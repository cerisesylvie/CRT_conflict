Classificazione
TRASPORTI E VIABILITÀ
Trasporti



Oggetto del Consiglio n. 152 del 26 settembre 2013 - Resoconto
OGGETTO N. 152/XIV - Reiezione di mozione: "Rispetto degli
impegni assunti in merito alla risoluzione dei problemi relativi al
trasporto ferroviario in Valle d'Aosta".
Presidente
- Grazie. Per l'illustrazione...chi chiede la
parola? Il collega Donzel.
Donzel (PD-SIN.VDA)
- Grazie Presidente.
Il contenuto di questa mozione è un po' paradossale, nel senso
che è una mozione che chiede che si rispetti una mozione. Però è
molto importante perché, dall'analisi di quello che sta succedendo
rispetto ai deliberati che vengono assunti in questo Consiglio
regionale, può derivare un diverso atteggiamento in quest'aula e
nel lavoro delle commissioni. Cerchiamo di capirci! Cosa vuol dire
votare una mozione? Ne abbiamo appena votata una! Vuol dire che poi
quello che si è votato si fa, perché altrimenti votare una mozione,
tanto per dire: "questa è scampata, via, ce la siamo tolta di
torno", e poi, dopo due settimane siamo di nuovo a capo, non
andiamo da nessuna parte!
Vorrei precisare che, rispetto a questa cosa, "non esiste" una
responsabilità dell'Assessore, non si è presentato, o quant'altro,
no, assolutamente, nonostante spesso non manchino le occasioni di
polemica, non è un problema di disponibilità o meno dell'Assessore,
l'Assessore era disponibile; la commissione ha avuto...diciamo dei
lavori da fare che non hanno consentito l'audizione, quindi non è
una questione di tempistica, ma è una questione di modalità di
ragionamento. Quando noi diciamo che questo argomento deve essere
portato in commissione, vorremmo che prima che la Giunta decidesse
in maniera definitiva rispetto ad un certo percorso, o
l'annunciasse, come ormai è dato per assodato, ci fosse la
possibilità da parte dei Consiglieri di minoranza di avere la
documentazione richiesta e le informazioni richieste per capire se
questa è la scelta giusta. Non stiamo parlando di una normale
delibera di Giunta, stiamo parlando di un'idea di sviluppo futuro
della Regione, e non è una cosa marginale! È una cosa che, se mette
in moto determinate scelte, ha delle conseguenze molto forti sullo
sviluppo turistico, sullo sviluppo industriale, artigianale,
economico della nostra regione.
Noi, quindi, diciamo: quando sentiamo parlare di 50 milioni di
euro...la cifra che va di più in questo momento in Valle d'Aosta è
50 milioni di euro...50 milioni di prestito CVA al Casinò, 50
milioni per l'acquisto di treni bimodali, sono delle cifre così
importanti, così determinanti in queste scelte strategiche che
vanno fatte, in cui noi diciamo: la minoranza vuole avere prima di
tutto l'informazione più corretta possibile e poi vuole dire la sua
in merito, dopodiché la maggioranza decide...cosa succede? Si gioca
intorno ad un'ambiguità di fatto. La maggioranza dice: ma noi
decidiamo sulla base di un atto, che è una mozione che ha fatto
seguito a un dibattito sui trasporti...quindi ci sono delle mozioni
che vengono, alle volte, rispettate...quando conviene! Però io
vorrei ricordare che quel dibattito e quella mozione furono votati
in un ben diverso contesto politico, e con ben altre forze
politiche presenti in questo Consiglio regionale!
Vorrei ricordare che la mozione che diceva...dopo il dibattito
che ci fu sulla questione, tra l'altro, se, diciamo, in qualche
modo abbandonare la tratta ferroviaria Aosta/Pré-Saint-Didier, ci
fu davvero un Consiglio, in generale una seduta tematica, in cui ci
occupammo di aeroporto, di autostrada, eccetera...dentro questa
discussione fu ribadito il concetto dell'acquisto di treni
bimodali. Allora la maggioranza aveva 27 Consiglieri regionali, se
non vado errato, era una maggioranza composta non da Union
Valdôtaine e Stella Alpina, ma da Union Valdôtaine, PDL, Fédération
e Stella Alpina, e mi pare che il risultato elettorale delle ultime
elezioni non abbia premiato quel tipo di maggioranza che votò
quella mozione, ma in qualche modo la maggioranza che è risultata,
è risultata da un voto che ha dato a questa maggioranza 200 voti
tali da evitare un ballottaggio.
Allora, io dico: appellarsi in continuazione a un voto fatto in
un'altra legislatura, a un mandato dato da forze politiche che gli
elettori manco hanno voluto più in Consiglio regionale, è perlomeno
politicamente forte! Quello che diciamo è che c'è stato anche un
voto che in qualche modo ha dato un segnale che i cittadini
volevano un cambiamento, un cambiamento nelle politiche. Adesso non
è che hanno votato sui treni bimodali, i cittadini, però i
cittadini hanno detto: non avete più quella maggioranza che vi dava
in qualche modo l'autorevolezza per fare certe scelte strategiche,
magari con minor tempo. I cittadini vi hanno detto: guardate che
dovete discuterne un po' di più delle cose, delle scelte
strategiche in particolare. Qui non stiamo decidendo se bisogna
asfaltare un tratto di strada oppure no, se sostituire un tombino
oppure no, o una cosa di questo tipo, qui stiamo decidendo di una
scelta strategica epocale, perché se si va in una certa direzione,
cioè l'acquisto di treni bimodali, possono esserci conseguenze su
altre scelte successive. Quindi, in qualche modo, si dice che c'è
bisogno di una riflessione in più.
Allora io vivo anche questo paradosso incredibile: sicuramente
riconosco, su determinati argomenti, di non avere toni morbidi in
Consiglio regionale...penso però di avere questa linea
comportamentale non schizofrenica...ce l'ho sia nei dibattiti
pubblici, quando mi invitano gli amici dell'Union Valdôtaine
Progressiste, e ce l'ho qui, in Consiglio regionale, ce l'ho al
bar, ce l'ho per la strada. Allora, io vado a dei dibattiti
pubblici dove il Presidente dell'Union Valdôtaine e il Presidente
della Stella Alpina mi dicono: ma decidiamo le cose insieme, ma
vediamo di ragionare, guai decisioni autoritarie, basta! Ci
mettiamo attorno a un tavolo dove stiamo tutti seduti assieme e ci
diciamo le cose. Martin, con un tono di voce mellifluo, splendido,
ci raccontava di com'è inutile dividere questa comunità valdostana,
percorrere insieme le strade...sì, è andata così...non lei, Ego
Perron, ma Martin sì! Non è forzata, non è forzata, glielo assicuro
che non è forzata e, poi, comunque rappresenta la mia opinione.
Lei, Presidente Perron, Presidente del Movimento dell'Union
Valdôtaine, nonostante fosse...come dire? a scadenza del mandato,
ha lasciato scivolare lì larghe intese, così,
en passant
,
"larghe intese", no? Bene! Quando si tratta di vedere però se c'è
dietro questo giochino di raccontare ai cittadini che ci vuole
dialogo, discutere, condividere, eccetera, regolarmente, a ridosso
di una mozione che diceva: vediamo le cifre, vediamo le scelte,
cerchiamo di vederci chiaro, noi leggiamo sui giornali: tutto
fatto, 27 milioni li prendiamo qua, 23 là, 50 e compriamo 5
treni...e quant'altro! Questo per quanto riguarda il contenuto
della mozione.
Permettetemi di fare una breve riflessione su alcune risposte
che io voglio avere prima di poter in qualche modo...io sono anche
in imbarazzo nell'intervenire su questo argomento alle volte,
perché ho avuto modo anche di andare in sedi radiofoniche, insieme
all'Assessore e, soprattutto in un'occasione, correttamente io non
ho forzato la mano, perché ho detto: ragazzi miei, c'è una
commissione che deve discutere questa cosa...a differenza di quello
che si pensa, Donzel ha dei toni duri...invece in sede radiofonica,
cioè parlando ai cittadini valdostani, non parlando al Consiglio
regionale, mi sono ben guardato dall'avere toni duri, perché ho
detto: tra un po' sentiremo l'Assessore in commissione...sì, ma...a
che gioco giochiamo? Da una parte si fa il tentativo di far vedere
che si è disponibili, e dall'altro le decisioni sono già prese! E
sono decisioni delicatissime, perché siccome non abbiamo le energie
economiche, in questo momento, per fare quello che a noi
interesserebbe fare, cioè l'elettrificazione della linea, che sulla
base di un progetto, non nostro, ma che ha in mano l'Assessore
Marguerettaz, costa 120 milioni di euro, non le milionate di euro
di cui si sta parlando in giro, perché sempre nel documento
dell'Assessore Marguerettaz, per far salire i costi, si fa
riferimento ad altri interventi, nuove gallerie, raddoppi
selettivi, eccetera, eccetera...
Atteniamoci al punto dell'elettrificazione...allora si tratta di
valutazioni, dal nostro punto di vista, delicatissime, perché in un
momento come questo...poi io non lo so dove vanno a comprarli
questi treni bimodali, magari c'è una ditta valdostana che vende
treni bimodali, no? Ma da quello che so io, quello che sono
riuscito a trovare in Internet, spesso sono ditte estere che
producono i treni bimodali, quindi noi prendiamo soldi e li diamo
all'estero! Alcuni lavori di ristrutturazione della linea
ferroviaria, invece, potrebbero avere ricadute locali, sulle
imprese locali. Anche questo è un argomento che io voglio mettere
in discussione, voglio parlarne, voglio parlarne "prima" che
qualcuno abbia deciso, non "dopo"! Voglio avere il progetto, voglio
avere il progetto che mi dimostra che la linea funziona con cinque
treni, sei treni, quattro treni, due treni?...non sappiamo
ancora...se non so quanto costa uno, non posso sapere quanto si
vocifera di cinque treni! Io voglio sapere se quei cinque treni lo
fanno funzionare il servizio, oppure no, e il fatto di non
intervenire strutturalmente sulla linea sta permettendo in altri
territori di fare altre scelte, dove gli interventi strutturali
vengono fatti. Allora, è poi vero che il nostro treno bimodale
sfreccerà oppure, trovandoci con il quarto binario della stazione
di Ivrea, avremo una linea intasata, piena di convogli lentissimi
di treni dei pendolari che utilizzeranno come linea metropolitana
la Ivrea/Chivasso e Ivrea/Torino? Si tratta quindi di una scelta
delicatissima, non è che compro un treno bimodale e lo metto lì,
eh, arriva giù il treno dalla Valle d'Aosta e passa! Dov'è
l'accordo che dice che il nostro treno viaggerà, non si fermerà a
tutte le stazioncine del Piemonte e quindi ci metterà anche il
bimodale due ore e mezza? Non c'è, non c'è nulla di tutto questo!
C'è un acquisto così, campato in aria, dal nostro punto di
vista.
Allora, io dico: prima di andare a dire queste cose alla stampa,
c'è la correttezza di venircele a dire in commissione, di darci
tutta la documentazione richiesta e rispondere a tutte le domande
che noi faremo lì?...e poi si esce e si fa l'annuncio, dopo! Io
credo al voto di un nuovo Consiglio regionale, perché questo non è
il Consiglio regionale che ha votato i treni bimodali, è un'altra
cosa! I valdostani un po' vi hanno bocciato! Dovete riconoscere
questo fatto, non potete pensare che andate avanti come se nulla
fosse! Lo state facendo sul Casinò, perché la macchina era già
avviata, non possiamo più fermarvi, anche se vorremmo farlo... Su
questo tema è fondamentale, perché altrimenti le mozioni che vanno
all'unanimità...vedremo, adesso andremo su a vedere se qualcuno con
un idrante abbatte le polveri, ecco, sulla diga di Valgrisenche,
sennò rischiano di essere dei passaggi...come dire? togliamoci via
sta cosa, che poi noi andiamo avanti come treni! Ma vorremmo andare
come treni elettrici, noi, non come treni bimodali!
Presidente
- Ha chiesto la parola l'Assessore
Marguerettaz.
Marguerettaz (UV)
- Avrei piacere, perché c'è una
presentazione di fare una replica proprio solo sulle modalità; poi
entreremo nel dossier, ma credo sia bene chiarirci su quello che
viene approvato in Consiglio e qual è la proposta, perché nel
precedente Consiglio abbiamo approvato questo:
"impegna
l'Assessore regionale competente a relazionare alla commissione
competente come intende procedere in questo momento complesso
riguardo alla risoluzione dei problemi del trasporto ferroviario in
Valle d'Aosta; a produrre il cronoprogramma delle azioni
previste..."
. Nella risposta avevamo detto che non abbiamo
nessun tipo di problema e andiamo a rappresentare quello che stiamo
facendo. Ora, sempre mantenendo gli stessi toni che abbiamo a
livello radiofonico, non è che dobbiamo azzuffarci, ma se c'è un
dossier che è stato più volte oggetto di discussione in commissione
e in Consiglio è proprio questo. Quindi dire che queste decisioni
vengono calate dall'alto, io non lo posso dire in questi termini;
semplicemente, sui treni bimodali, ci siamo espressi in Consiglio
non solo nel 2012, io voglio ricordare che ci siamo espressi, la
prima volta, il 14 luglio 2011, dove, rispetto a tutta una serie di
discussioni, abbiamo detto che la soluzione è sui treni
bimodali.
È vero che il Consiglio regionale oggi ha delle forze politiche
nuove, ma nelle forze politiche nuove ci sono dei Consiglieri
vecchi, nel senso che gli argomenti non sono di natura politica,
sono degli argomenti che sono di natura tecnica, quindi non si
tratta di mettersi a destra, sinistra, si tratta di affrontare un
argomento tecnico. Dopo il 14 luglio 2011, il 3 febbraio 2012 il
Governo regionale ha dato l'incarico a un ingegnere specifico o,
meglio, ha fatto un bando per selezionare un ingegnere che aiutasse
il Governo, perché io convengo con lei, tutti i dubbi che ha lei,
non li ha solo lei, li hanno tutti: ma questi treni bimodali
funzioneranno, non funzioneranno, ci sono tutta una serie di
aspetti. Non le vado a scomodare le visite che a suo tempo furono
fatte, non nella precedente legislatura, ma ancora in quella
precedente, quando c'era Assessore ai trasporti l'Onorevole Caveri,
che, insieme alla commissione, insieme ai dirigenti, sui treni
bimodali ha viaggiato, è andato in Francia, è salito sui treni
bimodali e ha fatto un percorso sui treni bimodali, quindi non è
che sono un oggetto strano!
È vero che il nostro ordinamento per la sicurezza ha delle
caratteristiche diverse, quindi bisogna vedere se quel bimodale
francese viaggia sulla rete italiana, ma il 3 febbraio 2012 è stato
dato questo incarico e, successivamente, il 19 dicembre 2012, a
fronte anche di questo lavoro, a fronte delle audizioni che ci sono
state nelle commissioni, sono state prese delle decisioni. Quindi
possiamo avere tutte le idee possibili, poi entreremo nel merito ma
dal punto di vista formale c'è un percorso che è molto chiaro, e
l'Amministrazione non può, ogni volta che cambia un Consiglio
regionale, mettere in discussione tutto quello che ha fatto
precedentemente.
Dopodiché posso dire anche un'altra cosa, Consigliere Donzel:
qualora questo Consiglio regionale ritenga che le risorse PAR FAS
non debbano essere destinate, avrà un'occasione straordinaria,
perché tornerà in Consiglio! Quello che ha descritto il Presidente
è un percorso e, glielo dico, non è che questo percorso è stato
definito per fare una cattiveria, ma semplicemente per una
questione: se noi non ci troviamo attrezzati per la fine dell'anno,
per fare determinate cose, quei soldi vengono persi, quindi non
siamo in una situazione dove dire: non li mettiamo nei bimodali, li
mettiamo da un'altra parte. Il decreto del Fare è un decreto direi
abbastanza con un corridoio stretto, quindi o si fanno delle
attività o si perdono i quattrini! Allora, quello che cerco di
dire, nessuno è contrario all'infrastrutturazione, agli interventi
sulla linea ferroviaria. È stato detto: questa è un'occasione per
utilizzare delle risorse e dare una risposta alle nostre comunità
che stanno soffrendo di un deficit, perché il materiale rotabile è
vecchio; ancora l'altro giorno eravamo in radio, c'erano pendolari
che hanno avuto tutta una serie di problemi perché il treno si è
rotto, ma si rompe perché il materiale rotabile è vecchio! E quindi
questo intervento non compromette nulla, va a dare una
risposta.
Io credo quindi che non c'è nessuno sgarbo istituzionale, io ho
avuto modo di essere disponibile - e lei l'ha riconosciuto - il
martedì precedente per fare tutte le audizioni, per fare tutto il
confronto, perché se dovessimo approfondire tutti i dati,
probabilmente passeremmo la giornata... Però voglio ancora dirle
che, anche qui, i documenti hanno un significato: nel 2004,
l'accordo di programma ha definito una serie di interventi da
effettuare e, come ho avuto modo anche di dirle per le vie brevi,
l'elettrificazione sarebbe un'operazione inutile qualora le
decisioni di infrastrutturazione, di miglioramento alla linea,
vadano così come erano allora i programmi. E questa cosa se l'è
fatta dire dall'ingegnere di RFI che è venuto in quest'aula a fare
l'audizione! Le ha detto anche questo: fare l'elettrificazione oggi
- è a verbale -, per poi fare la modifica della linea dopo, forse
attirerebbe l'attenzione della Corte dei Conti, che è
un'istituzione che viene in qualche modo sempre sollecitata. La
Corte dei Conti dice: ma siete così sicuri di fare
un'elettrificazione? Per fare una metafora, sarebbe come cambiare
le gomme a una macchina da rottamare, forse non è proprio la cosa
migliore! Dopodiché anche sui bimodali il ragionamento con
Trenitalia è ovviamente in fase avanzata, ma le dirò di più.
Trenitalia stessa, quando abbiamo fatto l'accordo del 2005, quando
parlava dei Minuetti, ha scritto nero su bianco che, qualora fosse
necessario cambiare i treni Minuetto con i treni bimodali,
"diesel/elettrici", ci sarebbe stato un accordo, quindi questo nel
2005, quasi 10 anni fa! Allora, da questo punto di vista, io credo
che possa esserci tutto il tempo possibile per analizzare la
questione in commissione. Qualora le determinazioni di questo
Consiglio vadano nella direzione di non accettare i bimodali,
quando arriverà qua in Consiglio la destinazione dei fondi PAR FAS,
il Consiglio regionale potrà tranquillamente esprimersi contro. È
chiaro che si prenderà le sue responsabilità, io non sono un
artista, io le dico le cose come sono, quindi se il Consiglio
regionale deciderà che delle risorse dello Stato non vanno
destinate per migliorare il materiale perché dobbiamo migliorare la
ferrovia, sicuramente si prenderà le sue responsabilità: non voglio
fare delle facili speculazioni, ma sul progetto
dell'elettrificazione, lei sa che ci sono qua tutta una serie di
amministrazioni che si sono espresse contro, si sono espresse
contro quel progetto, quattro, quattro voglio dire, dove c'è la
sottostazione...non è una cosa marginale! Dopodiché mi si potrà
dire: sì, ma io ero contro quella localizzazione, però troviamone
un'altra. Lei capirà che cosa vuol dire andare a trovare altre
località...non voglio entrare nei dettagli, ma se uno vuole,
abbiamo tutte le carte. Quindi per una situazione del tutto
incerta, del tutto indefinita, sembrerebbe che noi buttiamo via
un'occasione per dare effettivamente un miglioramento che non è -
lo convengo - la soluzione, è un miglioramento. E allora, rispetto
a questo, io vi esorto a considerare questo. Avete in mano tutte le
possibilità per decidere sul futuro della ferrovia.
Président
- Merci. Il y a d'autres qui souhaitent
intervenir? La parole au collègue Ferrero.
Ferrero (M5S)
- Grazie Presidente.
Solo due battute, dato che noi non eravamo in Consiglio già da
tempo addietro, ecco. La gente deve capire sostanzialmente, secondo
noi, alcune cose precise sui bimodali. I bimodali sono la fine, la
morte definitiva di qualsiasi prospettiva di ammodernamento della
linea ferroviaria nel senso dell'elettrificazione che tutti
auspicavamo, quindi è piantare una croce su quel progetto. I
bimodali sono dei treni...deve saper anche questo la
popolazione...sono dei treni fatti su misura, quindi non è una
macchina che io acquisto in concessionaria, è una specie di auto
fatta ad hoc che vado a prendere con determinate caratteristiche.
Dove la vado a prendere? Non è ancora chiaro! Che tipo di
caratteristiche dovrà avere? Non è ancora chiaro! Bisogna vedere
tutta una serie di questioni, però si dice: perdiamo i fondi, e
allora, pur di non perdere i fondi, sposiamo qualsiasi
progetto.
Allora noi ci chiediamo: i fondi sono arrivati l'altro ieri o
c'erano già prima? Perché se c'erano già prima, qualcuno si è
grattato in questi anni e ha lasciato i fondi tranquilli dov'erano!
E allora c'è da chiedersi se la politica che riguarda ai trasporti
dovesse essere presa in considerazione in maniera seria già con un
po' di anticipo. Quindi sostanzialmente una posizione che non è
condivisibile, questa dei bimodali, bisogna tornare a un progetto
che preveda un vero...diciamo un vero significato strategico della
ferrovia all'interno non solo del trasporto dei pendolari, ma anche
del sistema turistico della Valle d'Aosta. Questo è un progetto
dell'ultimo momento per non perdere i soldi, che non sappiamo dove
ci porterà, ma sappiamo che chiuderà definitivamente la porta alla
questione dell'elettrificazione della linea ferroviaria; quindi era
una cosa che doveva essere discussa sicuramente, e soprattutto
presa in considerazione con competenza, che non c'è stata in
precedenza.
Presidente
- La parola alla collega Certan.
Certan (ALPE)
- Ieri il Presidente Rollandin ha parlato
di coralità. Ecco, questo è l'esempio che intendevo io di
coralità.
Credo che questo sia veramente un progetto...la definirei quasi
una grande opera per la Valle d'Aosta, sulla quale c'è bisogno di
coralità, e il suo, Assessore Marguerettaz ha parlato di "sgarbo
istituzionale", non c'è stato garbo istituzionale, però il suo mi
sembra un ricatto, quando dice: "eh, ci sono i fondi - l'ha
sottolineato il collega Ferrero - e se non si prendono adesso vi
prenderete la responsabilità, o lo riportiamo in Consiglio di
nuovo, la prossima volta e poi si vedrà". Ecco, non credo che sia
questo un modo e un atteggiamento per andare verso una coralità e
verso una condivisione di un'opera, visto che lei ha fatto
l'esempio prima delle ruote su una macchina da rottamare, credo che
neanche il suo sia l'esempio azzeccato, perché cosa facciamo
allora? Mettiamo una macchina nuova tipo...non so, forse lei è più
esperto di me, io non è che me ne intenda molto di macchine, di
auto di lusso, ma è come mettere una Ferrari o una Porsche sopra
una strada poderale, perché la ferrovia è comunque da rivedere
tutta, quindi anche la via sarebbe un po' da ristrutturare, da
risistemare. Quindi, non c'è la volontà di prendere in
considerazione altre vie, perché lei ha detto ci sono già tutta una
serie di atti, impegni, eccetera, eccetera, e sui quali...certo, ha
ragione, noi siamo arrivati, io poi, in particolare, arrivo solo
due mesi fa, ma le cose siamo andati a vedercele! Lei dovrebbe
anche prendere in considerazione che da allora il mondo è cambiato
e magari certe opere potrebbero anche essere messe in discussione,
potrebbero essere "coralmente condivise" fra la popolazione
valdostana e il Consiglio. Poi io non voglio andare...non entro in
questo momento nei dettagli, perché se è previsto il suo intervento
in commissione ne parleremo lì e lo dettaglieremo lì, non mi
inoltro nei dettagli.
L'ultimo passaggio che faccio è probabilmente su "una
casualità". Tutte le volte, ultimamente, tutte le volte che abbiamo
presentato delle interpellanze o delle mozioni un po' particolari
sono state prima discusse sui giornali e sono apparse tutte sui
giornali. Benissimo, non è un problema, eh...noi siamo per la
trasparenza, quindi va bene, vorrei solo che i cittadini capissero
il perché: noi presentiamo 10 giorni prima tutte le nostre
iniziative e, combinazione, la settimana prima del Consiglio tutto
viene messo, viene in qualche modo...come dire? trattato anche dai
giornali con dichiarazioni degli amministratori di maggioranza.
Bene! Vuol dire che abbiamo sollevato dei problemi che sono
importanti per la comunità!
Presidente
- Grazie. Ci sono altre richieste
d'intervento? Se non ci sono altre richieste...sì, ha chiesto la
parola il collega Bertschy.
Bertschy (UVP)
- È chiaro che questa è una vicenda molto
complicata, perché si intersecano problemi di tipo amministrativo
con decisioni di tipo politico che cambiano radicalmente, come ha
detto bene il collega Raimondo Donzel, anche semplicemente la
rappresentanza in questo Consiglio.
Quello che dispiace, comunque, per noi, siamo tanti di "noi",
colleghi entrati da poco in Consiglio, è che avremmo avuto la
possibilità attraverso una veloce audizione di prendere coscienza
di quello che è stato deciso, fino ad ora, e soprattutto del
percorso che è stato fatto. Ho analizzato anche velocemente,
adesso, i documenti che sono stati presentati che andranno in IV
Commissione e quindi mi sento anche di dire che per qualche verso
il percorso amministrativo è conseguente delle decisioni che in
termini politici sono state fatte. È chiaro che le decisioni
politiche però vanno contestualizzate anche ai momenti in cui si
vivono, alle situazioni in cui andiamo... La grande preoccupazione,
ancor prima dei bimodali, è che siamo tuttora in assenza di una
definizione precisa sulla norma di attuazione, siamo tuttora in
assenza di una revisione in termini anche politici con le Regioni
confinanti, che ci faccia capire dove andiamo, e un disegno che ci
deve portare un po' a capire se questi 5 treni che compreremo
avranno solo la funzione di andare avanti e indietro o se
raggiungeranno anche nel breve e medio periodo dei risultati
importanti. È chiaro che non bisogna raccontarsi delle bugie; se
questi soldi vanno in quella direzione sarà poi difficile, un
domani, ritornare sulla scelta dell'elettrificazione.
A me pare che manchi, per quello che ci riguarda come gruppo,
manchi ancora la conoscenza precisa di questo costo del progetto
dell'elettrificazione. Perché si parla a volte di 80 milioni di
euro, a volte di 100, altre volte di 400, quindi l'audizione in
commissione avrebbe anche permesso di andare un po' a fondo sotto
l'aspetto più tecnico rispetto a questa vicenda, perché anche i
numeri hanno la loro importanza rispetto alle scelte. Quindi siamo
in difficoltà nei tempi, perché le scelte sono state fatte;
dispiace averle apprese dai telegiornali, avremmo sicuramente
gradito questo, ma le scelte sono conseguenze delle riunioni e non
è su questo che ci dobbiamo perdere il sonno. Siamo in difficoltà,
siamo in difficoltà soprattutto perché manca, a nostro avviso,
questa strategia generale e si riempie questa strategia con un
semplice acquisto che, per carità, pesa ormai...per i 5 treni
bimodali ho visto un preventivo intorno ai 47 milioni di euro, e
che dà questa prima risposta, manca appunto questo disegno
complessivo che non ci permette di compiere in definitiva una
scelta strategica per il futuro. Grazie.
Président
- Merci. La parole au collègue Roscio.
Roscio (ALPE)
- Grazie.
Solo una piccola riflessione su quello che ha detto l'Assessore
Marguerettaz. Lei ha detto che i treni bimodali non saranno la
soluzione definitiva del problema dei trasporti, ma saranno solo un
miglioramento temporaneo, quindi praticamente quello che uno in
gergo dice è un "taccone" momentaneo. Quello che vorrei capire è,
però, qual è questo progetto definitivo, nel senso che se adesso
facciamo questo temporaneo miglioramento per l'utenza, quindi si
investe su una macchina che comunque percorre la stessa linea, c'è
un'idea, c'è un progetto poi di sviluppo futuro, cioè si ha
intenzione di ammodernare effettivamente questa linea prima o poi,
con quali tempi e dove si trovano i fondi per far questo? Perché
forse la soluzione per far sì che la Valle d'Aosta veramente si
apra al mondo esterno, è quella di fare in modo che ci sia una
linea ferroviaria efficiente, funzionante, e sarebbe bello capire
se e quando c'è l'intenzione di realizzarlo, anche perché, se noi
andiamo al di fuori della Valle d'Aosta...basta andare a Ivrea, lì
funziona tutto con treni elettrici! Quindi noi, praticamente, con i
treni bimodali facciamo solo un accorgimento, nel senso che nel
mondo esterno viaggiamo elettricamente, a casa nostra viaggiamo con
la carcassa diesel che comunque, è un motore comunque a gasolio,
insomma, "carcassa diesel"...se poi non vi piace, comunque
effettivamente è un modo non in linea con quello che avviene al di
fuori, quindi questo io vorrei capire bene: se oltre al bimodale
poi c'è un'intenzione di sviluppo futuro.
Dal punto di vista logico mi sembra che la mozione vada a
chiedere che, prima di prendere iniziative che portano
necessariamente verso quella direzione dell'acquisto dei
bimodali...mi sembra che la logica voglia, se il problema è
effettivamente collettivo di tutta la comunità valdostana, che
l'Assessore prima venga a spiegare in commissione, che è la sede
competente, tutte le iniziative che si hanno in mente per poi
ritornare e fare veramente le azioni che porteranno...se sui
bimodali, o altre cose, non so. Tutto qua, grazie.
Presidente
- Grazie collega. La parola alla collega
Morelli.
Morelli (ALPE)
- Merci Madame la Présidente.
La posizione di ALPE sulla questione della ferrovia valdostana è
nota, io non intendo ritornarci; mi riallaccio semplicemente ad
alcune considerazioni dell'Assessore Marguerettaz riguardo a questo
tentativo un po'...come dire? un po' guascone, com'è nel suo stile,
di addossare ad un eventuale voto negativo della minoranza sul
programma PAR FAS...le responsabilità di una non-soluzione
sarebbero della minoranza, nel caso non venisse votata la modifica
del programma PAR FAS. Allora, le responsabilità sono "tutte" e
"soltanto" in capo alla maggioranza, che sia ben chiaro! Perché le
riallocazioni sono fatte perché "voi" non avete eseguito quanto
avevate previsto nel programma PAR FAS, e cioè: linea di azione
1.1, interventi sulla linea ferroviaria Aosta/Chivasso,
soppressione degli interventi di completamento dei nodi di
interscambio Châtillon/Verrès/Pont-Saint-Martin...non vado oltre,
gli altri colleghi possono leggere il testo...e riallocazione di
16.950.000 euro per l'acquisizione di sistemi di trasporto
ferroviario! Vuol dire che per questi soldi previsti voi non avete
fatto niente perché venissero utilizzati secondo la loro
destinazione originaria. E poi, azione 1.2: interventi e studi per
la linea ferroviaria Aosta/Pré-Saint-Didier, soppressione degli
interventi di allineazione e di passaggio a livello lungo la
tratta, di potenziamento delle stazioni di Morgex e
Pré-Saint-Didier, eccetera...riallocazione di 5 milioni e mezzo per
l'acquisizione di sistemi di trasporto ferroviario innovativi.
Quindi la responsabilità delle modifiche del PAR FAS sono tutte e
soltanto in capo alla maggioranza, che non ha dato corso a quanto
era stato votato nel programma attuativo.
Concordo pienamente con quanto sostiene il collega Ferrero:
l'acquisto dei treni bimodali è mettere una croce
sull'elettrificazione della linea ferroviaria valdostana. Perché di
questi tempi non è pensabile utilizzare 55 milioni di euro e poi
riallocarne molti di più per l'elettrificazione! L'acquisto dei
treni bimodali è una soluzione costosa, è una soluzione non
immediata, perché, checché se ne dica...il Presidente Rollandin ha
ipotizzato due anni, ma io sono pronta a mettere una firma sopra il
fatto che fra due anni non avremo i treni bimodali, perché i treni
bimodali vanno costruiti apposta, apposta per la nostra linea,
vanno omologati, e poi è una soluzione insufficiente, lo dice il
PAR FAS stesso, lo dice tranquillamente: dice che la disponibilità
di cinque convogli sarebbe in grado di fornire una parziale
risposta, soprattutto in termini di eliminazione dei disagi. Un
numero di treni inferiore comporterebbe verosimili complicazioni
sui turni del materiale con il rischio di non riuscire ad
organizzare razionalmente il servizio ferroviario. E in caso di
guasto? Perché anche i treni bimodali si guastano! È vero che voi
dite: forse si riesce a spuntare un sesto treno bimodale, ma queste
sono, per il momento, delle supposizioni, delle supposizioni che
avremmo voluto vedere confermate con documentazione probante, in
commissione, cosa che evidentemente non viene ritenuta importante
da questa maggioranza, la quale procede con i proclami
giornalistici e procede tranquillamente con un programma, con le
modificazioni di un programma attuativo.
Presidente
- Grazie. Non ho altri iscritti a parlare. Ci
sono altre richieste? La parola al collega Donzel.
Donzel (PD-SIN.VDA)
- Grazie Presidente.
Alcune repliche sono doverose, perché nel merito la situazione
si aggrava moltissimo, nel senso che si fa finta di votare una
mozione in un Consiglio regionale in cui si dice: andremo,
discuteremo, eccetera, e poi si fa finta, due Consigli dopo, avendo
preso un po' di ossigeno, dicendo: ah, ma non avevamo capito bene
che cosa c'era scritto nel testo di quella mozione...
Allora, ribadisco i concetti fondamentali: lei dice che è una
scelta temporanea, non è la soluzione definitiva; quindi, in
pratica, dice che la soluzione definitiva è l'ammodernamento della
linea, è una nuova linea, no? Quindi allora lei dice: noi abbiamo
50 milioni di euro e non li utilizziamo per ammodernare la linea,
perché in questo momento ammodernare completamente la linea costa
molto di più e allora compro una cosa provvisoria. È una cosa che
nessun cittadino normale riesce a capire o farebbe mai. Perché?
Perché intanto, se il numero dei convogli non è sufficiente, noi
dovremo utilizzare parte dei bimodali e parte dei non bimodali,
mantenendo momenti di rottura di carico, oppure abbattere il
servizio, cioè anziché avere un certo numero di treni, si riduce di
molto il numero di treni. Tanto lei è sempre stato per le gomme,
quindi dice: togliamo dei treni, perché cinque treni
bimodali...infatti è lì che cerca di arrivare, al sesto...non
servono! Non sono sufficienti a garantire il servizio che c'è
oggi...questo lo dicono gli esperti! Allora qualche volta cito
anch'io gli esperti, visto che lei cita Iacono, no? rivolgendosi
verso di me dice: si ricorda cosa dice Iacono? Iacono ne ha dette
di cose! Ci ha anche lasciato un progetto, Iacono, a noi, che dice:
90 milioni di euro elettrificazione della linea. Sempre lo stesso
Iacono che cita lei, eh, sempre lo stesso! Quindi, come dire? anche
i tecnici dicono diverse cose e poi alla fine è la scelta politica
quella che conta. Noi...guardi, non abbiamo riferito di sgarbi
istituzionali, noi abbiamo riferito della drammatica volontà di
attribuire a questo Consiglio regionale una scelta che fu fatta da
altri Consigli regionali.
Noi abbiamo detto: la popolazione valdostana ha dato un segnale
per il cambiamento, è un segnale di cambiamento che vi ha portati a
18 in maggioranza da 27...ne volete prendere atto che qua vi hanno
detto che qualche scelta che avete fatto era sbagliata?...tra le
scelte sbagliate quella di insistere sulla distrazione di massa
dall'attenzione sulla ferrovia, cioè distrarre risorse per
ammodernare la linea, per metterle sull'acquisto di treni. Tutto
farlocco, tutto da vedere! In cinque anni magari non viene fuori
nulla! Inaccettabile che si venga in Consiglio regionale e si dica:
se non voti il mio progetto, io ti faccio perdere i soldi. Eh no,
caro Assessore Marguerettaz! Noi, un progetto l'abbiamo in mano e
le diciamo, a lei, se lei non vota il progetto
dell'elettrificazione, è lei che fa perdere i soldi ai valdostani,
è lei che avrà a che vedere con la Corte dei Conti com'è finita col
trenino di Cogne! È lei che avrà quel problema, perché è a lei che
chiederanno conto del perché si sono comprati dei treni bimodali
senza dirci qual è, diciamo, il luogo in cui verranno ricoverati,
qual è l'accordo con Trenitalia sulla manutenzione, dov'è che sono
tutti gli studi, cioè dov'è che Trenitalia...è stato lei che ci ha
insegnato...personalmente, a me, io riconosco sempre quando
qualcuno mi insegna qualcosa...che ci ha insegnato di come
Trenitalia imponeva dei costi altissimi laddove facevamo delle
richieste, quando noi chiedevamo facciamo una fermata in più,
magari a Sarre, eccetera, Trenitalia ci sparava dei conti folli,
no? Perché ovviamente fanno gli interessi di Trenitalia, perché
abbiamo forse un accordo firmato sui macchinisti, sulla
manutenzione? Quanto ci costerà l'operazione? 50 milioni,
l'acquisto, e poi? I capannoni di ricovero, la manutenzione, la
formazione dei tecnici che li guidano e quant'altro?
Di tutto questo la commissione non ha un foglio, non ha una
riga, non ha una cifra e lei dice: dovete prendervi la
responsabilità! No, se la prende lei la responsabilità di lanciarci
nel vuoto, di farci andare verso una cosa su cui non abbiamo
contezza dei costi! Quando noi diciamo che bisogna iniziare a
investire sulla tratta ferroviaria, siamo consapevoli che con 50
milioni non si fa l'elettrificazione! Però se noi non riusciamo mai
a uscire fuori con l'elettrificazione da quella galleria di Ivrea,
non riusciamo a portare l'elettrificazione almeno fino a
Pont-Saint-Martin, Verrès, quando mai andremo a chiedere allo Stato
di dirci facciamo questo sforzo di arrivare fino ad Aosta e magari
di rivedere questa galleria di Montjovet? E magari di rivedere quel
problema della galleria di Montjovet? Perché quel problema della
galleria di Montjovet, guardi, che non è che lo risolve col trenino
bimodale, eh, anzi! Il maxi-treno bimodale, le faccio presente, il
treno bimodale avrà ancora più problemi, perché sarà a trazione
diesel nel pezzo valdostano, e sappiamo che la trazione diesel ha
molti più inconvenienti della trazione elettrica, in fase di
accelerazione-decelerazione, che è quella che serve per recuperare
qualche secondo, dovrà viaggiare lentamente perché le gallerie sono
quelle che sono, e quindi che cosa avremo fatto? Allora il treno di
cui lei si lamentava che l'altro giorno era un treno da sostituire,
che non va bene, è il treno che - a detta di tutti gli utenti della
ferrovia - è quello che in questo momento sta dando il miglior
servizio, il Minuetto! Tutti dicono che comunque ha un minimo
di...si è fermato pure quello! Perché quello è un treno diesel, per
la miseria! Perché i treni diesel...se non li usano più da nessuna
parte, è perché qualche problema in più ce l'hanno, no, Assessore?
Allora noi andiamo di fatto a comprare, raccontiamo, diciamo il
nome, noi compriamo un treno diesel per fare il collegamento da
Aosta a Ivrea. Questo lei vuole fare!
Permetterà che noi siamo in totale disaccordo, perché è lei che
ci porta a spendere 50 milioni in quelle spese folli, che avrà solo
valenza temporale, che ci porterà a non avere la linea in
condizioni migliorative. E le ripeto ci sono, in Italia, delle
situazioni drammatiche, drammatiche...io ricordo sempre che una
città meravigliosa come Matera non ha il collegamento ferroviario,
quindi l'Italia è veramente indietro da questo punto di vista! Noi
valdostani dovremmo batterci per avere una bella linea ferroviaria,
non un bel treno, su una linea che non ci dà le risposte che
vogliamo! Allora i progetti si possono fare, si possono fare a
tranche
, a pezzi, l'elettrificazione consente lavori senza
fermare il servizio. Anche questa è una cosa da non buttare via.
Senza contare tutti i problemi politici che dobbiamo anche
affrontare. Perché lei pensa di risolvere col suo treno, come le ho
già detto, i problemi? Nell'altro fronte, sul terreno piemontese,
stanno venendo fuori altre scelte, altre iniziative, che ci
metteranno in forte difficoltà, e quindi bisogna ragionare perché
ci sia un effettivo, reale, collegamento tra Aosta e Chivasso,
unico, funzionante, altrimenti saremo sempre un segmento aggiunto,
perché loro stanno pensando di chiuderci lì, in quella terribile
galleria prima di Ivrea, in cui non si va...sì, dopo, scusi...però
è quella che ci penalizza, perché è lì che si è bloccata
l'elettrificazione, no?
Allora le diciamo: non procedete unilateralmente in
quest'acquisto, e soprattutto non usi quest'arma completamente
spuntata, debolissima, del dire: se non votate questo diciamo ai
valdostani che buttate via i soldi che ci dà il Governo Letta,
perché il Governo Letta i soldi ce li dà sia che facciamo
l'elettrificazione, sia che compriamo i treni bimodali, è chiaro
questo? Non è che li dà...siete "voi" che avete detto: "noi
vorremmo questo", perché il Governo Letta francamente parlava di
infrastrutturazione della linea...li avete convinti voi, con vostra
scelta, a cambiare idea e a fare una scelta che, secondo noi,
penalizza il futuro della Valle d'Aosta!
Ci state portando di nuovo su un binario cieco, ci portate a
isolarci, a chiuderci nelle nostre quattro mura, stiamo collegati
con gli altri. La linea ferroviaria è simbolicamente un anello di
collegamento, investiamo sulla ferrovia, sull'ammodernamento della
linea ferroviaria, non facciamo questo investimento, l'abbiamo già
fatto con i Minuetto e poi abbiamo dato colpa agli stessi ingegneri
che cita lei, di Trenitalia, che adesso le danno le garanzie. È
proprio lei che disse: eh, ci avevano...in commissione, mi ricordo,
un flash...ci avevano garantito che potevamo andare col Minuetto
dentro Porta Susa. Adesso lei viene qui e ci dice: ma sì, con
Trenitalia c'è un accordo perché il bimodale...facciamoci la linea
elettrificata, che ci risolve tutti questi problemi di andare poi a
contrattare dopo con questi soggetti che ci hanno già più volte
gabbato...a suo dire, non a mio dire! Quindi da questo punto di
vista noi questa mozione la interpretiamo in modo chiaro.
Prima di procedere ad ulteriori determinazioni bisogna che
questo progetto sia ben analizzato in sede di commissione, perché
non è vero che i commissari...lo dimostra anche il fatto che i
commissari vengono qui e fanno delle domande, quindi se i
commissari fanno delle domande, è perché non hanno le risposte!
Sarà ben più logico...prima di procedere alla determinazione, lei
aveva detto che ci sarà una commissione...che poi la commissione è
diventata un ingegnere che studia e raccoglie dei dati...beh,
vediamo prima questi dati, prima di andare ad acquistare questi
benedetti...
Noi rimaniamo per l'investimento sull'ammodernamento della
tratta ferroviaria, l'elettrificazione, e non l'acquisto dei
bimodali.
Presidente
- Grazie. Non ci sono altre richieste? Sì. La
parola al collega Bertschy.
Bertschy (UVP)
- Grazie Presidente.
Anche per non creare confusioni in riferimento al percorso
amministrativo, non era un giudizio politico, e soprattutto non era
la posizione politica, rispetto a quanto noi amiamo pensare per
questa importante infrastruttura che collega la Valle d'Aosta verso
l'esterno, e soprattutto la richiesta di avere elementi certi per i
Consiglieri nuovi, per giudicare, capire e analizzare le scelte
fatte in termini anche tecnici, era voluta perché le differenze che
vengono ancora dichiarate oggi sui progetti sono importanti e
sembrano quasi impossibili, perché quando si parla di 80 milioni di
euro e 400 milioni di euro, o ci sono professionisti che fanno
ragionamenti differenti...ma che l'UVP pensi per il futuro della
linea ferroviaria in maniera chiara, un'infrastrutturazione e un
investimento rispetto all'elettrificazione, non ci sono dubbi,
ecco! Perché quella è la soluzione al problema, per il futuro,
quella è la possibilità per la Valle d'Aosta di ripensare un po' a
una ferrovia che possa essere il vero punto di sviluppo futuro.
Quindi su questo vorrei essere molto chiaro.
Se ci sono momenti che ci permettono di avere per la nostra
ferrovia una riqualificazione, che permettano ai nostri utenti,
soprattutto, perché il problema oggi grande è per chi studia fuori
dalla Valle, per chi lavora fuori dalla Valle...l'ho detto nella
scorsa seduta: per fortuna i problemi non sono così importanti,
almeno nel tratto interno, ma per l'esterno questi problemi
permangono e ci sono da anni persone che soffrono di queste carenze
che l'infrastruttura offre. Allora, il discorso sul disegno
complessivo, sulle norme che mancano, sul fatto che questo acquisto
sembra legato ad un momento di felicità perché ci sono dei soldi -
e ben venga! - non deve far togliere quella che è la nostra visione
futura rispetto alla ferrovia, ecco. E, quindi, pur essendo
consapevole che sono state fatte delle scelte nella recente
riunione, ribadisco che avremmo piacere di analizzare i termini
progettuali e tecnici e, al più presto possibile, nel più breve
tempo possibile, in commissione, la scelta che è stata fatta, anche
per capire se ci sono possibili rimedi.
Ribadisco, però: ogni scelta che possa portare ad avere dei
finanziamenti che vadano già nella direzione dell'elettrificazione
della linea, è una scelta gradita per noi, come gruppo.
Presidente
- Altri? Se non ci sono altri iscritti a
parlare possiamo chiudere la discussione generale. La parola
all'Assessore Marguerettaz.
Marguerettaz (UV)
- Sì, brevemente, perché credo che le
cose siano state dette in modo molto chiaro.
Io voglio solo dirvi una cosa, assumendomi ovviamente tutta la
responsabilità di quello che dico: che l'elettrificazione, al
contrario di quello che qualcuno ha affermato, non è una soluzione,
"non lo è", lo sottolineo, sia in termini di tempi, sia in termini
di prospettive. L'elettrificazione in termini di tempi, certificato
da Trenitalia, sapete quanto fa risparmiare sul tratto
Aosta/Torino? Venti secondi, venti secondi, non venti minuti, venti
secondi! Chi è qua per smentirmi può intervenire, lo dico,
registrato: venti secondi! La criticità di questa linea è
ovviamente dovuta alla presenza di un binario solo, di tanti
passaggi a livello, di versanti scoscesi che devono vedere degli
interventi per consolidare i binari, quindi un insieme sistematico
di interventi, che, già allora, senza pensare al raddoppio,
ammontavano a poco meno di 1 miliardo di euro. Quindi, pensare e
dire alla nostra comunità che l'elettrificazione è la soluzione,
vuol dire una grande bugia.
L'elettrificazione avrebbe un unico vantaggio, nel breve
termine: di evitare la rottura di carico, ma è esattamente lo
stesso risultato che otteniamo con i treni bimodali! Perché con i
treni bimodali noi evitiamo la rottura di carico. Tutto il resto è
tutto da scrivere, con una particolarità che abbiamo indicato negli
atti, è quello che ci hanno dato: che abbiamo previsto un tempo
massimo di tre anni per avere i treni bimodali, per avere, diciamo,
una soluzione, mentre per l'elettrificazione dobbiamo passare da un
progetto preliminare, che è vero che è stato messo a 80 milioni, ma
noi sappiamo che quasi sempre i progetti preliminari raddoppiano o
triplicano. La lunetta di Chivasso è passata da 12 milioni...siamo
arrivati a 40 milioni, poi non l'abbiamo fatta; per la variante tra
Châtillon e Montjovet siamo passati...c'è scritto negli atti,
andate...tutto è sui documenti che cito: 260 milioni-435 milioni e
vado sul progetto preliminare, quattro Comuni si sono espressi
negativamente con delle raccolte di firme. Qua c'è qualcuno che è
appassionato delle raccolte di firme...abbiamo raccolte di firme a
Saint-Christophe, abbiamo raccolte di firme a Fénis, credo che
altri possano raccontare di quella che è l'opposizione dei Consigli
comunali. Quindi quello che vi voglio dire è che qua non c'è
qualcuno che è pro ferrovia e chi è contro.
Credetemi, siamo tutti convinti di lavorare per dare una
soluzione, cerchiamo di dare le spiegazioni di quello che facciamo.
Io vi posso dire una cosa, perché io ho l'abitudine di confrontarmi
non solo in radio con quelli dell'opposizione, ma facciamo
sistematicamente delle riunioni con i consumatori, con le
associazioni, con le organizzazioni sindacali...credetemi, al di là
di qualche personaggio, che giustamente fa parte anche di movimenti
politici, tutti mi rappresentano un concetto che, direi, è
elementare: a me non interessa nulla se tu mi dai una soluzione con
i bimodali o con l'elettrificazione, io ho un solo obiettivo: avere
dei treni puntuali e arrivare a destinazione quando è previsto.
Quando uno sale sul treno è abbastanza indifferente a tutta una
serie di ragionamenti di natura tecnica, un utente chiede che venga
rispettato l'orario, che vengano rispettate le...come dire?
pattuizioni contrattuali, quando pago il biglietto...questo è
quello che, diciamo, interessa la gente! Allora, perdonatemi, tutto
quello che è stato detto qua è frutto di un ragionamento che è un
ragionamento serio, pacato, ragionato e sicuramente non fatto in
danno nei confronti di nessuno, questo io spero che lo
riconosciate. Avete delle altre idee, tutte legittime, tutte
giuste, per carità, però permettetemi, da parte mia, di dire che
queste soluzioni che voi proponete sono sicuramente peggiori
rispetto alla nostra proposta.
Quindi, perdonatemi, qua noi rimaniamo convinti che questo è un
percorso corretto e siamo nella condizione di andare in
commissione. Io sono molto contento di andare in commissione,
perché, anche coloro che non sono stati nei precedenti Consigli,
quelli che non hanno seguito i lavori, avranno modo di leggere
quanto è stato scritto.
Presidente
- Grazie. La parola alla collega Certan.
Certan (ALPE)
- Assessore Marguerettaz, lei è
pretestuoso, e credo che dica anche cose false, perché inserire il
parere di alcuni Consigli comunali in questa discussione è
veramente scorretto, perché ci sono stati dei posizionamenti di
alcuni Consigli comunali e delle raccolte firme dei cittadini, è
vero, ma non nel senso in cui l'ha detto lei! Perché - e cito il
Comune in cui ero amministratore - il problema non era contro
l'elettrificazione, ma era contro...era la richiesta di uno
spostamento di una cabina elettrica di cui il Comune si è fatto
carico, di trovare un altro posizionamento, perché quella cabina
elettrica era stata inserita dentro ad un villaggio abitato. Non
era contro l'elettrificazione, ribadisco, ma era contro, se
possiamo dire "contro", ma non era neanche quello...no, no,
era...ho letto tutto, ho letto le commissioni, ho letto tutto, eh,
non è contro, è inutile che faccia così, perché glieli prendo
anch'io i documenti...
Presidente
- Lasci finire la collega, poi interviene.
Certan (ALPE)
- ...glieli tiro fuori anch'io i documenti
e, siccome ero in Consiglio comunale, so che cosa abbiamo votato e
so pure l'impegno che il Consiglio comunale ha preso! Quindi, per
favore, sia corretto!
Presidente
- La parola al Presidente Rollandin.
Rollandin (UV)
- Sì, volevo solo intervenire su un
aspetto che credo sia stato sottovalutato, e soprattutto è stato
interpretato in modo non corretto.
La proposta che verrà in Consiglio, che prevede il
rifinanziamento del PAR FAS, la rimodulazione che la collega
Morelli aveva già letto a spizzichi, è collegata con tre fattori;
alcuni sono i fondi che già avevamo, quindi quei 16 milioni che
vengono in qualche modo rimodulati tengono conto di una difficoltà
oggettiva e non soggettiva di realizzare alcuni interventi, tenuto
conto dei tempi che rimangono. Ma il fatto principale sono i 27
milioni del decreto del Fare, che sono riferiti non al mancato
utilizzo dei fondi, all'impossibilità di utilizzare i fondi, che -
voglio ricordarlo per qualcuno che forse non ha sentito le
precedenti discussioni - erano destinati alla variante di Chivasso!
Questi sono ancora i fondi promessi e poi dati dal Governo Prodi,
che sono stati fermi per tutto il periodo, perché Chivasso non
accetterà mai, sono cambiate tre amministrazioni, non ha mai
accettato la variante!
Quindi i soldi non si sono potuti spendere, dopodiché, con
l'ultimo Governo Monti si è detto: i soldi che non sono stati spesi
vanno tolti. Allora si è riusciti a dire: non toglieteli, li
finalizziamo a qualcosa, che però dobbiamo spendere...e loro ci
hanno detto: guardate, dateci una soluzione che permetta di
utilizzare i fondi in modo corretto e soprattutto funzionale a un
risultato; dopodiché, dopo varie discussioni si è accolto di
metterli nei fondi bimodali, con il fatto di impegnarli entro la
fine dell'anno, perché se non si impegnano entro la fine dell'anno
i soldi vengono tolti, è chiaro? Ormai funziona così...Questa è la
sostanza, non è come dice qualcuno qui non avete saputo spendere i
soldi, adesso dite che avete fretta di utilizzarli per i bimodali!
A parte la scelta del bimodale e quelle due valutazioni positive
per la rottura di carico che, mi permetto di dire, anche il
discorso di elettrificare fino a Pont-Saint-Martin non cambierebbe
nulla, la rottura di carico invece di essere a Ivrea sarebbe a
Pont-Saint-Martin, ma anche a Porta Susa! Qui abbiamo due punti per
cui il vantaggio è reale, oltre al discorso di come sono i
treni...questa è la verità. Quindi non si tratta di non volere
l'elettrificazione, che non risolve il problema. La soluzione del
problema, come abbiamo già detto nell'altra discussione, sarà il
realizzare un progetto che preveda una linea nuova, perché i
rappezzi della linea esistente non saranno mai una soluzione.
Questo vuol dire investimenti...ad oggi, sfido qualcuno a trovare
chi mette i soldi per questo raddoppio.
Noi sicuramente ci muoveremo, se c'è l'assenso, per far sì che
si provveda a presentare un progetto che vada in questa direzione,
che è l'unica che potrà dare una soluzione definitiva. Quando si
era pensato, ai tempi dei tempi, all'Aosta/Martigny, non era un
caso, era perché con uno sbocco internazionale c'era la possibilità
di avere una tratta ferroviaria che fosse nuova per quanto riguarda
Aosta/Torino, perché non è solo Aosta/Chivasso; se vogliamo essere
inseriti, se vogliamo andare a Roma in un tempo normale, dobbiamo
avere il collegamento con la linea Torino/Milano, Milano/Roma o
tutte le altre destinazioni, sennò non serve a niente! Difatti a
Chivasso perché hanno anche bocciato questa bretella, perché dice:
questo non risolve nessun problema nel nord del Piemonte. Questa è
stata la difficoltà per cui non hanno accettato quella soluzione. E
lì voi sapete la situazione di Chivasso qual è, com'è la situazione
con il fiume, quindi con tutta una serie di difficoltà oggettive.
Questo è sostanzialmente, perché questa soluzione non è che va
contro le altre, questa soluzione è l'unica che può utilizzare
questi fondi dando un servizio alla collettività. Non è per essere
preclusivi ad altre soluzioni; come dico, la soluzione sarà una
linea nuova, le gallerie di Montjovet saranno sempre un problema,
se non c'è una costruzione di qualcosa di nuovo. Quindi oggi, se
noi proponiamo di andare avanti su questo, è solo ed esclusivamente
per questa ragione sostanziale.
Presidente
- Grazie. Possiamo procedere alla votazione?
La votazione è aperta. Votate, colleghi. Tutti hanno votato?
Possiamo chiudere la votazione.
Presenti: 35
Votanti: 35
Favorevoli: 17
Contrari: 18
Il Consiglio non approva.
Passiamo al punto 61 all'ordine del giorno.
