Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 2209 del 23 marzo 2023 - Resoconto
OGGETTO N. 2209/XVI - Interrogazione: "Proposte della Regione
Valle d'Aosta in sede di Conferenza Stato-Regioni in ordine a
modifiche al decreto ministeriale sul sistema di qualità nazionale
per il benessere animale".
Bertin (Presidente) -
Punto n. 33. Risponde l'assessore
Carrel a cui passo la parola.
Carrel (PA) -
Grazie ai colleghi, che ci fanno ritornare
su questo tema che abbiamo già iniziato a discutere ieri durante
l'approvazione del CSR.
Per quanto riguarda l'interrogazione, si chiede "Se la Regione
autonoma Valle d'Aosta ha partecipato alle riunioni della
conferenza permanente per i rapporti tra lo Stato, le Regioni e le
Province autonome di Trento e Bolzano summenzionate".
È utile, per chi ci ascolta soprattutto, specificare che il
percorso di un atto, per arrivare poi in conferenza Stato-Regioni,
è un percorso che parte dal coordinamento tecnico interregionale,
al quale partecipano i tecnici dei vari Assessorati interessati,
per poi passare alla parte politica per quanto riguarda
l'agricoltura in CPA e infine arrivare in conferenza
Stato-Regioni.
Dico questo perché è opportuno andare a definire qual è il
margine d'azione, perché ovviamente le proposte vanno fatte,
soprattutto da parte dei tecnici e da parte dei politici, nei primi
due passaggi, mentre nell'ultimo poco si può fare se non con
l'accordo di tutti, quindi è sicuramente più difficile intervenire
in questo senso.
Per quanto riguarda la PAC 2023-2027, gli Stati membri devono
dotarsi degli schemi volontari per il clima e l'ambiente, quelli
che chiamiamo eco schemi, l'eco schema 1.
Eco schema 1 che permette il pagamento annuale per ettaro o per
Uba.
Ovviamente nell'eco schema 1 vi sono due documenti cardine su
cui dobbiamo confrontarci, in particolare quello del Ministero
dell'Agricoltura, della sovranità alimentare e delle foreste, il
Decreto ministeriale 0660087 del 23 dicembre del 2022, il quale,
all'articolo 17, definisce i criteri applicativi dell'eco schema 1,
e ci sono due livelli. Il primo livello è un livello che viene
registrato secondo il sistema ClassyFarm, il secondo livello è
invece il sistema di qualità nazionale benessere animale, quindi
dobbiamo passare all'interno di questi due requisiti fondamentali
per poi poter accedere a questa misura.
È giusto specificare che è stato condiviso con la Regione il
Decreto ministeriale 0341750 del 2 agosto del 2022, che è stato poi
approvato dalla conferenza Stato-Regioni, dove si definivano i
criteri generali, ma non quello del dicembre del 2022 in cui invece
venivano definiti i criteri specifici, quindi abbiamo avuto una
condivisione di un decreto ad agosto, che è quello generale, mentre
quello di dicembre è stato scaricato senza alcuna consultazione
preventiva, e questo ha portato a delle complicazioni su cui ci
siamo già confrontati ieri e su cui l'Assessorato e le varie
strutture stanno già lavorando al fine di supplire a queste
mancanze che per l'agricoltura valdostana sono delle mancanze
sicuramente molto importanti.
Tecnicamente cosa abbiamo fatto come Assessorato, prima
l'assessore Sapinet e poi in questi venti giorni anche io?
Semplicemente andare a rimarcare, tramite lettere formali e
convocazioni delle CPA, le mancanze di questo decreto, perché,
l'abbiamo detto ieri, i problemi sono: come classifichiamo i
piccoli allevamenti, se con 20 Uba, 10 Uba?. Poi vi sono delle
classificazioni e delle esclusioni da parte per esempio del
biologico, in quanto per quanto riguarda il biologico possiamo
accedere al livello 2 dell'eco schema 1, senza necessità di
adesione al SQNBA per chi è nel biologico con massimo 50 capi.
Quindi andare, e questa è una proposta che abbiamo fatto, a
considerare la stabulazione mista, la nostra, come biologico,
potrebbe essere una soluzione che semplifica e sicuramente
sburocratizza l'iter per accedere a queste misure.
Sin dal mese di gennaio - il decreto è del 23 di dicembre - le
strutture si sono interfacciate sia con il Ministero sia con le
altre strutture degli Assessorati dell'arco alpino. Perché
dell'arco alpino? Perché anch'esse hanno rappresentato a livello
politico le stesse esigenze, ed è importante definire che in alcuni
incontri con le Regioni dell'Arco alpino, erano presenti, oltre ai
dirigenti del Dipartimento agricoltura, anche i referenti della
Struttura igiene e sanità pubblica ma anche AREV e ANABORAVA,
proprio per cercare di dare concretezza e di specificare al meglio
le nostre caratteristiche e le peculiarità della zootecnica
valdostana e di montagna per poter far comprendere le motivazioni
di queste richieste.
Vi comunico che proprio ieri, dopo l'approvazione del nostro
CSR, vi è stata un'altra sollecitazione da parte nostra proprio per
andare in questa direzione, per considerare delle modifiche che,
secondo noi, sono fondamentali.
Il lavoro - come ho già ribadito ieri, ma credo che sia utile
ribadirlo anche oggi - si basa su delle fondamenta che sono
prettamente politiche, perché tecnicamente abbiamo tutti gli
elementi necessari su cui dobbiamo intervenire, politicamente
invece abbiamo bisogno di farci forza di accordi trasversali con le
altre Regioni di montagna per potere agire a livello di Ministero e
poter far accogliere le nostre richieste.
Su questo, senza ombra di dubbio, ogni tipo di contatto e ogni
tipo di azione che si possa fare per arrivare a questo e perseguire
quest'obiettivo credo che sia nell'interesse di tutti gli
agricoltori, ma soprattutto della Valle d'Aosta, perché ricordo che
vi sono ben 92 milioni di euro da investire nei prossimi cinque
anni, quindi un importante pacchetto di soldi che però dobbiamo
semplificare e snellire per poterlo rendere attuabile per le nostre
aziende e con le nostre specificità.
In sostanza: sì, abbiamo partecipato alle riunioni Conferenza
Stato-Regioni, sì, vi è sempre stato un tecnico o un politico nella
Conferenza Stato-Regioni, ma il decreto del 23 dicembre, purtroppo,
è stato scaricato senza i consueti passaggi che le ho spiegato
prima.
Per quanto riguarda invece la domanda 2, "In caso affermativo
quali siano le proposte portate avanti dai nostri rappresentanti in
tale sede" - le ho già risposto elencandole tutte le questioni che
abbiamo sollevato - e "se siano possibili ulteriori modifiche al
decreto summenzionato": sì, saranno possibili delle modifiche, però
abbiamo bisogno d'interloquire con tutti gli attori e, ribadisco
anche oggi, la mia posizione è già chiara anche con il Deputato e
con la Senatrice della Regione Valle d'Aosta, proprio per portare
avanti queste istanze, sperando che si possa fare qualcosa e
sicuramente si deve fare qualcosa anche con le altre Regioni di
montagna, per far capire al Ministero che queste modifiche sono
fondamentali e necessarie per la nostra agricoltura.
Presidente -
Per la replica, collega Planaz.
Planaz (LEGA VDA) -
È inutile che stia a precisare che
questa iniziativa è abbastanza matura lei e mi ha confermato che io
presentai quest'iniziativa appena dopo le festività perché ero
venuto a conoscenza del fatto che sul sistema di qualità nazionale,
sui criteri applicativi... per poter accedere a questi fondi che la
Regione autonoma Valle d'Aosta, come molte altre Regioni alpine, è
penalizzata per il semplice fatto che per queste richieste sono
previsti certi criteri applicativi.
Io avevo presentato quest'iniziativa perché - non so se come mi
ha detto lei o come non è - dall'oggi al domani escono prima le
regole e poi dei criteri applicativi che da un giorno all'altro
nessuno aveva mai visto.
A me questo pare un po' strano, le dico la verità, anche perché
mi ha citato la ClassyFarm. La ClassyFarm è una checklist che viene
compilata volontariamente dalle aziende valdostane dove c'era tutta
una serie di domande di requisiti che gli allevatori - ripeto, era
volontaria, non era obbligatoria - dovevano compilare.
Parlo del 2019, prima del Covid o durante la pandemia; io quando
sono venuto a conoscenza di questa checklist mi sono rifiutato di
compilarla - parlo come azienda agricola, allora non ero ancora
Consigliere regionale - e le spiego anche il perché: perché c'era
già tutta una serie di criteri che la Regione Valle d'Aosta era
impossibile che rispettasse, infatti, alla compilazione di quel
documento, tutte le aziende che compilavano quella checklist
risultavano essere con gli allevamenti non in regola sui criteri
che poi andavano ad applicarsi a questo documento sul benessere
animale.
Allora io non so se manca un coordinamento da chi faceva
compilare queste checklist, che è una parte di servizio che viene
dato alle aziende, oppure se a qualcuno gli è sfuggito, perché non
possono sfuggire dei particolari così importanti su una misura così
importante che poi tanto, come abbiamo detto ieri, è ancora in via
di definizione in tutti i suoi livelli, però mi fa strano che ci
troviamo a discutere per due anni su delle misure che devono poi
essere erogate, per dare dei vantaggi, degli aiuti e anche dei
vincoli alle aziende, e, dall'oggi al domani, ci troviamo dei
criteri che molte aziende della nostra Regione, o quasi tutte a
questo punto - e non solo della nostra Regione, come lei ha detto -
non riuscivano a rispettare.
Io avevo presentato quest'iniziativa per capire quale fosse...
poi lei mi ha detto Conferenza Stato-Regioni, più tecnica che
politica, poi il Comitato di sorveglianza delle Regioni lo fa dopo,
però a me pare strano che sia sfuggito questo particolare, che è
uno dei tanti particolari, perché anche sul Sistema di qualità
nazionale lei ha citato, mi corregga se sbaglio, 50 capi per il
biologico: la certificazione del Sistema qualità nazionale che va
in deroga per gli allevamenti biologici stabilisce che si è esente
da questa certificazione fino a 50 capi; è quello di cui avevamo
già parlato dopo che lei era diventato Assessore, di valutare,
perché il Sistema di qualità nazionale è un sistema che garantisce
una determinata tipologia di qualità per omogeneizzare e
valorizzare la filiera.
A questo punto io avevo chiesto o indicato se in questa filiera
non potevamo anche indicare le VOP o le IGP o dei disciplinari
particolari, che magari già molte aziende rispettano non per andare
a sostituire il Sistema di qualità nazionale benessere animale, ma
per avere una certificazione, perché magari mancano due o tre
requisiti per compilare una certificazione che può dare gli stessi
risultati.
Poi, come lei sa, l'abbiamo approfondito dopo e comunque, come
lei sa, quest'iniziativa era molto vecchia, risale ai primi di
gennaio, è normale che adesso la cosa si sia evoluta e speriamo che
vada a buon fine.
