Classificazione
NORME DI ATTUAZIONE
STATUTO



Oggetto del Consiglio n. 1723 del 20 gennaio 2016 - Resoconto
OGGETTO N. 1723/XIV - Interrogazione: "Notizie in merito allo
stato di attuazione delle disposizioni relative al trasferimento
delle funzioni amministrative in materia di catasto
all'Amministrazione regionale".
Viérin M. (Presidente) -
Punto 10 dell'ordine del giorno.
La parola al Presidente della Regione.
Rollandin (UV) -
Per quanto riguarda la prima domanda del
collega: "a che punto del percorso previsto dalla citata legge
regionale è ad oggi il trasferimento delle funzioni catastali alla
Regione", voglio ricordare che, per concretizzare il trasferimento
delle competenze alla Regione, il decreto legislativo n. 142/2007
prevede l'approvazione di un atto d'intesa tra Stato e Regione per
definire risorse finanziarie, umane, strumentali, organizzative da
attribuire alla Regione. L'intesa avrebbe dovuto essere
perfezionata entro quattro mesi dall'entrata in vigore della legge
regionale n. 19/2008, entrata in vigore il 1° gennaio 2009. Come
noto, quest'intesa non si è mai perfezionata nonostante le
innumerevoli sollecitazioni in tal senso, formali e informali,
effettuate nei confronti del Governo a causa dell'opposizione
dell'Agenzia del territorio che ritiene che la norma di attuazione
comprometta di fatto l'unitarietà del sistema catastale. Lei
ricorderà la discussione infinita su questo, l'opposizione al
trasferimento delle competenze - questa è la norma di attuazione -
del catasto, per cui di fatto con quest'opposizione non si è mai
potuto aprire questo tavolo per la trattativa. Ancora ultimamente
abbiamo sollecitato questo punto, adesso ci sono delle iniziative
che vanno nella direzione da noi auspicata, cioè di attribuire
funzioni catastali a livello regionale. Noi quindi l'abbiamo avuta
come norma di attuazione, però è inefficace perché è dal 2007 di
fatto che aspettiamo.
"Quali sono i locali individuati per i futuri uffici catastali":
era stato ipotizzato l'utilizzo degli uffici già destinati allo
stesso fine dallo Stato, dato che il personale del catasto avrebbe
dovuto essere trasferito alla Regione, cioè i locali che già
utilizzavano potevano tranquillamente essere mantenuti. In coerenza
con quanto sopra, il protocollo di intesa stipulato nel 2010 con
l'Agenzia del demanio aveva previsto la ristrutturazione, a cura
del Provveditorato opere pubbliche di Torino, della Caserma Mottino
- cosa che poi è avvenuta - di proprietà statale ed il
trasferimento in quella sede degli uffici dell'Agenzia del
territorio, oggi incorporata nell'Agenzia delle entrate, per
l'espletamento delle funzioni che sarebbero rimaste in capo ad
essa, come, ad esempio, la conservatoria dei registri immobiliari.
La ristrutturazione, come lei ha visto, è stata ultimata e
l'Agenzia delle entrate si è trasferita, però continuando a
svolgere anche le funzioni catastali. Di conseguenza, lo stabile di
piazza della Repubblica messo a norma dalla Regione e lasciato
libero a novembre 2015 dall'Agenzia delle entrate è in fase di
approntamento per essere prossimamente utilizzato dagli uffici
regionali del Dipartimento Enti locali, segreteria della Giunta e
affari di Prefettura, tenendo conto che c'è stato questo passaggio
che di fatto ha già sistemato la Caserma Mottino.
"Quante volte si è riunito il comitato di monitoraggio di cui
all'articolo 3 della legge n. 19": il comitato di monitoraggio si è
riunito a cadenza mensile dal luglio 2008 fino a febbraio 2009,
dopodiché, a seguito dell'insorgere dell'opposizione da parte
dell'Agenzia delle entrate, naturalmente non si è più riunito, in
quanto non aveva motivo per farlo, non c'erano gli elementi.
"Se corrisponde al vero la circostanza che sarà necessario
ancora un minimo di cinque anni per l'attuazione della legge
regionale di cui si tratta": i tempi di attuazione della legge n.
19 non dipendono dall'Amministrazione regionale, ma
dall'opposizione dell'Agenzia al trasferimento delle competenze. È
una situazione che, come avrà seguito, anche a livello nazionale è
molto complessa e, purtroppo, le opposizioni dell'Agenzia hanno
sempre bloccato gli interventi che c'erano stati anche a livello di
Ministero. Ad onor del vero, ci sono stati anche incontri
specifici, però le difficoltà...poi c'era anche il discorso legato
al trasferimento del personale per cui rischiava di avere dei
problemi nell'ambito delle varie questioni sindacali. Quindi questo
ha ulteriormente frenato questo passaggio, per cui ad oggi siamo
ancora - e l'abbiamo fatto ancora ultimamente - a sollecitare che
ci sia lo sblocco da parte dell'ufficio competente per dare a noi
la possibilità di utilizzare finalmente questa potestà, perché per
assurdo c'è una legge regionale che dice cosa si deve fare ma
questa legge non è mai stata attuata. Abbiamo anche fatto lettere
dicendo che non sapevamo più chi denunciare per impossibilità di
agire e di lavorare secondo quello che la nostra legge prevede.
Purtroppo tutto si è arenato nei meandri che rappresentano o
comunque vedono interessati più fattori, per cui ad oggi siamo
ancora purtroppo a fare questa sollecitazione che le ho appena
ricordato. Grazie.
Presidente
- Grazie Presidente. La parola al collega
Ferrero.
Ferrero (M5S) -
Grazie Presidente.
Questa questione, che potrebbe essere vista come secondaria, è
tutt'altro che secondaria, perché ad un certo punto si vede qual è
la fragilità anche della questione delle norme di attuazione e
delle famose intese che si devono raggiungere con lo Stato. Qui in
sé la legge era un'ottima legge, ma per diversi aspetti, non perché
ci dobbiamo accaparrare tutto, ma perché - io faccio un esempio
concreto - in materia, ad esempio, di estimi catastali abbiamo
delle situazioni che sono assurde, perché qui ad Aosta abbiamo dei
fabbricati che sono stati costruiti negli anni Settanta, Ottanta,
fine anni Sessanta, che avevano un ascensore ed erano stati
classificati per quello "A1", ossia come abitazioni di lusso. Il
problema è che queste persone adesso per il fatto che hanno
sostanzialmente l'ascensore e per il fatto che all'epoca gli
impresari con la categoria...all'epoca non c'erano ancora l'ICI,
l'IMU, tutte queste cose, tu avevi il fabbricato classificato di
lusso, tu dicevi: io vendo un fabbricato di lusso e avevi un valore
aggiunto. Il problema qual è? Il problema, peraltro abbastanza
diffuso, è che ci sono comunque centinaia di persone che pagano le
abitazioni di lusso e sostanzialmente hanno un alloggio che è
paragonabile ad un alloggio delle case popolari. Qualcuno dirà che
queste persone potrebbero fare ricorso. Una persona ha provato a
fare ricorso e ha fatto ricorso in tutti i gradi, però ha speso 15
mila euro, alla fine ha vinto, però ha aspettato sette-otto anni.
Il problema è che, pur avendo vinto, i condomini dello stesso
condominio hanno fatto riferimento a quello che era successo e da
parte dell'Agenzia delle entrate è stato detto che ognuno di loro
avrebbe dovuto ricorso e dimostrare che il suo non ha le
caratteristiche di immobile di lusso. Se la Regione potesse
disporre effettivamente delle competenze del catasto, questo poteva
essere risolto.
Qui si guarda sempre che ci sono questi comitati di
monitoraggio, ma poi i comitati di monitoraggio monitorano e
guardano che cosa sta succedendo. Io adesso non faccio dell'ironia,
ma dico in questo momento in cui ci sono dei rapporti
particolarmente cordiali con il Governo nazionale, non è possibile
fare una sollecitazione affinché si arrivi magari ad una soluzione
della questione? Perché è una questione non è trascurabile.
Approfittando di questa cordialità di rapporti, che ci porti magari
anche qualche risultato o qualche accelerazione nell'esaminare le
cose. Si chiede quindi un intervento legittimo, perché abbiamo la
nostra legge, legittimo perché è una norma di attuazione, da un
punto di vista legislativo, abbiamo tutto il quadro completo.
Adesso che qualcuno poi si impunti per questioni che paiono più
legate al fatto di perdere il piccolo potere che si ha
amministrando anche la questione degli estimi catastali...ma
dovremmo cercare di uscire da questa logica. La sollecitazione
quindi che mi permetto di fare al Presidente è di magari cercare di
andare in questa direzione. Grazie.
