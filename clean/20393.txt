Classificazione
CONSULTE COMMISSIONI E ORGANI COLLEGIALI



Oggetto del Consiglio n. 403 del 11 febbraio 2004 - Resoconto
OGGETTO N. 403/XII - Consulta regionale per la condizione
femminile. Approvazione del programma di attività per l'anno
2004.
Il Consiglio
Premesso che la Consulta regionale femminile ha presentato il
programma di attività per l'anno 2004, corredato della previsione
della spesa, chiedendone l'approvazione da parte del Consiglio
regionale, ai sensi dell'articolo 8 della legge regionale 23 giugno
1983, n. 65;
Considerato che la Consulta ha approvato, inoltre, una
relazione sulle attività svolte nell'anno 2003, che si allega alla
presente per opportuna informazione;
Visto il bilancio di previsione del Consiglio regionale per
l'anno 2004;
Viste le deliberazioni dell'Ufficio di Presidenza del
Consiglio n. 185/03 del 25 luglio 2003, concernente la nuova
struttura organizzativa del Consiglio regionale e le relative
funzioni e n. 306/03 del 29 dicembre 2003, concernente
l'attribuzione, per l'anno 2004, alle strutture dirigenziali di
quote di bilancio e degli obiettivi gestionali correlati;
Richiamata la legge regionale 23 giugno 1983, n. 65 e
successive modificazioni;
Visto il parere favorevole di legittimità rilasciato dal
Direttore della Direzione Affari generali della Presidenza del
Consiglio, ai sensi del combinato disposto degli articoli 13, comma
1, lettera e) e 59, comma 2 della legge regionale 23 ottobre 1995,
n. 45, sulla presente deliberazione;
Visto il parere della II Commissione consiliare
permanente;
Delibera
1) di approvare l'allegato programma di attività predisposto
dalla Consulta regionale per la condizione femminile per l'anno
2004, con la previsione della spesa di € 77.468,53
(settantasettemilaquattrocentosessantotto/53), che fa parte
integrante della presente deliberazione;
2) di stabilire che all'impegno della spesa fino
all'ammontare di € 77.468,53
(settantasettemilaquattrocentosessantotto/53), il cui stanziamento
è previsto sul capitolo 185 "Finanziamento del programma annuale di
attività della Consulta regionale per la condizione femminile" del
bilancio di previsione del Consiglio regionale per l'anno 2004 che
presenta la necessaria disponibilità, si provveda con successivi
provvedimenti dell'Ufficio di Presidenza del Consiglio o del
dirigente, secondo le rispettive competenze, ai sensi della
deliberazione dell'Ufficio di Presidenza del Consiglio n. 306/03 in
data 29 dicembre 2003, recante "Attribuzione, per l'anno 2004, alle
strutture dirigenziali di quote di bilancio e degli obiettivi
gestionali correlati".
Allegato
(Omissis)
Presidente - Parliamo di donne: ne approfitto, visto
l'argomento, per fare gli auguri alla collega Squarzino che oggi
compie "X" anni - non lo diciamo -; mi è sfuggito stamani, mi
scuso, ma ne approfitto per farle gli auguri a nome di tutto il
Consiglio regionale.
La Consulta per la condizione femminile ha presentato il
programma di attività per l'anno 2004 accompagnato dalla rispettiva
relazione. Anche quest'anno, come si evince dal programma, gli
organi direttivi della Consulta hanno voluto porre l'accento nella
programmazione dell'attività per l'anno in corso sul ruolo che la
stessa Consulta ritiene prioritario, di accresciuti contatti con
una larga gamma di soggetti operanti non solo nell'Amministrazione
regionale, ma con una proiezione di interessi verso la posizione di
sempre maggior rilievo, assunta dalle donne nel mondo del lavoro,
dell'imprenditoria e delle istituzioni.
Per quello che riguarda l'informazione, la Consulta intende
proseguire con la pubblicazione delle testate "INFORMADONNA" ed
"EUROPADONNA", che costituiscono il principale strumento di
divulgazione e di approfondimento delle diverse attività del foglio
"DONNA ELETTA", che accompagnerà le diverse iniziative che sono
organizzate. In tale ambito la Consulta vorrebbe anche realizzare
un sito Web di esclusivo dominio, che potrebbe divenire un efficace
strumento comunicativo di lavoro in rete e di interazione sul
territorio, sia a livello nazionale che internazionale.
Particolare riguardo sarà poi riservato alle iniziative della
Consulta delle elette, che quest'anno intende svolgere un'attività
ancora più puntuale attraverso incontri con le elette attuali, in
vista anche delle elezioni amministrative del 2005. A tale
proposito la Consulta intende proseguire il corso di avvicinamento
alla politica, che ha suscitato notevole interesse e un forte
numero di partecipanti.
Proseguirà poi l'attività del Centro Donne contro la violenza
attraverso i colloqui telefonici, la consulenza legale gratuita
alle donne in difficoltà che si rivolgono al Centro, e proseguirà
la collaborazione con l'Assessorato alla sanità attraverso il
Progetto "L'Arcolaio", relativo al servizio di prima accoglienza a
donne sole con figli minori. Nell'ambito delle attività svolte sarà
illustrata una tesi di laurea in Scienze politiche sull'attività
del Centro, i maltrattamenti alle donne, che è stata depositata nel
dicembre 2003 all'Università di Torino.
Per quel che riguarda i rapporti interpersonali, i servizi alle
famiglie, la Consulta intende organizzare un incontro sul tema
della salute della donna nei luoghi di lavoro, con particolare
riguardo all'analisi dei rischi e alle misure preventive.
È prevista la seconda edizione del corso "Fermiamoci un po',
siamo genitori, come?" e la realizzazione di un nuovo progetto
"Riflettiamo insieme". Attraverso questi progetti la Consulta
intende offrire ai genitori un valido appoggio nell'affrontare le
problematiche ed i temi dell'educazione dei figli e farsi tramite
delle esigenze emerse da parte della popolazione presso le autorità
competenti riguardo alle tematiche della genitorialità.
Nell'ambito del lavoro, un'attenzione particolare sarà riservata
all'analisi del contratto di lavoro nel comparto unico del pubblico
impiego, anche in collaborazione con il consigliere di parità,
all'evoluzione del mondo economico regionale con particolare
attenzione all'accesso al credito e al tema della finanza etica e
soprattutto alle nuove norme in materia di lavoro riferite alla
"legge Biagi".
Naturalmente accanto a queste attività, che rappresentano gli
aspetti più innovativi della relazione programmatica, sono previste
poi le attività relative all'organizzazione di incontri di
carattere culturale fra cui ricordo il progetto "Intercultura", che
ha la finalità di offrire l'opportunità di analizzare le ragioni ed
il significato di relazione interculturale, un'attività in
collaborazione con tante scuole valdostane e soprattutto con
l'Università della Valle d'Aosta e con altri enti.
La legge istitutiva della Consulta regionale per la condizione
femminile è la legge n. 65/1983 e successive modificazioni;
all'articolo 8, stabilisce che la Consulta ogni anno preveda un
programma di attività da sottoporre all'approvazione del Consiglio
regionale.
Se non ci sono interventi, pongo in votazione il punto 22.1:
Consiglieri presenti: 25
Votanti e favorevoli: 23
Astenuti: 2 (Lattanzi, Tibaldi)
Il Consiglio approva.
