Classificazione
EDILIZIA
Edilizia pubblica


Resoconto integrale del dibattito dell'aula
Oggetto del Consiglio n. 500 del 24 marzo 1999 - Resoconto
SÉANCE DU 24 MARS 1999 (MATIN)
OGGETTO N. 500/XI Aggiornamento del programma dei lavori di
edilizia sanitaria. (Interpellanza)
Interpellanza Preso atto del nuovo programma generale in materia
di edilizia sanitaria, così come è stato definito con delibera di
Giunta n. 69 del 18/1/1999, che modifica la precedente delibera n.
3320 del 22/11/97;
Preso atto delle dichiarazioni dell'Assessore regionale alla
Sanità, apparse sugli organi di stampa, circa i maggiori costi
delle centrali tecnologiche;
Evidenziato che i costi complessivi e i tempi degli interventi
di ammodernamento e ristrutturazione dell'ospedale regionale
tendono via via a dilatarsi;
Considerato che nel nuovo programma sono stati accantonati
interventi importanti, come l'Hospice presso il Beauregard, che
potevano aumentare la dotazione di posti letto;
Vista la lettera aperta del 6/3/99 sull'insufficienza di posti
letto nell'ospedale di Aosta, firmata da 51 medici;
Vista altresì la lettera aperta del cappellano dell'ospedale
sulla mancanza di spazi che possano garantire ai pazienti almeno
una morte dignitosa;
I sottoscritti Consiglieri regionali:
Interpellano
l'Assessore competente per sapere:
1) come si spiega l'aumento dei costi delle centrali
tecnologiche, visto che già nel programma del 1997 si parlava di
"decisione di variare la localizzazione delle centrali";
2) per quale motivo, nel momento in cui si procede ad un
aggiornamento del programma dei lavori di edilizia sanitaria, non
si prevedono interventi per creare spazi necessari a migliorare la
qualità degli ultimi giorni di vita dei pazienti;
3) quale risposta viene data all'appello dei medici, che fa
seguito a quello dello stesso primario del pronto soccorso;
4) per quali motivi è stato deciso di non costruire
l'Hospice;
5) quali sono i tempi certi per la conclusione dei lavori
previsti dal programma 1999.
F.to: Squarzino Secondina - Beneforti
Président La parole à la Conseillère Secondina Squarzino.
Squarzino (PVA-cU) Sì, Presidente, la ringrazio, però vorrei
parlare con l'interlocutore presente in aula.
Presidente L'Assessore Vicquéry è molto sollecitato nella
giornata di oggi, quindi chiede un po' di
pazienza… l'Assessore Vicquéry è in
aula.
Squarzino (PVA-cU) Rispetto a quest'interpellanza, noi abbiamo
preso visione della delibera di Giunta n. 69 del 18 gennaio 1999 in
cui viene presentato un nuovo programma generale in materia di
edilizia sanitaria e questo nuovo programma modifica in alcune
parti il precedente programma definito 2 anni fa con delibera n.
3320 del 22 novembre 1997. Ci sono stati alcuni cambiamenti:
perché? Quali sono i motivi?
La risposta viene data dall'Assessore alla sanità, riportata
dagli organi di stampa di mercoledì 20 gennaio in cui testualmente
l'Assessore dice che "C'è stato un taglio di 56 milioni nel
finanziamento da parte del CIPE…", però
56 milioni è una cifra risibile rispetto ai 61 miliardi di
contributo da parte del CIPE, e che "la causa principale arriva dal
maggior costo per l'ampliamento e lo spostamento delle centrali
tecnologiche dell'Ospedale di viale Ginevra che passa da una spesa
preventivata di 3,8 miliardi a 8,785 miliardi, addirittura 5
miliardi in più".
Quindi, aggiunge, "le centrali tecnologiche per ragioni di
sicurezza non verranno più realizzate sotto l'Ospedale, ma in
un'area all'angolo fra via Chaligne e Corso Saint-Martin e questo
comporterà un aggravio di spesa rispetto a quanto preventivato che
inciderà su tutto il programma".
Questa è la motivazione che l'Assessore porta ma, io mi chiedo:
è proprio vero che c'è stato questo cambiamento di progettazione?
Io mi sono un po' incuriosita di fronte a queste affermazioni e ho
preso le due delibere per vedere com'era descritto l'intervento
delle centrali tecnologiche nel programma del 1997 e come sono
descritte adesso le centrali tecnologiche nel nuovo programma del
1999.
La descrizione dell'intervento è identica; se io prendo la
delibera n. 3220 del 22 settembre 1997, alla scheda di sintesi A 11
B, che riguarda le centrali tecnologiche e il loro completamento,
sotto il titolo di "Breve descrizione dell'intervento" leggo:
"L'intervento si riferisce alla modifica del progetto di
ristrutturazione della centrale termica, idraulica, frigorifera, di
distribuzione dell'intero Presidio ospedaliero di viale Ginevra a
causa della decisione di variarne la localizzazione e di inserire
un impianto di cogenerazione in applicazione della legge 10/90 e
del DPR 412/93". Questo è scritto nella delibera del 22 settembre
1997 e qui il costo delle centrali, per quest'intervento così
descritto, è di 3,8 miliardi.
Se prendo la delibera n. 69 del 14 gennaio 1999, e leggo la
descrizione delle centrali tecnologiche, leggo la stessa cosa:
"L'intervento si riferisce alla modifica del progetto di
ristrutturazione della centrale termica, idraulica, frigorifera, di
distribuzione dell'intero Presidio ospedaliero di viale Ginevra a
causa della decisione di variarne la localizzazione e di inserire
un impianto di cogenerazione in applicazione della legge 10/90 e
del DPR 412/93". Costo dell'opera 14 miliardi in totale, perché
quest'intervento passa da 3,8 miliardi a lire 8.785.468.000.000.
Allora io mi chiedo: come si spiega l'aumento dei costi delle
centrali tecnologiche visto che già nel programma 1997 si parlava
di decisioni di variare la localizzazione della centrale?
Ci sorge il dubbio che sia convalidata una nostra teoria che da
anni andiamo esponendo e cioè che i costi complessivi e i tempi
degli interventi di ammodernamento e ristrutturazione dell'Ospedale
regionale tendono via via a dilatarsi, che quando si interviene su
una struttura vecchia si sa quando si incomincia, ma non si
conoscono i tempi esatti di realizzazione. Per esempio, per le
centrali tecnologiche nel programma 1997 era previsto l'appalto ad
aprile 1998, nel programma 1999 l'appalto è previsto a gennaio
1999, quindi i lavori registrano sempre dei ritardi.
Una volta appurato che la ristrutturazione dell'Ospedale costa
più di quanto si era preventivato, cosa viene fatto? Si decide di
tagliare in altri settori e guarda caso proprio in quei settori che
potevano mettere a disposizione più posti letto proprio per quei
degenti che, passata la fase acuta, hanno bisogno di cure assidue
di tipo più infermieristico.
Parlo dell'Hospice presso il Beauregard che poteva aumentare la
dotazione di posti letto. Cioè per recuperare questi 5 miliardi da
qualche parte devo pur prenderli, cosa faccio? Elimino il progetto
dell'Hospice del Beauregard, proprio quello che poteva dare dei
posti letto in più. Eppure i letti all'ospedale mancano, come
mostra ancora ultimamente la lettera aperta del 6 marzo 1999
firmata da 51 medici che denunciano l'insufficienza di posti letto
nell'Ospedale di Aosta. Dicono chiaramente: "va riconosciuta
l'insufficienza dei posti letto nelle due sedi dell'Ospedale
valdostano di viale Ginevra e del Beauregard". Eppure all'Ospedale
tutti gli spazi ormai sono occupati dai letti, non c'è spazio per
niente altro, non c'è neanche spazio per morire con dignità, come
ci ricorda il Cappellano nella lettera sui giornali.
Si vuole sapere, quindi, per quali motivi è stato deciso di non
più attivare l'Hospice e sacrificare proprio quei posti letto; come
si intende rispondere quindi all'appello dei medici, che fa seguito
a quello del primario del pronto soccorso, cioè la denuncia di
mancanza di posti letto per cui si è costretti o a non ricoverare o
a dimettere anzitempo.
Si chiede per quale motivo, nel momento in cui si procede ad un
aggiornamento del programma dei lavori di edilizia sanitaria, non
si prevedono interventi per creare spazi necessari a migliorare la
qualità degli ultimi giorni di vita dei pazienti. E dato che ci
troviamo di fronte a lavori i cui tempi di realizzazione sono
sempre slittati, si chiede quali sono i tempi certi per la
conclusione dei lavori previsti dal programma 1999.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) La Consigliera Squarzino è sempre molto precisa
nelle analisi, questa volta però io stesso ho avuto dei problemi a
ricostruire i passaggi logici che la Consigliera ha cercato di fare
perché la materia non è complessissima, ma non è neppure
semplicissima perché di fatto non c'è un grosso aumento del costo
di realizzazione delle centrali tecnologiche bensì una maggiore
richiesta di finanziamento allo Stato in base all'articolo 20 della
legge del 1988.
Con delibera del 23 febbraio 1990 n. 1786 viene dato l'incarico
all'Ing. Saggese per la progettazione esecutiva e la
ristrutturazione delle centrali tecnologiche del Presidio
ospedaliero di viale Ginevra in tre stralci.
La consegna dei progetti esecutivi e degli stralci viene fatta
in data 11 giugno 1991 primo stralcio, 22 luglio 1991 secondo
stralcio, 19 marzo 1992 terzo stralcio che prevedevano all'epoca le
seguenti cifre di appalti per un totale complessivo di 5,959
miliardi.
Tale progettazione, che ammonta a complessivi lire
6.638.414.200, compresivi di IVA, spese tecniche ed imprevisti, è
stata oggetto di finanziamento statale, ex articolo 20 della legge
n. 67/88, per un importo pari a lire 6,3 miliardi, secondo il
progetto originario che prevedeva le centrali tecnologiche sotto il
Pronto soccorso.
Con delibera del 29 gennaio 1993 n. 786 viene approvato il
progetto esecutivo del primo e secondo stralcio e l'appalto a
licitazione privata per lire 2,615 miliardi più IVA per complessive
lire 3,112 miliardi.
Con delibera del 10 dicembre 1993 viene approvata
l'aggiudicazione mediante licitazione privata del primo e secondo
stralcio alla Ditta Orion per un importo di lire 1,57 miliardi più
IVA al netto ribasso del 39,93 percento. I lavori sono consegnati
in data 14 luglio 1994.
Con delibera del 30 dicembre 1994 n. 11000 viene incaricato
l'Ing. Saggese della redazione di uno studio di fattibilità e della
revisione del progetto del terzo stralcio in relazione a
sopravvenute disposizioni di legge, in particolare la legge n.
10/91 e il DPR n. 412/93. Si rileva che anche se la legge 10/91 era
già in vigore all'epoca della consegna degli elaborati, gli
elementi significativi per le progettazioni furono introdotti dal
DPR 412/93: si è quindi data continuità all'incarico originario per
continuare le necessarie riprogettazioni delle opere.
Per non dilungarmi troppo, leggo alcuni stralci dello studio
redatto dall'Ing. Saggese, il quale all'epoca scriveva: "Con
riferimento alla mia prima relazione introduttiva al progetto di
massima che è del 14 febbraio 1989, dieci anni fa, si rammenta
infatti che fu proposto di spostare le centrali tecnologiche in un
volume da realizzare interrato in una zona posta a sud-ovest del
fabbricato definito come nuovo ampliamento corrispondente all'area
compresa fra la strada che conduce all'accesso di via Saint-Martin
de Corléans e la proiezione del futuro ampliamento del fabbricato
sud.
Tale spostamento, già auspicabile al momento della prima
progettazione - che evidentemente non è stato ritenuto valido -
risulta a mio avviso determinante per una corretta impostazione
urbanistica della sistemazione dell'intera area del Presidio
ospedaliero in questo momento ancora perfettamente attuabile. In
questo senso ritengo opportuno sottolineare i vantaggi conseguibili
con lo spostamento delle centrali tecnologiche nella zona in
precedenza individuata:
decentramento di una funzione che per sua natura implica un
discreto livello di rischio, implicitamente connesso con l'uso di
combustibili, l'emissione di potenze acustiche rilevanti, la
produzione di fumi, la movimentazione di materiale che nulla hanno
a che fare con l'attività medica e la presenza di persone e mezzi,
per esempio carico e scarico del gasolio che complicano la già
affollata situazione dell'accesso principale del presidio
ospedaliero;
il volume abbandonato delle centrali tecnologiche potrebbe
essere molto più proficuamente utilizzato per funzioni connesse
all'attività prettamente medica data la sua posizione baricentrica,
anche se seminterrata. La superficie recuperabile può essere
valutata in circa 800 metri quadri al netto del corridoio verso la
nuova centrale elettrica che dovrebbe permanere. E' inoltre
possibile ipotizzare la struttura su due livelli, in considerazione
della notevole altezza media eccetera;
lo spostamento delle centrali tecnologiche in posizione più
decentrata permetterebbe di svincolare completamente la
configurazione dell'accesso al Pronto soccorso non esistendo più
limitazioni connesse alla sicurezza dei locali che sovrastano la
centrale termica. Si rammenta infatti che questo è il motivo
originario alla base della ristrutturazione della centrale termica
e cioè l'impossibilità di avere questa funzione sottostante ad una
attività lavorativa per i notevoli pericoli connessi con la
produzione di vapore tecnologico;
la nuova localizzazione delle centrali tecnologiche
permetterebbe la realizzazione di una struttura conforme alle
normative vigenti ed una conduzione completamente svincolata: per
l'accesso da via Saint-Martin de Corléans dei combustibili e delle
altre movimentazioni (anche se la scelta politica sarà quella di
utilizzare il metano);
la filosofia della distribuzione dei vettori termici potrà
essere notevolmente semplificata provvedendo a realizzare delle
reti di teleriscaldamento eventualmente anche ad acqua
surriscaldata e del teleraffreddamento che serviranno le varie
sottocentrali del fabbricato tramite cunicoli tecnici ispezionabili
che potranno servire per la distribuzione anche di altri impianti
(esempio: gas medicali);
la realizzazione del nuovo volume tecnologico implica una spesa
che risulta almeno in parte compensata dall'acquisizione a fini
ospedalieri dell'area attualmente occupata dalla centrale termica;
per quanto concerne gli impianti non si configurano ulteriori spese
per la realizzazione delle opere rispetto a quelle preventivate
poiché il progetto prevedeva la ristrutturazione completa di tutta
l'impiantistica e le relative opere non risultano ancora appaltate,
la terza fase non è ancora
appaltata…"…
(interruzione della Consigliera Squarzino, fuori microfono)
… è quella che ci ha scritto l'Ing.
Saggese del 5 febbraio 1996. All'epoca, me lo ricordo bene, avevo
chiesto di relazionare. Non era una scelta politica facile perché
l'applicazione della legge n. 412/93 si doveva dare per scontata in
quanto una legge dello Stato che obbliga a prevedere in questi casi
la cogenerazione, che consente di produrre energia elettrica ed
energia termica e di conseguenza di risparmiare considerevoli
quantità di energia.
Di conseguenza con delibera di Giunta del 3 maggio 1996 n. 2028,
la lettera è del 5 febbraio 1996, viene stabilito di spostare la
localizzazione della centrale termica dall'attuale sistemazione in
una nuova posizione a sud-ovest del fabbricato delle chirurgie.
Tralascio tutte le fasi successive dei lotti e degli appalti e
quant'altro. Per la progettazione su indicata è stato richiesto un
ulteriore finanziamento, ex articolo 20, nella fase II del
programma in materia di edilizia sanitaria, approvata con delibera
del 22 settembre 1997 n. 3320. Tale finanziamento aggiuntivo
ammontava a 3,8 miliardi, in aggiunta ai 6,3 miliardi finanziati
già nel primo triennio, ex articolo 20. L'ulteriore copertura
finanziaria era assicurata dal bilancio regionale. Con
deliberazione del CIPE in data 6 maggio 1998 è stata assegnata alla
Regione Valle d'Aosta la somma di lire 8.785.468.000 per interventi
destinati alla sicurezza, e tale finanziamento rientrava in quello
complessivo di lire 61.711 milioni assegnato per la realizzazione
del programma di cui alla delibera n. 3320.
La Regione, entro 30 giorni dalla data di pubblicazione della
citata deliberazione, doveva presentare al Ministro della sanità la
richiesta di finanziamento; la mancata richiesta di finanziamento
avrebbe comportato la revoca della somma assegnata alla Regione. In
seguito alla determinazione della sopracitata delibera del CIPE si
è stabilito con delibera di Giunta regionale del 10 agosto 1998 n.
2744 di utilizzare tali risorse per la progettazione in questione,
passando quindi da un finanziamento di 3,8 miliardi ad uno di 8,785
miliardi, mentre secondo la prima ipotesi la differenza sarebbe
stata finanziata sul bilancio regionale. Così abbiamo usufruito di
8,785 miliardi totalmente finanziati dallo Stato.
Questa è la realtà delle cose. Non si tratta di un vero e
proprio aumento del costo di realizzazione perché la terza fase,
come dice l'Ing. Saggese, avrebbe comunque comportato delle spese
tecniche. Ci sono spese maggiori, ma non nei termini apparsi sui
giornali e anch'io condivido quanto ha affermato la Consigliera
Squarzino, quell'articolo sul giornale ha dato un'informazione
scorretta perché una cosa è dire che aumenta la richiesta di
finanziamento allo Stato, altra cosa è dire tout court che
aumentano i costi di realizzazione dell'opera.
Comunque confermo la validità di questa scelta, soprattutto ai
fini energetici ambientali, tema tanto caro al Gruppo dell'Ulivo
presente in Consiglio regionale perché permetterà sicuramente di
risparmiare considerevoli quantità di energia, permetterà di
utilizzare metano, permetterà di autoprodurre energia elettrica e
sapete quanto questo è importante nella logica dell'economia
generale dell'Ospedale.
Cerco di rispondere agli altri punti pur non essendoci il filo
logico che la collega Squarzino vuole dimostrare. Riguardo al punto
2: per quale motivo nel momento in cui si procede ad un
aggiornamento del programma dei lavori non si prevedono interventi
per creare spazi necessari a migliorare la qualità degli ultimi
giorni di vita dei pazienti.
Sia gli interventi sistematori realizzati, sia quelli in fase di
realizzazione, sia quelli in previsione contengono tutti quei
requisiti edilizi ambientali tendenti al miglioramento della
qualità della vita dei cittadini ricoverati in particolari stanze
di degenza, non più di 2-3 letti, dotate di servizi igienici e
comfort quale filodiffusione, tivù, linea telefonica dedicata.
Inoltre sono stati creati spazi di soggiorno e socializzazione
nell'ambito degli standard previsti dalla normativa vigente. Tutti
gli interventi che si stanno facendo rispondono agli standard
previsti dal Ministero della sanità.
Capisco la lettera del Cappellano che si pone un problema
etico-morale, ma vorrei rispondere in quest'aula al Cappellano che
non è prevista dagli standard nazionali la predisposizione di
locali in reparto per i defunti per ragioni di medicina legale. Le
camere mortuarie ci sono e si stanno ampliando in questa fase
perché i defunti devono essere portati in camera mortuaria.
Ciò non toglie che è vero purtroppo che troppo spesso i medici
ospedalieri tengono i defunti in camera di degenza troppo tempo
rispetto a quello che dovrebbe essere un comportamento
etico-morale, così come è vero che troppo spesso ricoverano nelle
stesse stanze ammalati a cui bisogna ancora effettuare una diagnosi
insieme a malati in fase terminale; questo è deplorevole perché non
si tratta di numero di posti letto o stanze riservate ai defunti,
ma si tratta semplicemente di buon senso e di organizzazione
dell'attività ospedaliera.
Per quanto riguarda il terzo punto, quale risposta viene data
all'appello dei medici che fa seguito a quello dello stesso
Primario del Pronto soccorso, debbo dire che ho apprezzato la
lettera dei medici che pone in termini critici un problema che va
affrontato.
L'ho apprezzato, ho avuto un incontro in questi giorni con le
organizzazioni sindacali mediche, ho chiesto loro di collaborare
anche e soprattutto in applicazione della delibera di Giunta che è
stata citata e che dà disposizione all'USL per la predisposizione
dell'accordo di programma, delibera nella quale ci sono molti punti
di riflessione che riguardano il tasso di ospedalizzazione troppo
elevato, che riguardano il tasso di degenza troppo elevato, che
riguardano il problema dei ricoveri impropri, che riguardano il
problema sicuramente di recuperare degli spazi per i
post-acuti.
Sono tematiche aperte che vanno affrontate di intesa con tutte
le parti sociali ed è quanto stiamo facendo perché, ripeto, che non
si tratta di un problema di posti letto ma di gestione dei posti
letto…
Beneforti (fuori microfono) … c'è
gente che aspetta un anno…
Vicquéry (UV) … è un altro tipo di
ragionamento quello di dire che c'è gente che aspetta. Il problema
della gestione dei posti letto è diverso rispetto ai problemi di
organizzazione dell'Ospedale nel quale si inseriscono altre
problematiche come le prestazioni dei servizi, le prestazioni delle
sale operatorie e quant'altro.
Per rispondere al quarto punto: per quali motivi è stato deciso
di non costruire l'Hospice. Non c'è il filo logico nel dire che si
prendono i soldi per le centrali tecnologiche e non si danno i
soldi all'Hospice perché così non è.
I fondi dell'Hospice non sono stati utilizzati sia perché
abbiamo utilizzato quegli spazi per dare la possibilità di spostare
prima la Neurologia, adesso la Gastroenterologia in concomitanza
con la realizzazione del secondo lotto di intervento in Oncologia e
in Medicina, ma sia soprattutto perché c'è un ripensamento a
livello ministeriale sulla logica e sulla finalità degli hospice
tant'è che il decreto legge 28 dicembre 1998 n. 450, che reca
disposizioni per assicurare interventi urgenti di attuazione del
piano sanitario nazionale 1998-2000, stabilisce che entro 30 giorni
dall'entrata in vigore dello stesso il Ministero della sanità,
d'intesa con la Conferenza permanente per i rapporti Stato-Regioni,
adotta un programma nazionale per la realizzazione in ciascuna
regione e provincia autonoma di almeno una struttura dedicata
all'assistenza palliativa di supporto per pazienti la cui patologia
non risponda ai trattamenti disponibili e che necessitano di cure
finalizzate ad assicurarne una migliore qualità della vita, per
intenderci, i malati terminali oncologici.
Per la realizzazione di tali strutture sono concessi dallo Stato
contributi a carico del bilancio statale; le regioni dovranno
presentare, nei termini e con le modalità previste dal decreto
ministeriale di adozione del programma su indicato, i progetti per
la realizzazione delle strutture, le quali dovranno essere conformi
alle indicazioni del programma medesimo. È stata così stralciata
dal programma generale in materia di edilizia sanitaria ai fini
dell'avvio della seconda fase la realizzazione dell'Hospice in
quanto tale struttura sarà finanziata con i contributi su
indicati.
Non sono ancora stati emanati al momento attuale i requisiti
strutturali, tecnologici ed organizzativi minimi per l'esercizio
dell'attività sanitaria da parte della struttura in questione.
Il Ministero non ha ancora adottato il programma nazionale
previsto dal decreto legge 28 dicembre 1998 n. 450; proprio domani
mattina gli Assessori regionali sono convocati a Roma e fra i punti
all'ordine del giorno c'è anche la questione dell'articolo 20,
specificatamente questa problematica.
Per quanto riguarda il quinto punto, quali sono i tempi certi
per la conclusione dei lavori previsti nel programma 1999, la
situazione a tutt'oggi è questa: secondo intervento, secondo lotto,
progettazione esecutiva approvata, appalto in corso, termine
primavera 2002; Rianimazione, lavori ultimati; Risonanza magnetica
e Radiologia, lavori in corso, termine previsto settembre 2000;
cablaggio, termine lavori autunno 1999; centrali tecnologiche,
appalto in corso, termine lavori marzo 2001; gas medicali, inizio
lavori luglio 1999, termine lavori maggio 2000; spogliatoi, lavori
già appaltati, termine lavori, primavera 2000; adeguamento impianti
Beauregard, termine lavori autunno 1999; Centro diurno RSA,
progettazione definitiva approvata; Poliambulatorio di Donnas,
presumibile appalto giugno 1999, termine lavori inverno 2000; sede
del 118, progettazione in corso. Questa è la situazione degli
interventi in corso.
Mi pare di aver risposto in modo esaustivo anche se le domande
poste non hanno assolutamente una correlazione fra di loro. Ripeto
qual è il problema di fondo: non abbiamo tolto dei fondi agli
investimenti sui posti letto, assolutamente no, anzi ne faremo
altri in questo senso; vogliamo lavorare sull'aspetto organizzativo
che è fondamentale.
Président La parole à la Conseillère Squarzino Secondina.
Squarzino (PVA-cU) Ringrazio l'Assessore per aver risposto a
tutte le domande.
Le confesso, Assessore, che le sue risposte se sono state ricche
di informazioni, non mi hanno però soddisfatto, nel senso che non
sono venute incontro alle domande di fondo che ponevo e soprattutto
perché fanno emergere le contraddizioni che nell'interpellanza
ponevo.
Prima domanda: lei mi ha raccontato tutta la storia - non sono
riuscita a prendere neanche tutti gli appunti per bene - delle
centrali tecnologiche, molto interessante; quello però che avevo
sottolineato nel mio intervento era che nel 1997 si prevedevano
3800 miliardi per un intervento che già parlava della decisione di
variare la localizzazione e di inserire un impianto di
cogenerazione, perché tutta la storia che mi ha fatto prima arriva
fino al 1996.
Io non contesto la decisione di spostare le centrali, non la
contesto perché è corretta nell'ottica di questa ristrutturazione,
ma la lettera con cui vengono date le motivazioni dello spostamento
della centrale è del 5 febbraio 1996, la delibera in cui la Regione
ha deciso lo spostamento è del 3 maggio 1996, la delibera con il
programma dei lavori del 22 settembre 1997, quindi parlo di quasi
un anno e mezzo dopo, parla tranquillamente di spostamento.
Quindi nel 1997, in cui si è definito il programma di lavoro
delle centrali, si sapeva già che dovevano essere spostate perché
la delibera c'era già stata, però la cifra era di 3,8 miliardi,
mentre nel 1999 si dice che la cifra è aumentata perché c'è lo
spostamento. Allora tutte le sue argomentazioni e le sue date hanno
proprio dimostrato la mia tesi: che, nel momento in cui nel 1997 si
sono decisi 3,8 miliardi, si sapeva già che le centrali andavano
spostate, quindi c'è qualcos'altro che è aumentato, non sappiamo
cosa, lei non me lo ha detto, comunque, nelle cose che ha detto non
ha spiegato le motivazioni: ha solo accennato che già il precedente
progetto era sui 6 miliardi, quindi non c'è stato un aumento di
costi anche se un aumento complessivo c'è stato.
Ma questo, secondo me, è molto grave, Assessore, perché lei
sapeva già che nel 1997 le centrali dovevano essere dislocate e
questo avrebbe comportato un aumento dei costi; eppure nel 1997 lei
a Roma presenta al CIPE un programma in cui dice che le centrali
vanno spostate, con un costo di 3,8 miliardi, sapendo che non era
così.
La cosa mi sembra doppiamente grave anche perché quando lei
prevede 3,8 miliardi come costo complessivo, non prevede nella
scheda i finanziamenti della Regione come invece fa in altri
progetti.
In altri progetti è detto chiaramente: costa tanto, una parte la
dà il CIPE, una parte la mette la Regione. In questo caso, quindi
c'è qualcosa che non va; ora comincia a preoccuparmi il fatto che,
se in una scheda presa così, a caso, ci sono delle cose non vere,
nelle altre allora bisogna andare a spulciarle tutte,
Assessore?
Rispetto alla seconda domanda che avevo posto, le chiedo scusa
se prima ho interloquito; nella seconda domanda si chiedono
interventi per creare spazi necessari non per i defunti, ma spazi
necessari a migliorare la qualità degli ultimi giorni di vita dei
pazienti, che è cosa ben diversa dai
defunti… Quello che si chiede è che gli
ultimi giorni di vita dei pazienti abbiano degli spazi tali da
poter rendere dignitosa la morte. Non parlo dei defunti, quindi
forse qui non ci siamo capiti o lei non aveva presente la richiesta
fatta nella domanda numero due.
Rispetto alla risposta alla domanda numero tre; lei accenna ad
un accordo di programma in cui si parla di riduzione dei posti
letto, però lei continua a dire che si occupano troppo i posti
letto, lei dice che nessun reparto arriva al cento percento. In
alcuni reparti però, a quanto mi consta, si arriva anche sopra al
cento percento, questo vuol dire che nello stesso giorno ci sono
due pazienti che ruotano sullo stesso letto. La media nazionale
generale non parla del cento percento, dice che è ottimale quando
c'è l'85 percento di occupazione (non ricordo a memoria il dato
esatto, ma comunque si attesta sull'85 percento). Allora il nostro
obiettivo è che la media generale sia l'85 percento e non il 100
percento, Assessore, e se lei pone come uno dei vincoli
dell'accordo di programma questa media, secondo me, lei si colloca
in un parametro che non è corretto, che non è collegato ai
parametri di qualità della sanità in Italia.
Lei, alla domanda numero quattro, mi ha dato una risposta
sull'Hospice dicendo che i letti a questo riservati, sono necessari
adesso per altri reparti. Però lei, il 20 gennaio, aveva detto che
l'aumento del costo dei lavori per lo spostamento delle centrali
avrebbe provocato, come precisa la delibera della Giunta,
l'eliminazione dell'importo di 2,4 miliardi relativo alla
realizzazione dell'Hospice che, guarda caso, sarebbe andata proprio
nell'ottica di fornire alla Valle d'Aosta l'uno per mille di posti
letto riservati per post-acuti, posti che non abbiamo per
niente.
Per questo, a mio avviso la sua decisione rispetta maggiormente
le esigenze dei medici che non quelle degli utenti. Non solo, e qui
non me ne voglia l'Assessore, ma se prendo la delibera del 1997,
quella in cui si presenta il programma dei lavori, nella scheda
riassuntiva, in cui si parla di quali sono i lavori finalizzati
all'umanizzazione e al confort, vedo che la scheda E.3 relativa
all'Hospice, proprio quella che viene oggi eliminata. Pertanto
l'unica opera, che nel programma del 1997 era finalizzata ad
umanizzare e a dare comfort ai pazienti, viene eliminata. Se questa
le sembra una politica seria di attenzione ai
pazienti…
E rispetto ai tempi, ho alcuni dubbi che possono essere
rispettati. Se posso avere quella tempistica la ringrazio, però se
quella tempistica funzionerà come la tempistica precedente, credo
che dovremo aspettare il 2005, il 2006, il 2008 o il 2010 per
vedere finiti i lavori che via via inizieranno. Sarebbe poi
interessante vedere come può essere rispettato l'utente
nell'Ospedale con tutti questi lavori che partono
contemporaneamente.
