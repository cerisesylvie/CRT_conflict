Classificazione
ASSISTENZA SANITARIA E OSPEDALIERA
Personale medico e paramedico


Resoconto integrale del dibattito dell'aula
Oggetto del Consiglio n. 906 del 20 ottobre 1999 - Resoconto
OGGETTO N. 906/XI Revoca dell'incarico di Direttore sanitario
dell'Ospedale regionale. (Interpellanza)
Interpellanza A conoscenza che da parte
dell’USL è stato affidato al Prof. Giuliano Perfumo
l’incarico di Direttore Sanitario
dell’Ospedale regionale;
il sottoscritto Consigliere regionale
Interpella
il Presidente della Giunta regionale e
l’Assessore competente per conoscere per quali
motivi è stato revocato il suddetto incarico al Dr. Marco
Cinotti.
F.to: Beneforti
Presidente
Prima di trattare il punto 18, vorrei fare
appello alla sensibilità del Consigliere conseguentemente anche
alle risposte, facendo riferimento a quest'interpellanza che è
sicuramente molto vicina, se non è gestita in modo attento, alla
segretazione della seduta. Quindi pregherei il Consigliere ad
attenersi nel suo intervento al buon senso nella spiegazione.
La parola al Consigliere Beneforti.
Beneforti (PVA-cU)
Essendo a conoscenza che neppure dopo
un mese dalla nomina è stato sostituito il Direttore sanitario
nell'Ospedale regionale, abbiamo presentato quest'interpellanza per
conoscerne i motivi, perché dei motivi ci saranno stati, visto
anche il momento particolare che attraversa l'Ospedale
regionale.
Può darsi che la scelta iniziale sia stata sbagliata o non sia
stata fortunata, ma un mese crediamo sia un tempo breve per poter
giudicare una persona! Non può aver fatto tutta l'esperienza che è
necessaria per un direttore sanitario di un ospedale di dimensioni
come il nostro! Sappiamo che le funzioni che un direttore sanitario
è chiamato a svolgere rivestono una certa importanza, tant'è vero
che i direttori sanitari non si possono improvvisare; occorre che
abbiano una certa attitudine e una certa disponibilità.
Abbiamo presentato l'interpellanza perché siamo preoccupati
della situazione che esiste all'interno dell'Ospedale e anche per
l'effetto che quest'ennesima deliberazione commissariale ha avuto
all'esterno e all'interno dell'Ospedale regionale.
La precarietà? non faccio nomi, Presidente, si rilassi, la vedo
un po' preso, forse sta pensando: a un certo punto quello sbotta, e
invece si rilassi, stia tranquillo? la precarietà che sussiste
nella Direzione sanitaria e che si ripercuote su tutta l'attività
ospedaliera, pone riflessioni e domande ad ognuno di noi: com'è
possibile che un commissario non si renda conto delle conseguenze
che un atto come questo comporta? Cos'è accaduto perché questo dopo
un mese sia cacciato via? Che torti può avere compiuto e nei
confronti di chi può aver fatto qualcosa? Aspetto che me lo dica
l'Assessore nella sua risposta, che mi auguro sia esaustiva.
Termino qui, non ho altro da aggiungere all'illustrazione, e
resto in attesa della risposta.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Nella mia risposta sarò breve, ermetico,
perché riprenderò l'identico argomento già utilizzato per la
risposta dell'interpellanza al punto 14 dell'ordine del giorno.
Trattandosi di un atto di competenza dell'azienda USL, ed essendo
l'azienda dotata di autonomia gestionale, amministrativa e
contabile propria, non essendo un atto soggetto al controllo della
Giunta regionale, fornirò all'interpellante la risposta inviatami
dall'azienda USL.
Preciso solo che nella risposta, che è molto tecnica, si potrà
prendere atto che non si tratta di scelte di ordine
"strategico-politico", scelte che non hanno nulla a che vedere con
supposti torti, mancanze o quant'altro; è una questione di ordine
assolutamente tecnico.
Fornisco la risposta, il Consigliere potrà farne l'uso che
ritiene più opportuno.
Presidente
La parola al Consigliere Beneforti.
Beneforti (PVA-cU)
Prendo atto della risposta, che vedremo
di leggere attentamente.
Tuttavia non si può pensare che non ci si debba rendere conto
del ruolo e del compito che deve svolgere una direzione sanitaria
all'interno di un ospedale. Un commissario che ha ricoperto la
stessa carica e dà al Consiglio regionale una risposta puramente
tecnica - risposta tecnica che reputo insoddisfacente - non può
rimanere al posto che ricopre! Con questa dirigenza la nostra
sanità non esce dalla crisi in cui si trova!
Nel precedente Consiglio, come maggioranza, avete approvato una
risoluzione con l'impegno di adottare alcuni provvedimenti; devo
dirvi, e lo sapete anche voi, che i provvedimenti da voi indicati
non possono essere realizzati se non date all'Ospedale una
direzione sanitaria capace ed efficiente, se non date all'USL una
direzione generale diversa, cosa di cui anche altri politici, qui
dentro e fuori di qui, hanno riconosciuto la necessità. Perché è la
Direzione sanitaria dell'Ospedale che ha determinati compiti, che
deve elaborare e proporre i piani delle strutture e delle
attrezzature carenti ed obsolete, che deve coordinare l'attività
libero-professionale intramuraria, che deve distribuire il
personale infermieristico e gli operatori sanitari. Ma se questa
direzione sanitaria è precaria, è carente, chi gestisce
quest'attività all'interno dell'Ospedale, chi provvede a potenziare
i servizi per eliminare le liste di attesa?
Come fate - questa è la domanda - ad ottenere il rispetto dei
documenti che avete approvato in questo Consiglio, se all'interno
dell'Ospedale non esiste una direzione sanitaria e all'USL non
esiste una direzione generale più efficiente? Perché sono due le
figure principali della sanità: il Direttore sanitario
dell'Ospedale e il Direttore generale dell'USL, mentre le altre
sono tutte figure di complemento e di supporto, tanto più che la
Direzione sanitaria si è spogliata anche di altri operatori che
erano all'altezza dei compiti che svolgevano, e che supplivano
anche alle mancanze dei direttori sanitari che ci sono stati
all'interno dell'Ospedale. Oggi la situazione è proprio carente, è
precaria!
Voi difendete la vostra politica sanitaria, dite nei vostri
documenti che bisogna fare certe iniziative e prendere certi
provvedimenti, ma come? Chi porta avanti queste iniziative? Chi fa
uscire la sanità dalla crisi se mancano le strutture, se non c'è
efficienza nelle strutture, se non ci sono gli uomini?
Con quest'interpellanza volevo unicamente richiamare
l'attenzione della Giunta regionale e dell'Assessore sulla
precarietà in cui è venuta a trovarsi la dirigenza dell'USL e la
Direzione sanitaria dell'Ospedale, perché si provveda, e non si
dica che l'azienda USL ha autonomia e pertanto sarà lei stessa a
provvedere. Qui non si può scaricare la responsabilità, Assessore!
È la Regione che paga, è la Regione che finanzia l'USL e deve
sapere come vengono spesi i soldi dei Valdostani nei servizi che
vengono erogati. Non potete scaricare la responsabilità, il
problema va affrontato, allora non siete credibili neanche nei
documenti che avete proposto in questo Consiglio, perché vi
assumete delle responsabilità, vi assumete degli impegni e poi
scaricate sull'USL! Non potete fare come Ponzio Pilato, perché
questo vuol dire fare come Ponzio Pilato, e io non credo che voi, a
parte il momento particolare che sta attraversando in questi ultimi
tempi la sanità, la vogliate abbandonare nelle mani in cui oggi si
trova. Sarebbe una responsabilità grossa che vi assumete e che i
Valdostani non vi perdonerebbero.
