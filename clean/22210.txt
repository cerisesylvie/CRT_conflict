Classificazione
ASSISTENZA SOCIALE
Disabili



Oggetto del Consiglio n. 1864 del 5 aprile 2006 - Resoconto
OGGETTO N. 1864/XII - Politiche regionali in materia di
disabilità. (Interpellanza)
Interpellanza
Premesso che un Paese civile si giudica anche da come le
Istituzioni si occupano delle persone più deboli, quindi bambini,
anziani e disabili in tutti i campi;
Preso atto che la Regione ha da tempo attivato sia specifici
Uffici sia interventi mirati per venire incontro alle diversificate
esigenze delle persone disabili (o diversamente abili);
Vista in particolare la Delibera di Giunta n. 1245 del
22.4.05 con la quale si approva la costituzione di un Gruppo di
lavoro interistituzionale concernente le politiche regionali in
materia di disabilità, cui è demandato il compito di programmare e
presiedere all'attuazione di Politiche regionali concernenti il
Progetto di Vita delle persone disabili;
Vista la recente pubblicazione da parte della Regione Valle
Aosta dell'opuscolo "La disabilità in Valle Aosta", datato dicembre
2005, col quale si avvia la costituzione di un registro regionale
delle persone disabili;
Viste le richieste di intervento per il miglioramento delle
condizioni economiche, sociali, di lavoro e dell'abbattimento delle
barriere architettoniche per i disabili nella nostra Regione,
contenute nella relazione introduttiva del Presidente
dell'Associazione Nazionale Mutilati e Invalidi Civili (ANMIC), nel
corso dell'VIII Congresso regionale tenutosi ad Aosta sabato 4
marzo 2006;
Vista la lettera del 6.3.06 del Presidente della Regione ai
Sindaci sull'abbattimento delle barriere architettoniche, con cui
si cerca di mantenere alta l'attenzione delle Istituzioni su tale
questione;
Ricordato che, per quanto riguarda il miglioramento delle
condizioni economiche, sociali e di lavoro molto rimane da fare,
dato che gli importi per pensioni e indennità erogati ai disabili
italiani sono fermi, di fatto, al 1992 e non sono stati adeguati al
costo della vita e quindi, per i disabili gravi, il tutto grava
ulteriormente sulla famiglia di appartenenza;
Appreso che nella nostra Regione i disabili disoccupati,
iscritti negli appositi elenchi dell'Agenzia del Lavoro sono 441 di
cui 403 invalidi civili e che inoltre la legge n. 68 del 1999 per
il collocamento al lavoro delle "categorie protette" trova gravi
difficoltà di applicazione nella nostra Regione;
i sottoscritti Consiglieri regionali
Interpellano
L'Assessore alla Sanità, Salute e Politiche Sociali per
conoscere:
1) l'attività svolta e quali eventuali proposte sono state
finora formulate dal gruppo di lavoro interistituzionale (nelle sue
diverse articolazioni) per quanto riguarda la predisposizione e il
sostegno ai "Progetti di Vita delle persone disabili",
limitatamente alle persone oltre i 18 anni; ed in particolare per
quanti soggetti è stato predisposto un "Progetto di vita";
2) se intende portare all'interno di tale Gruppo di lavoro
interistituzionale alcuni problemi, ed eventualmente quali,
sollevati dall'Associazione Nazionale Mutilati ed Invalidi
civili;
3) se, e come, intende rispondere alle altre richieste che
non possono trovare posto all'interno del Gruppo di lavoro
interistituzionale.
F.To: Bortot - Venturella - Squarzino Secondina
Président - La parole au Conseiller Bortot.
Bortot (Arc-VA) - Abbiamo presentato questa interpellanza
all'Assessore alla sanità, in realtà si potrebbe definire
interdisciplinare, perché l'iniziativa riguarderebbe anche il
lavoro, l'indennità, il collocamento, le barriere architettoniche.
L'interpellanza è partita dal fatto che il mese di marzo si è
tenuto il Congresso regionale dell'"ANMIC", che sottolinea tutta
una serie di problematiche legate alla disabilità e all'invalidità
civile. Quel documento congressuale è anche supportato da una
comunicazione del Difensore civico del 13 marzo inviata
all'Assessore alla sanità e salute pubblica, che sottolinea tutta
una serie di problematiche legate alla disabilità nella nostra
Regione. Sempre in materia di disabilità, abbiamo, sempre il mese
di marzo, un documento programmatico della CISL regionale, che
sottolinea il problema legato agli investimenti sulla persona
attraverso modelli integrati di istruzione, formazione, equa
distribuzione delle risorse per aumentare l'offerta formativa,
l'attenzione alle fasce più deboli e ai disabili. Nel ricercare la
documentazione, esiste una deliberazione del 16 marzo 2005 che
istituisce una Consulta regionale della disabilità, questa Consulta
è formata da 31 associazioni. Il motivo dell'interpellanza consiste
di conseguenza nel capire in che maniera ha lavorato questa
Consulta, se ha fatto delle proposte, in sostanza esiste una
discrepanza fra l'istituzione di tale Consulta fatta un anno fa e
le denunce e le segnalazioni fatte nei documenti che le ho
citato.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Devo ringraziare il Consigliere Bortot per questa
interpellanza, non sono state molte in questi 3 anni le
interpellanze su un problema così delicato, che ci sta così a
cuore, come quello della disabilità. La ringrazio anche perché
dietro alla formulazione di questa iniziativa c'è un'attenzione
concreta a quanto è stato prodotto, infatti lei cita diversi
documenti, e perché dietro a tale interpellanza c'è un lavoro e,
quando c'è un lavoro, è sempre degno di rispetto.
Condivido inoltre la sua premessa iniziale, quando dice che in
un Paese civile bisogna rivolgere un'attenzione particolare ai
disabili così come ai malati, questa le assicuro è una nostra
priorità. La Valle d'Aosta storicamente ha sempre posto attenzione
verso questa categoria, lo dimostra la documentazione fornita da
tutti i CEA (centri educativi assistenziali per i disabili), che
sono molteplici in Valle. Quando siamo arrivati, abbiamo trasferito
il CEA di Quart, presso il centro agricolo per disabili di
Ollignan, un centro migliore dal punto di vista strutturale. Questi
centri sono gratuiti, cioè le famiglie non contribuiscono alle
spese e anche nell'attuale proposta di legge del "Piano regionale
per la salute ed il benessere sociale" si mantiene questa categoria
particolare di risparmio e di attenzione alle spese di famiglie di
disabili, perché già sottoposte a diverse spese di altro tipo.
Un'attenzione particolare verso i disabili esiste anche nella
scuola, il rapporto fra insegnanti di sostegno e disabili nella
scuola valdostana è superiore a tutte le altre scuole d'Italia,
praticamente, abbiamo un rapporto, fra disabile e insegnante di
sostegno, di 1 a 1. Nell'ultimo rapporto figurano 74 disabili in
Valle d'Aosta iscritti alla scuola secondaria, questo penso sia un
grande risultato; bisogna anche dire che la legge sulle barriere
architettoniche è una legge molto importante che destina delle
grandi risorse a questo. Forse va rivitalizzato il problema delle
barriere architettoniche, è un problema culturale, in questo senso
direi che abbiamo fatto dei passi avanti; non so se ha visto la
deliberazione che riorganizzava l'Ufficio barriere architettoniche
affidando la consulenza ad un disabile, per cui la persona preposta
a verificare la correttezza della barriere è un disabile che è
stato preparato in tal senso, e questo lavoro sta già cominciando a
dare dei grossi risultati. Abbiamo degli incontri con i Comuni e i
Comuni vicini ad Aosta ci richiedono un'attenzione e un lavoro per
creare dei Comuni aperti alla disabilità, con parchi, eccetera. La
legge sullo sport che abbiamo prodotto è una legge che prevede
un'attenzione allo sport rivolta ai disabili, cioè le
Paraolimpiadi, la squadra di "curling" nazionale era composta tutta
di Valdostani, quindi è stata una testimonianza dell'attenzione di
cui si parla. La legge sul "voucher" dell'assistenza alla vita
indipendente: anche questo è un nuovo meccanismo per cui il
disabile assume una persona di sua fiducia e noi finanziamo la
spesa fino a un importo di 10mila euro. Questo discorso è slegato
da tutto il meccanismo dell'"ISEE". Quando a Roma hanno presentato
la legge sulla non autosufficienza - legge che poi è stata
approvata, ma senza un finanziamento -, devo dire che con molto
orgoglio ho visto che quanto veniva proposto per la disabilità in
Italia, praticamente in Valle d'Aosta aveva già raggiunto quasi
tutti gli obiettivi.
In questo settore comunque - da qui la positività della sua
interpellanza - si può fare sempre di più, soprattutto in un
periodo in cui vi sono delle crisi in tutti i settori è chiaro che
il settore più debole ha maggiori difficoltà. Su questo lei cita la
mappatura, che non è in via di ultimazione, ma che è stata fatta e
che ha richiesto un anno e oltre di lavoro, in cui tutti i disabili
della Regione a seconda delle categorie sono stati mappati. Questo
è un punto di partenza per continuare ad aggiornare tale mappa,
soprattutto aggiornarla secondo i nuovi criteri di classificazione
del "CMF", che rivoluzionerà la mappatura in quanto valuterà il
disabile in virtù delle possibilità residue che ha e non delle
deficienze.
Sono due le nuove consulte, diciamo i nuovi gruppi di lavoro,
proprio nell'ottica di un miglioramento di quanto già esiste.
Primo: il "Forum della disabilità"; avevamo 35 sigle tutte che
lavoravano in modo indipendente, noi siamo riusciti a mettere
insieme diverse associazioni di volontariato - cosa non facile
nella nostra Regione -, abbiamo inserito anche i sindacati in
questo "forum" e finalmente si è costituito il "Forum Regionale
della Disabilità", con un Presidente, con un "CdA", per avere una
facilità maggiore di rapporto e di costruzione con un ente che
rappresentasse tutte le varie particolarità. Direi che nel "CdA" di
Ollignan, che è un "CEA", dall'inizio di quest'anno siede un
responsabile del "forum", eletto e nominato da loro, affinché vi
sia sempre di più la partecipazione nelle nostre istituzioni degli
organismi rappresentativi della disabilità. Questa primavera aprirà
il nuovo centro "Dopo di noi" a Montjovet e la casa domotizzata a
Saint-Marcel è in fase di ultimazione.
Il secondo gruppo di lavoro, oltre al "forum", è quello del
gruppo interistituzionale; lo abbiamo voluto proprio in seguito ad
una considerazione che faceva lei, cioè la disabilità non è un
settore che deve essere visto e affrontato solo da un Assessorato,
ma l'interdisciplinarietà fra scuola, mondo del lavoro, Presidenza
della Regione e Assessorato delle politiche sociali è fondamentale.
Abbiamo creato questo gruppo di lavoro interistituzionale, che
comprende e mette attorno a un tavolo, sul problema della
disabilità, varie forze istituzionali con il Presidente della
Regione, in cui chiaramente partecipano gli enti. Il lavoro viene
svolto a due livelli: un livello politico e un livello tecnico. Il
livello politico si incontra almeno una volta all'anno e si è già
riunito 2 volte in questo periodo, e dà delle indicazioni di lavoro
e di progettualità; il gruppo tecnico, che si è suddiviso in vari
sotto-gruppi, affronta le indicazioni che il gruppo politico ha
dato. In questo momento stanno lavorando sui trasporti, sulle
barriere architettoniche e soprattutto su un problema di
certificazione dell'"handicap" e di rapporti fra scuola e
Assessorato delle politiche sociali. C'è molta voglia di affrontare
insieme, il clima è molto buono e, fra l'altro - questo direi è il
punto di arrivo di tutto tale lavoro -, si è cominciato a
richiedere l'esigenza di una legge regionale sulla disabilità,
legge che con il Centro Servizi abbiamo cominciato con un esperto
ad affrontare, proprio perché sia questo il momento legislativo che
raccolga tutte le istanze, sempre nell'ottica di fare qualcosa di
più, di inserire e risolvere tale problema.
Per quanto riguarda il lavoro, sono stato al Convegno
dell'Associazione dei mutilati ed invalidi civili e dopo la lettura
del documento c'è stata anche una discussione; il lavoro è il
grande problema per i disabili, se però il lavoro è un problema per
chi è normodotato, a maggior ragione in tali momenti di difficoltà
per la persona disabile questo rappresenta un problema ulteriore.
La "legge Biagi" ha portato dei vantaggi, ma anche delle
problematiche soprattutto in una Regione piccola come la nostra. Le
cooperative sociali spesso non rispettano quegli indici di
assunzione che dovrebbero rispettare. La percentuale di assunzione
del disabile, nell'ente pubblico, è scesa da una percentuale ad
un'altra e l'ente pubblico aveva costituito l'ammortizzatore
sociale per queste categorie. Dobbiamo poi fare un grande discorso
sulla dignità del disabile che veniva assunto in tali forme
lavorative. Abbiamo differenziato il disabile grave, che orientiamo
verso il laboratorio occupazionale, e dall'altro tipo di disabile
che, come dicevo prima, secondo la classificazione "CMF", ha ancora
delle capacità residue e può svolgere bene alcuni lavori, e su
questo stiamo lavorando. Si era già affrontato il problema con
l'Assessore Ferraris in modo approfondito, lo stiamo affrontando
con l'Assessore La Torre, direi anche con il Consigliere Maquignaz,
in quanto Presidente dell'Associazione albergatori, e lei sa che la
Valle d'Aosta assume molto personale dall'esterno nel settore
turistico. Abbiamo iniziato a fare dei corsi con l'Agenzia del
lavoro per l'introduzione, in ambito alberghiero e turistico, del
disabile, perché, secondo me, certi lavori, se preparato, il
disabile li potrà fare molto bene. Pensi che sono andato a visitare
dei grandi ristoranti a Lugano, gestiti completamente da pazienti
affetti da "trisomia 21", che svolgono con grandissima
professionalità il loro lavoro. In tale settore stiamo lavorando e
sicuramente è il settore in cui la Valle d'Aosta deve proporre
delle soluzioni particolari e questo lo possiamo fare; penso che
tale gruppo interistituzionale, che sta lavorando a questa norma
legislativa sulla disabilità, debba produrre in tale settore delle
soluzioni.
Président - La parole au Conseiller Bortot.
Bortot (Arc-VA) - Sono d'accordo sulla disamina fatta
dall'Assessore, però la nostra interpellanza verteva più sul fatto
dei problemi ancora da risolvere che su quelli che sono stati
affrontati, faccio un esempio di tipo personale. Il fatto che la
Valle d'Aosta sul problema della disabilità sia una delle Regioni
più avanzate forse del mondo "non ci piove", perché facevo parte
nella "CGIL" del gruppo di lavoro che 33 anni fa ha fatto tutto il
discorso dell'inserimento nella scuola dei disabili. Ero Presidente
del "Pan ner" quando abbiamo cominciato per primi a comprare i
prodotti biologici della Fondazione "Ollignan", quindi su quello
"non ci piove". Il problema è legato al fatto che l'Amministrazione
regionale in questo momento, dove le aziende hanno difficoltà per
problemi di costo del lavoro di assumere disabili... modificasse
parzialmente la legge nazionale, dove riduce dal 15 al 7% le
assunzioni dei disabili, perché il rischio è che l'Amministrazione
regionale, se mantiene quei parametri di disabili, per una decina
di anni non assume più disabili. Il Difensore civico sollevava il
problema delle procedure nella definizione della disabilità e delle
percentuali, che sono molto lunghe, quindi dovremo in qualche modo
o intervenire nei confronti delle aziende, o intervenire come
Amministrazione regionale nei confronti dei Comuni e delle Comunità
montane, perché, per quanto riguarda le barriere architettoniche,
il Presidente della Regione è intervenuto con una lettera ai
Sindaci dicendo che esistevano dei problemi, di "metterci le mani"
per fare un ulteriore passo avanti. Il senso quindi è, se è
possibile o con un nostro intervento, o con la sua comunicazione,
capire il lavoro svolto dal "forum" rispetto alle problematiche
sollevate da queste organizzazioni, che hanno avuto convegni e
riunioni.
Si dà atto che dalle ore 10,39 presiede il Vicepresidente
Lanièce.
