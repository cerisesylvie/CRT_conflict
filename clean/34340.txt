Classificazione
DIFENSORE CIVICO



Oggetto del Consiglio n. 2138 del 21 dicembre 2011 - Resoconto
OGGETTO N. 2138/XIII - Elezione del Difensore civico presso
il Consiglio regionale della Valle d'Aosta.
Presidente
- La legge regionale 28 agosto 2001, n. 17
disciplina le modalità di elezione del Difensore civico, le sue
funzioni e i modi di esercizio delle stesse. L'avviso pubblico di
avvio della procedura per l'elezione del Difensore civico presso il
Consiglio regionale è stato pubblicato sul Bollettino ufficiale
della Regione n. 36, in data 30 agosto 2011. Sono pervenute alla
Presidenza del Consiglio regionale le proposte di candidatura dei
Signori Bonino Dario, Chiofalo Salvatore, Formento Dojot Enrico,
Gentile Fabrizio, Prelle Nevio, Ragno Catena e Villani Giuseppe. A
seguito della verifica dei requisiti di cui all'articolo 3 della
legge regionale n. 17/2001 effettuata dalla Segreteria generale del
Consiglio regionale, l'Ufficio di Presidenza, con deliberazione n.
147/2011, in data 8 novembre 2011, ha disposto l'esclusione del
candidato Prelle Nevio e, in seguito all'esito della prova di
accertamento della lingua francese, con deliberazione n. 160 in
data 2 dicembre 2011, ha disposto l'esclusione dei candidati
Chiofalo Salvatore e Ragno Catena. Risultano pertanto in possesso
dei requisiti richiesti dall'articolo 3 della legge regionale n.
17/2001 i candidati Bonino Dario, Formento Dojot Enrico, Gentile
Fabrizio e Villani Giuseppe.
Il Consiglio deve procedere all'elezione del Difensore civico a
scrutinio segreto e a maggioranza dei due terzi dei Consiglieri
assegnati alla Regione; se dopo due votazioni consecutive, nessun
candidato raggiunge la maggioranza dei due terzi dei Consiglieri,
il Consiglio procede ad una terza votazione da effettuarsi nella
stessa seduta e risulta eletto il candidato che riporta la
maggioranza assoluta dei Consiglieri assegnati alla Regione, ossia
18 voti. Si vota al banco?
La parola alla Consigliera Patrizia Morelli.
Morelli (ALPE)
- A nome dei gruppi ALPE e PD, chiedo la
votazione segreta in cabina.
Presidente
- La parola al Consigliere Empereur.
Empereur (UV)
- Grazie Presidente.
Intervengo a nome delle forze di maggioranza per proporre al
ruolo di Difensore civico presso il Consiglio regionale della Valle
d'Aosta il dottor Formento Dojot Enrico.
Presidente
- Non ci sono altre proposte? Il Consigliere
Segretario svolgerà l'appello, ogni Consigliere si recherà in
cabina, riceverà il foglio dall'usciere e con la penna posizionata
lì scriverà il nome del candidato.
La parola alla Consigliera Patrizia Morelli.
Morelli (ALPE)
- Per dichiarazione di voto, su questa
votazione noi ci asterremo. Ci rincresce che non ci sia stata una
condivisione preventiva sul candidato scelto, non abbiamo nessun
giudizio preconcetto nei confronti della persona, tuttavia
riteniamo che ci sarebbe potuta essere una condivisione nei giorni
scorsi. Ci rincresce anche di constatare che alla fine la rosa dei
candidati si restringe a dei dipendenti regionali, riteniamo che
sia una rosa un poco troppo ristretta.
Presidente
- Si procede alla votazione:
- Consiglieri presenti e votanti: trentaquattro;
- Schede nulle: una;
- Schede valide: trentatré;
- Schede bianche: sette.
Hanno riportato voti:
- Enrico Formento Dojot: venticinque;
- Fabrizio Gentile: uno.
Presidente
- In base all'esito della votazione, è
proclamato eletto Difensore civico il dottor Formento Dojot
Enrico.
Il Consiglio
Premesso che la legge regionale 28 agosto 2001, n. 17,
concernente "Disciplina del funzionamento dell'Ufficio del
Difensore civico. Abrogazione della legge regionale 2 marzo 1992,
n. 5 (Istituzione del Difensore civico)", disciplina le modalità di
elezione del Difensore civico, le sue funzioni e i modi di
esercizio delle stesse;
Considerato che la l.r. 17/2001 stabilisce i requisiti e le
procedure per l'elezione del Difensore civico negli articoli
sottoriportati:
Articolo 3
(Requisiti)
1. Il Difensore civico è scelto fra cittadini italiani che
offrono la massima garanzia di indipendenza e di obiettività e che
hanno maturato qualificate esperienze professionali in materia
giuridico-amministrativa.
2. Il Difensore civico deve essere in possesso dei seguenti
requisiti:
a) residenza nella regione da almeno cinque anni;
b) laurea magistrale, laurea specialistica o diploma di
laurea del vecchio ordinamento in giurisprudenza;
c) età superiore a quarant'anni;
d) non aver riportato condanne penali;
e) assenza delle cause di ineleggibilità indicate
all'articolo 7, commi 1 e 1bis;
f) conoscenza della lingua francese, accertata con le
modalità di cui all'articolo 5.
Articolo 4
(Procedimento per l'elezione)
1. Il procedimento per l'elezione del Difensore civico è
avviato con la pubblicazione, disposta dal Presidente della
Regione, sul Bollettino ufficiale di un avviso pubblico
indicante:
a) l'intenzione della Regione di procedere all'elezione del
Difensore civico;
b) i requisiti richiesti per ricoprire l'incarico, indicati
all'articolo 3;
c) il trattamento economico previsto;
d) il termine di trenta giorni dalla pubblicazione
dell'avviso per la presentazione delle candidature presso la
Presidenza del Consiglio regionale.
2. Le proposte di candidatura sono presentate dai candidati,
da singoli cittadini, da enti o associazioni.
3. Le proposte di candidatura devono contenere le seguenti
indicazioni:
a) dati anagrafici e residenza;
b) titoli di studio;
c) curriculum professionale;
d) elementi utili ad evidenziare una particolare competenza,
esperienza, professionalità o attitudine del candidato per
l'incarico e la sua conoscenza della realtà socio-culturale della
Valle d'Aosta.
4. Ad ogni proposta di candidatura deve essere allegata la
dichiarazione di accettazione dell'incarico, sottoscritta dal
candidato.
5. All'accertamento del possesso dei requisiti di cui
all'articolo 3 provvede la segreteria generale del Consiglio
regionale. L'eventuale esclusione per difetto dei requisiti è
disposta con deliberazione dell'Ufficio di Presidenza.
Articolo 5
(Accertamento della conoscenza della lingua francese)
1. I candidati per l'incarico di Difensore civico devono
dimostrare la conoscenza della lingua francese.
2. Ai fini di cui al comma 1, prima dell'elezione, i
candidati devono superare, o aver già superato, un esame di
accertamento della conoscenza della lingua francese, svolto con le
modalità previste per l'accesso alla qualifica dirigenziale
dell'amministrazione regionale. Alla nomina della commissione
esaminatrice provvede il segretario generale del Consiglio
regionale ai sensi delle disposizioni vigenti in materia di accesso
con procedura non concorsuale alla qualifica dirigenziale
dell'amministrazione regionale.
3. La convocazione dei candidati per l'accertamento della
conoscenza della lingua francese è effettuata dal Presidente del
Consiglio regionale.
Articolo 6
(Elezione)
1. Dopo l'espletamento dell'accertamento di cui all'articolo
5, il Presidente del Consiglio regionale iscrive l'elezione del
Difensore civico all'ordine del giorno della prima seduta utile del
Consiglio regionale.
2. Il Consiglio regionale elegge il Difensore civico a
scrutinio segreto e a maggioranza dei due terzi dei Consiglieri
assegnati alla Regione.
3. Qualora, dopo due votazioni consecutive, nessun candidato
raggiunga la maggioranza stabilita al comma 2, il Consiglio procede
con ulteriore votazione da effettuarsi nella stessa seduta del
Consiglio regionale e risulta eletto il candidato che riporta la
maggioranza assoluta dei consiglieri assegnati alla
Regione.
Articolo 7
(Ineleggibilità, incompatibilità e decadenza)
1. Non è eleggibile all'Ufficio del Difensore civico chi
ricopre o abbia ricoperto negli ultimi tre anni:
a) la carica di:
1) membro del Parlamento europeo o del Parlamento
nazionale;
2) Presidente della Regione, assessore o consigliere
regionale della Valle d'Aosta;
3) Presidente, assessore o consigliere di una delle Comunità
montane della Valle d'Aosta;
4) Sindaco o assessore nei Comuni della Valle
d'Aosta;
5) consigliere nei Comuni della Valle d'Aosta con popolazione
superiore a 5.000 abitanti;
b) un incarico di direzione in partiti politici o movimenti
sindacali;
c) cariche in organismi di controllo sulla pubblica
amministrazione.
1bis. Non è, inoltre, eleggibile all'Ufficio del Difensore
civico chi abbia ricoperto tale carica per due mandati,
indipendentemente dalla durata dei mandati stessi.
2. L'Ufficio del Difensore civico è incompatibile con
l'esercizio di qualsiasi attività di lavoro autonomo o subordinato
e di qualsiasi attività imprenditoriale. La rimozione delle
predette cause di incompatibilità ha luogo entro venti giorni dalla
data di ricevimento della comunicazione, da parte del Presidente
del Consiglio regionale, dell'elezione, pena la dichiarazione di
decadenza del Difensore civico da parte del Consiglio
regionale.
(...omissis...)
Articolo 9
(Durata del mandato. Revoca)
1. Il Difensore civico dura in carica cinque anni, a
decorrere dalla data dell'elezione, e può essere rieletto una sola
volta.
Ricordato che, con deliberazione n. 2354/XII del 20 dicembre
2006, il Consiglio aveva provveduto ad eleggere il Sig. Flavio
CURTO quale Difensore civico presso il Consiglio regionale della
Valle d'Aosta per cinque anni;
Visto che, a seguito dell'avviso pubblico di avvio della
procedura per l'elezione del Difensore civico presso il Consiglio
regionale, pubblicato, ai sensi di quanto previsto dalla l.r.
17/2001, sul Bollettino ufficiale della Regione n. 36, in data 30
agosto 2011, sono pervenute presso la Presidenza del Consiglio
regionale le sottoindicate proposte di candidatura:
- Dario BONINO, residente a Châtillon, strada Sarmasse,
21;
- Salvatore CHIOFALO, residente ad Aosta, via Monte Solarolo,
26;
- Enrico FORMENTO DOJOT, residente a Saint-Vincent, via
Trento, 19
- Fabrizio GENTILE, residente a Saint-Pierre, via Corrado
Gex, 59;
- Nevio PRELLE, residente a Pont-Saint-Martin, via Roma,
89;
- Catena RAGNO, residente ad Aosta, via Petigat, 17;
- Giuseppe VILLANI, residente ad Aosta, regione Saraillon,
15;
Rilevato che le summenzionate proposte di candidatura sono
state sottoposte, ai sensi dell'articolo 4, comma 5, della l.r.
17/2001, all'esame della segreteria generale del Consiglio
regionale che ha provveduto all'accertamento del possesso dei
requisiti;
Atteso che, dalla verifica del possesso dei requisiti di cui
all'articolo 3 della l.r. 17/2001 effettuata dalla segreteria
generale del Consiglio regionale, è stato accertato che il
candidato Nevio PRELLE, alla data di scadenza del bando (29
settembre 2011), non possiede il requisito della residenza nella
Regione da almeno cinque anni, e che l'Ufficio di Presidenza, con
deliberazione n. 147/2011, in data 8 novembre 2011, ha, pertanto,
disposto l'esclusione del candidato stesso per l'elezione
all'Ufficio di Difensore civico per difetto del requisito di cui
all'articolo 3, comma 2, lettera a), della l.r. 17/2001;
Considerato che, per quanto concerne gli adempimenti previsti
dall'articolo 5 della l.r. 17/2001, i candidati Dario BONINO,
Enrico FORMENTO DOJOT, Fabrizio GENTILE e Giuseppe VILLANI hanno
già superato un esame di accertamento della conoscenza della lingua
francese, svolto con le modalità previste per l'accesso alla
qualifica dirigenziale dell'amministrazione regionale, e che i
candidati Salvatore CHIOFALO e Catena RAGNO sono stati invitati ad
effettuare, in data 22 novembre 2011, un esame di accertamento
della conoscenza della lingua francese;
Preso atto che, in relazione all'esito della prova di
accertamento della conoscenza della lingua francese, l'Ufficio di
Presidenza, con deliberazione n. 160/2011, in data 2 dicembre 2011,
ha disposto l'esclusione, per difetto del requisito di cui
all'articolo 3, comma 2, lettera f), della l.r. 17/2001, dei
candidati Salvatore CHIOFALO e Catena RAGNO, in quanto non sono
risultati idonei;
Considerato che risultano, pertanto, essere in possesso dei
requisiti di cui all'articolo 3 della predetta legge regionale i
candidati Dario BONINO, Enrico FORMENTO DOJOT, Fabrizio GENTILE e
Giuseppe VILLANI, e visti i relativi curricula
professionali;
Ritenuto opportuno procedere all'elezione del Difensore
civico a scrutinio segreto e a maggioranza dei due terzi dei
consiglieri assegnati alla Regione, e ricordato che se, dopo due
votazioni consecutive, nessun candidato raggiunge la maggioranza
dei due terzi dei Consiglieri, il Consiglio procede ad una terza
votazione da effettuarsi nella stessa seduta e risulta eletto il
candidato che riporta la maggioranza assoluta dei consiglieri
assegnati alla Regione;
Vista la legge regionale 28 agosto 2001, n. 17;
Visto il parere favorevole di legittimità rilasciato dal
Segretario generale della Presidenza del Consiglio, ai sensi
dell'articolo 3, comma 4, della legge regionale 23 luglio 2010, n.
22, sulla legittimità della presente deliberazione;
Delibera
di eleggere Enrico FORMENTO DOJOT quale Difensore civico
presso il Consiglio regionale della Valle d'Aosta per cinque
anni.
