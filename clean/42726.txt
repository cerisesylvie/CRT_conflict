Classificazione
AMBIENTE
Stoccaggio e smaltimento rifiuti



Oggetto del Consiglio n. 231 del 14 gennaio 2021 - Resoconto
OGGETTO N. 231/XVI - Petizione popolare promossa dal Comitato
"La Valle non è una discarica". (Approvazione di tre
risoluzioni)
Bertin (Presidente) -
Riprendiamo i lavori. Siamo al
punto n. 40.03 dell'ordine del giorno. Consigliere Manfrin per
mozione d'ordine, ne ha facoltà.
Manfrin (LEGA VDA) -
Solo per chiederle, visto che il
presidente Lavevaz ci ha messo al corrente di quanto è emerso nel
dibattito e soprattutto di quanto appunto è accaduto nel merito
della discussione della legge, se è possibile eventualmente fare
alcuni interventi anche nel merito visto che questa mi pare sia una
questione che può interessare tutta l'Aula e visto che abbiamo
appena appreso le notizie che sono emerse sarebbe anche necessario
un minimo di posizionamento politico.
Presidente -
Presidente Lavevaz.
Lavevaz (UV) -
Solo per comunicare che a prescindere da
quello che decide il Presidente del Consiglio in merito alla giusta
richiesta del collega Manfrin, volevo solo comunicare che io alle
ore 18:00 dovrò assentarmi perché è stato convocato un COSP urgente
sempre per quella questione. Quindi eventualmente se volete che io
sia presente per poter eventualmente rispondere a delle
sollecitazioni, magari la rimandiamo. Poi se non c'è bisogno che io
sia presente, volevo solo avvisare.
Presidente -
Facciamo anche una Capigruppo per capire
come organizzare questa discussione perché non è prevista di per sé
una discussione in questo momento. Consigliere Chatrian.
Chatrian (AV-SA) -
Se i colleghi sono d'accordo, potremmo
eventualmente fare una capigruppo al termine del punto 40.03, così
almeno affrontiamo la tematica "La Valle non è una discarica".
Presidente -
L'idea era quella, così, finito questo punto
all'ordine del giorno che di fatto abbiamo già iniziato, si
organizzano anche i lavori che restano da fare.
In data 23 luglio scorso è stata presentata alla Presidenza del
Consiglio, ai sensi del Regolamento del Consiglio stesso, una
petizione popolare promossa dal Comitato "La Valle non è una
discarica" per evidenziare i disagi e i rischi che lo smaltimento
delle discariche nei pressi dei centri abitati comportano.
Questa petizione è stata sottoscritta da 13.245 cittadini. Alla
data del deposito della petizione, come ho ricordato anche per
quelle precedenti, i poteri del Consiglio regionale erano prorogati
solo per l'adozione di atti indifferibili e urgenti, pertanto il
percorso è stato interrotto.
Con la nuova legislatura, l'Ufficio di Presidenza, con
deliberazione n. 85 del 29 ottobre, ha dichiarato ricevibile e
ammissibile la petizione popolare in questione, che è stata
trasmessa pertanto al Presidente della Regione e all'Assessore
competente, l'Assessore all'ambiente, nonché alla III Commissione
"Assetto del territorio" per i lavori di approfondimento e per i
chiarimenti necessari alla predisposizione della relativa
istruttoria.
Il Presidente della III Commissione consiliare permanente con
lettera dell'8 gennaio ci ha comunicato le risultanze degli
approfondimenti svolti. La petizione è ora sottoposta all'esame del
Consiglio e vi informo anche che su tale petizione sono collegate
tre risoluzioni.
Il Presidente della III Commissione consiliare Chatrian ha
richiesto d'intervenire, ne ha facoltà.
Chatrian (AV-SA) -
Abbiamo ricevuto l'incarico come III
Commissione, insieme ai Commissari, dall'Ufficio di Presidenza il
29 di ottobre 2020 e da subito abbiamo calendarizzato numerose
audizioni in modo da avere la possibilità di acquisire tutti gli
elementi e soprattutto di aggiornare la situazione a seguito di una
proposta che ha avuto comunque 13.000 persone che hanno firmato la
petizione che il Presidente Bertin ha poc'anzi illustrato.
La petizione chiede all'Amministrazione regionale di non
consentire l'apertura della discarica per i rifiuti inerti di
Chalamy e di chiudere la discarica per i rifiuti inerti di Pompiod,
di bonificarne l'area e di sottoporla al recupero ambientale.
Prima farò qualche riflessione, poi cercherò di fare una sintesi
della relazione redatta dalla III Commissione, da tutti i
Commissari e da numerosi Consiglieri che non fanno parte della III
Commissione ma che hanno seguito e approfondito la materia in
Commissione.
Nel gennaio 2020, praticamente a larga maggioranza - tranne ADU
e i 5 Stelle - questo Consiglio regionale ha approvato una nuova
norma, norma che ha praticamente cercato di dare una risposta alle
sollecitazioni che arrivavano dal territorio partendo dal
presupposto che c'è una normativa vigente europea che stabilisce
che le merci e anche i rifiuti devono circolare su tutto il
territorio europeo. L'articolo che è stato approvato, come dicevo
quasi all'unanimità, tranne ADU e i 5 Stelle, era andato a limitare
questi spostamenti. Questa è stata una modifica sostanziale che un
anno fa il Consiglio regionale ha fatto dopo numerosi incontri,
dopo un ampio dibattito, dopo giornate intere nel cercare di
modificare il nostro impianto normativo.
La Commissione ha audito il dottor Franzoso, il dottor
Bianchetti e il dottor Jans, insieme all'Assessore competente, i
firmatari della petizione e tutti i Sindaci coinvolti o Giunte
comunali coinvolte, quindi: Comune di Aymavilles, Comune d'Issogne
e il Comune di Champdepraz.
Oltre agli enti locali, abbiamo audito anche il direttore
dell'ARPA, dottor Agnesod, e il coordinatore del dipartimento che
si occupa di questioni idrogeologiche, che è l'ingegnere Rocco.
A seguito di queste audizioni è stata portata all'unanimità
anche la scelta di rendere pubblici tutti gli otto allegati che le
varie strutture regionali ARPA e tutte le istituzioni comunali ci
hanno fatto pervenire, quindi le 13.000 persone che hanno sostenuto
questa petizione avranno la possibilità non solo di documentarsi
rispetto alla relazione approvata all'unanimità dalla Commissione
ma hanno la possibilità anche di documentarsi di tutti quegli atti
che sono stati forniti ai Commissari e ai Consiglieri regionali:
atti importanti che hanno definito e che vanno a definire il
percorso giuridico-amministrativo che la pubblica Amministrazione
ha fatto dagli anni 2010-2012-2014 fino ai giorni nostri e le
modifiche che sono state fatte negli ultimi anni.
La relazione dell'ARPA, che è molto più tecnica, va a declinare
dal punto di vista tecnico il tutto e ha aggiornato lo stato
dell'arte, anche da un punto di vista tecnico e ambientale.
Poi ci sono tutte le sollecitazioni arrivate invece dal
territorio, dai Comuni interessati: c'è chi ha deciso, come il
Comune d'Issogne, di approvare delle delibere di Consiglio o chi,
come i Comuni di Jovençan e di Aymavilles che invece ha fatto una
memoria per tutti i Consiglieri e per i Commissari della III
Commissione.
Ieri pomeriggio abbiamo ricevuto, io in qualità di Presidente
della Commissione insieme a tutti i Commissari della III
Commissione, ai capigruppo, all'Assessore competente e al
Presidente Lavevaz, una rappresentanza dei firmatari della
petizione, firmatari che ci hanno inoltrato un documento, per
iscritto, e che hanno richiesto nuovamente al Consiglio regionale
la revoca per i seguenti motivi, punto uno: secondo i firmatari
l'autorizzazione è in contrasto con il piano regionale dei rifiuti
di cui alla delibera 3188 del 15/4/2013; punto 2: secondo i
firmatari non è stata aggiornata la valutazione d'impatto
ambientale che risale all'anno 1995 e che doveva essere rinnovata
in relazione alle modifiche volumetriche tecnico progettuali e
punto tre: la collocazione del sedime in una zona pericolosa per il
pericolo di frane e di inondazione.
Praticamente, sulla base dei contenuti della lettera che è stata
depositata, per i primi firmatari vi è un'unica strada, che è
quella della revoca.
Per quanto riguarda la relazione, che è stata approvata
all'unanimità, c'è il cronoprogramma di cosa è successo dal 1998 ai
giorni nostri e vi leggo i passaggi salienti, per non leggere tutta
la relazione che, come vi dicevo, è pubblica.
È stato reso noto che il Consiglio regionale ha approvato la
legge regionale 3/2020, come dicevo poc'anzi, e che in applicazione
della stessa è stata adottata nel marzo 2020 una delibera del
Governo regionale, la 187, che prendeva atto della revoca
dell'autorizzazione della vecchia delibera 1381 del 2014.
Ci è stato riferito in Commissione che diversi sono i ricorsi
pendenti innanzi al Tar per l'annullamento della succitata
deliberazione e per gli altri atti.
L'Assessore ha rammentato infine che la legge 3/2020 ha fissato
per il principio secondo cui nel futuro saranno conferibili nelle
discariche per rifiuti inerti della Valle d'Aosta esclusivamente
rifiuti inerti della tabella 1 dell'articolo 5 del Decreto
ministeriale 27 settembre 2010. Questo è frutto della legge
approvata a larga maggioranza nel gennaio 2020.
Il dottor Jans ha riferito che attualmente sono in corso diversi
contenziosi anche presso il Tar ma ritiene che il punto centrale
siano le censure dello Stato e che pertanto sarà dirimente l'esito
del giudizio della Corte Costituzionale, esito che ci sarà il 23 di
marzo 2021.
La Commissione ha chiesto - questo è il passaggio che noi
pensiamo importante e fondamentale - una nota scritta da parte di
tutti i dirigenti dell'Assessorato all'ambiente, in modo da
acquisire tutti gli elementi utili per la sostenibilità tecnica e
giuridica, al fine di essere documentata quando sarebbe stata
calendarizzata l'audizione dei firmatari.
Abbiamo audito i firmatari, che ci hanno ribadito praticamente
quello che ho letto poc'anzi e successivamente abbiamo audito i
vari Sindaci.
Per quanto riguarda invece l'ARPA, il direttore dell'ARPA ha
fornito alcune precisazioni in merito alle categorie dei rifiuti,
che possono essere considerati rifiuti inerti in senso stretto e
che possono essere conferiti in discarica senza alcun test.
Ha precisato che vi sono alcune categorie di rifiuti speciali
non pericolosi i quali possono essere conferiti in discarica per
inerti a patto che, effettuando il test di cessione, si riscontrino
nell'eluato delle concentrazioni di determinati inquinanti
inferiori ai livelli previsti dalla normativa e inoltre non
contengano tutta una serie di categorie d'inquinanti organici.
Sempre il direttore Agnesod ha ricordato che nel 2019, per
quanto riguarda la discarica di Pompiod, è stata fatta una campagna
di monitoraggio sulla qualità dell'aria e che i dati riscontrati
sono simili a quelli rilevati in contesti civili e ha pure
ricordato che sono stati effettuati anche dei controlli sulla
qualità delle acque.
Ha sottolineato altresì che a seguito delle indagini della
Procura per gli aspetti specifici riguardanti gli impianti
ambientali sul territorio circostante non sono emerse anomalie.
Il direttore dell'ARPA ha inoltre fatto presente che a Chalamy è
stata effettuata una campagna di caratterizzazione del bianco
ambientale delle acque circostanti.
Abbiamo audito il coordinatore del dipartimento che si occupa di
tali competenze, il dottor ingegner Rocco, che ha premesso di
conoscere le osservazioni formulate dal Comitato nell'ambito della
conferenza dei servizi in merito al pericolo di esondazione e ha
evidenziato che l'attività di discarica nell'area è autorizzata dal
'98 con una procedura di "VIA" che si è conclusa nel '95 e che tali
provvedimenti erano stati assunti in base alla normativa allora
vigente.
Ha ricordato che la disciplina di salvaguardia degli ambiti in
base alla normativa allora vigente è entrata in vigore
successivamente all'autorizzazione all'attività di discarica e che
pertanto non esiste una norma che impedisca la realizzazione della
discarica, mentre da un punto di vista tecnico si può valutare se
la presenza di una discarica in quella zona sia ammissibile o
meno.
Ha riferito che nella redazione degli ambiti - da parte sia del
Comune di Issogne sia di quello di Champdepraz - sono state fatte
delle verifiche idrauliche del torrente Chalamy che hanno portato a
individuare una possibilità molto remota di esondazione, pur
rientrando in un ambito di inedificabilità.
Ha precisato che gli ambiti sono stati approvati nel 2004 con
una relazione dove si indicava chiaramente che non vi erano
problemi di esondazione e che questa ha costituito il punto di
riferimento tecnico per tutte le volte che sono stati adottati dei
provvedimenti successivi.
Ha fornito informazioni in merito a quanto emerso nel corso del
2014 nella conferenza dei servizi convocata per l'aggiornamento
dell'autorizzazione, nel corso della quale gli uffici regionali
hanno chiesto una nuova verifica per rischio di esondazione
dell'area, adottando criteri estremamente cautelativi.
Ha riferito che dalla relazione finale predisposta dal geologo
incaricato si evince che la differenza che esiste tra il pelo
liquido della portata massima e l'altezza dell'argine non è pari a
quella di legge, un metro, ma è leggermente ridotta e che in ogni
caso i valori sono contenuti all'interno dell'alveo. Venivano
comunque puntualmente prescritti degli interventi a protezione
dell'area di discarica.
Ha affermato che in base a tale risultanze gli uffici hanno
ritenuto che la presenza della discarica da un punto di vista
idraulico è del tutto compatibile con i fenomeni idraulici che
possono manifestarsi o originarsi all'interno dell'area.
Ha riferito quanto potrebbe accadere in caso di esondazione
evidenziando che una colata di detrito non provoca erosione,
pertanto qualsiasi materiale abbancato nel buco della discarica non
potrebbe essere scavato e portato in superficie.
Ha fornito ulteriori informazioni in merito alle sistemazioni
fatte nel corso degli anni sul torrente Chalamy e si è soffermato
sul funzionamento del sistema delle briglie che sono oggetto di
regolari interventi di manutenzione, facendo rilevare che
nell'evento atmosferico d'inizio ottobre 2020 il sistema delle
briglie ha funzionato.
Ha poi affrontato il tema della manutenzione delle opere
idrauliche, ha concluso che comunque è buona norma non escludere
mai la possibilità di un evento di dissesto che potrebbe
verificarsi a causa del crollo dell'argine, che porterebbe
ovviamente a una esondazione del conoide e ha fatto presente che il
famoso rischio zero non è ovviamente conseguibile.
Ha analizzato infine due scenari ipotizzabili in caso di
esondazione dello Chalamy: con la presenza dell'invaso questo si
riempie d'acqua ed evita l'ingrossamento della Dora Baltea, mentre
con l'invaso riempito, ripristinata la planimetria del terreno, si
avrà una colata di detrito che deposita del materiale mentre
l'acqua scorrerà in diversi punti del territorio d'Issogne e di
Champdepraz.
Ha inoltre precisato che nell'eventualità di una esondazione
generalizzata - come quella dell'ottobre del 2000 quando l'acqua in
bassa valle andava da versante a versante - si riscontrerebbe una
forte circolazione d'acqua con un notevole rimescolamento e
conseguentemente il rischio d'inquinamento diventerebbe piuttosto
remoto.
Ha concluso ritenendo maggiormente preoccupante la presenza
dell'invaso vuoto in quanto se si dovesse riempire potrebbe
costituire un problema da gestire.
Detto questo, ho cercato di riassumere quattro o cinque concetti
principali delle audizioni portate avanti dalla Commissione in
questo mese e mezzo.
La Commissione tutta riconosce che i temi sollevati dalla
petizione popolare devono essere inquadrati in un contesto
pianificatorio che analizzi gli aspetti della gestione dei rifiuti
su tutto il territorio regionale, contrariamente ai rifiuti urbani
il cui ciclo deve di norma essere chiuso in ambito regionale -
questo è un passaggio fondamentale - i rifiuti speciali possono
essere oggetto di conferimento in impianti extraregionali.
La Regione Valle d'Aosta non costituisce dunque in sé
un'eccezione, ma rientra in una dinamica comune a tutte le Regioni
italiane.
A gennaio 2020 il Consiglio regionale a larga maggioranza con la
legge 3 ha approvato un intervento normativo della legge 31/2007 di
cui si riporta il testo, praticamente le modifiche fatte un anno
fa, disincentivando in maniera robusta la realizzazione e
l'utilizzo delle discariche per il conferimento di rifiuti speciali
provenienti da altre regioni.
Come vi dicevo la norma approvata è stata impugnata dal Governo
innanzi alla Corte Costituzionale per contrasto con l'articolo 117
secondo comma afferente alle competenze statali esclusive in
materia di ambiente con l'articolo 120, afferente alla libertà di
circolazione delle merci.
Sono altresì pendenti innanzi al Tar della Valle d'Aosta il
ricorso del proprietario e del gestore della discarica di Chalamy
che hanno sollevato in via incidentale analoghe questioni di
costituzionalità della disposizione regionale, il ricorso della
società che gestisce la discarica di Pompiod avverso la sospensione
del procedimento di rinnovo dell'autorizzazione a gestire
l'impianto nonché un ricorso del comitato che impugna una serie
anche risalente di provvedimenti regionali e che contesta la scelta
del sito di Chalamy.
La Commissione nella riunione tenuta in data 8 gennaio 2021
all'unanimità - visti i contenuti, considerate le varie audizioni,
analizzata tutta la documentazione, considerato l'intervento
importante fatto da questo Consiglio a gennaio 2020, consapevole
che lo smaltimento dei rifiuti in siti idonei è una necessità ed un
obbligo di legge e che le disposizioni europee nazionali prevedono
la tutela ambientale alla salute dei cittadini, che riteniamo sia
fondamentale - auspica che l'intervento normativo avvenuto con la
legge regionale 3 - volto a contenere la movimentazione dei rifiuti
di provenienza extra regionale nel territorio valdostano a tutela
della salute in modo da prevenire e ridurre l'inquinamento
ambientale sul quale pende un contenzioso innanzi alla Corte
Costituzionale -sia riconosciuto  dalla consulta stessa come
legittimo, affinché possa continuare a trovare puntuale
applicazione nella nostra regione.
Il secondo punto invece è il punto più sfidante delle prossime
settimane e dei prossimi mesi, perché? Perché qualche mese fa
l'Amministrazione regionale ha incaricato dei tecnici per rivedere
tutto il piano regionale della gestione dei rifiuti e quindi
secondo la Commissione competente, quindi tutti i Commissari, dalla
maggioranza all'opposizione... ci sarà spazio, in maniera unitaria
e a tutti i livelli, d'intervenire in fase di aggiornamento e la
Commissione ritiene fondamentale che nella revisione di tale piano,
quindi pianificazione e programmazione, si prosegua nel solco del
tracciato dell'articolo 16 bis della legge regionale 3/2020.
Per dare forza e contezza a un auspicio - perché la relazione
che è stata approvata dalla Commissione non viene votata in Aula -
abbiamo presentato una risoluzione dove il Consiglio regionale
impegnerà il Governo regionale, in sede proprio di revisione del
suddetto piano, a proseguire nel solco del percorso tracciato dalla
legge 3 con l'inserimento dell'articolo 16 bis, al fine di limitare
sul territorio regionale il conferimento dei rifiuti speciali di
provenienza extra regionale, nel rispetto delle indicazioni dei
territori comunali coinvolti.
Poi avremo modo eventualmente anche di illustrare forse meglio
ancora la risoluzione che poi sarà l'atto di indirizzo a seguito
del lavoro che è stato fatto in Commissione per dare corso e gambe
alle richieste che 13.000 persone avevano già fatto a questo
Consiglio regionale.
Vorrei ancora mettere in evidenza qualche passaggio importante
che le strutture dirigenziali della nostra pubblica amministrazione
ci hanno fatto pervenire.
Un passaggio importante dell'Avvocatura è questo: "Di non
secondaria importanza risultano infine i riflessi di natura
economica di un eventuale provvedimento di revoca. L'adozione di
questo atto di ritiro infatti farebbe sorgere un obbligo
d'indennizzo, consistente nel danno emergente, in capo alla
pubblica Amministrazione nel caso di revoca legittima; laddove
invece il provvedimento dovesse essere ritenuto illegittimo,
l'Amministrazione risulterebbe esposta con ogni evidenza a pretese
risarcitorie, danno emergente oltre al lucro cessante da parte del
gestore.
Incidentalmente ciò era proprio la conseguenza che s'intendeva
evitare quando si è scelto lo strumento legislativo rispetto a
quello "provvedimentale", penso che questi siano dei passaggi
comunque importanti che il legislatore, l'esecutivo, la pubblica
amministrazione, nell'affrontare un tema così delicato, devono
avere contezza del percorso che è stato fatto.
C'è un altro passaggio che vorrei condividere con voi tutti,
sempre dalle strutture regionali, ci hanno fornito queste
conclusioni: "Le questioni poste dal Comitato trovano una giusta
collocazione in ambiti di programmazione generale sia a livello
regionale che comunale, afferenti alla gestione dei rifiuti. In
particolare si ritiene che le tematiche sollevate dal Comitato
debbano essere considerate e gestite nell'ambito del processo in
corso di costruzione del nuovo piano regionale per la gestione dei
rifiuti, traguardando anche i nuovi obiettivi di economia circolare
disposti dalla normativa comunitaria. "Deve inoltre considerarsi" -
penso che questo sia un altro passaggio importante - "che la legge
3/2020 ha già individuato delle soluzioni ai problemi posti. Tale
legge è stato oggetto d'impugnativa ed è pertanto opportuno
attendere la sentenza della Corte Costituzionale per poter
considerare ulteriori interventi normativi o amministrativi
regionali".
Cosa ci dicono i nostri responsabili dirigenti regionali? C'è
una scadenza, che è quella della Corte Costituzionale, diciamo che
c'è una data sui cui noi speriamo che si vada nella direzione della
nostra legge, la legge 3/2020, ma nel mentre, oltretutto, noi
stiamo modificando anche il nostro piano regolatore delle
discariche.
"Si ritiene inoltre necessario attendere nell'adozione di atti
regionali o comunali l'esito del procedimento penale in corso per
la discarica di Pompiod e le sentenze del Tar relative ai tre
ricorsi presentati dai proprietari dello stesso Comitato "La Valle
non è una discarica". L'esito dei procedimenti testé citati potrà
fornire un quadro entro il quale l'azione normativa amministrativa
regionale potrà muoversi. Una diversa destinazione e
riqualificazione delle aree dovrà necessariamente essere
considerata all'interno di un quadro pianificatorio comunale che
contemperi le diverse esigenze dei soggetti coinvolti e individui
delle soluzioni concertate e partecipate per lo sviluppo
locale".
Io penso che queste ultime considerazioni tirino bene le somme
del percorso che è stato fatto dal punto di vista sia
amministrativo che legislativo e la sfida dei prossimi 6/9 mesi
sarà sicuramente quella della modifica e della prossima
pianificazione e programmazione del nuovo Piano dei rifiuti che
determinerà sicuramente le scelte e i prossimi posizionamenti
dell'Amministrazione regionale, tenendo conto - come dicevo
poc'anzi - e nel rispetto delle indicazioni che i territori e le
comunità ci hanno fornito in questi giorni.
Termino dicendo che gli otto allegati sono pubblici, sono
corposi, ma la gente, le persone, le comunità che ci stanno magari
ascoltando hanno la possibilità di documentarsi e quindi
aggiornarsi sullo stato dell'arte rispetto alla petizione
presentata nel mese di luglio ma che fino al 23-24 ottobre 2020 non
abbiamo potuto prendere in mano in quanto eravamo in ordinaria
amministrazione, come diceva il Presidente Bertin.
Ringrazio ancora tutti i Commissari della III Commissione e i
numerosi Consiglieri non Commissari che hanno partecipato alle
numerose audizioni che abbiamo fatto nei mesi di novembre e di
dicembre e i primi giorni di gennaio.
Presidente -
Invito chi volesse intervenire a prenotarsi.
Nel caso in cui non ci siano prenotazioni, passiamo direttamente
alle risoluzioni. Le risoluzioni sono tre come accennavo in
precedenza. Qualcuno intende illustrarle? Consigliere Ganis ne ha
facoltà.
Ganis (LEGA VDA) -
Evidenziata l'importanza della
questione relativa alla petizione popolare promossa dal Comitato
"La Valle non è una discarica" concernente il sito di Issogne
denominato Chalamy, tenuto conto del fatto che la priorità è
mettere in sicurezza il sito per il bene dei cittadini e la
salvaguardia dell'ambiente circostante, rimanendo in attesa degli
esiti dei ricorsi al Tar e della Corte Costituzionale, come ha
ricordati il collega Chatrian, il nostro Gruppo, dopo un incontro
con esperti in materia sulla gestione dei rifiuti, ha considerato
opportuno sottolineare l'importanza di installare prima
dell'ingresso ai siti di Chalamy, Pontey e di Pompiod, un portale
radiometrico; quest'ultimo avrebbe la funzione di fare una
scansione automatica del carico trasportato dagli automezzi in
ingresso al sito e la funzione di rilevare l'eventuale
contaminazione radioattiva.
Questo sistema escluderebbe la possibilità che vengano conferiti
all'interno del sito rifiuti radioattivi. Eventuali carichi con
radioattività critica potranno essere preventivamente individuati,
gestiti e nel caso respinti a tutela della salute e della sicurezza
dei cittadini.
Non è escluso che anche i rifiuti inerti quali terre, rocce e
materiali da costruzioni, possano anche naturalmente presentare
delle soglie critiche di radioattività.
Il portale radiometrico da posizionarsi in prossimità dell'unico
accesso all'impianto, potrebbe essere abbinato a un sistema di
videosorveglianza.
Questo servizio di supporto garantirebbe la registrazione
continua e automatica del traffico in ingresso. Non si tratta
soltanto di rispettare un obbligo normativo, ma di impegnarsi in
una maggiore prevenzione che non risulterebbe neppure troppo
onerosa, in vista di un possibile investimento da utilizzare
eventualmente per i controlli, ad esempio ai trafori, infatti come
da noi verificato con una ditta specializzata, a seguito di una
nostra richiesta di preventivo, i costi si aggirerebbero intorno ai
30 mila euro per un singolo portale radiometrico, investimenti
finalizzati a tutelare la salute e la sicurezza dei cittadini
valdostani, rispettando le generazioni di oggi ma soprattutto a
vantaggio di quelle future.
In base a queste considerazioni, il Consiglio regionale impegna
il Governo regionale, in particolare l'Assessore competente, a
definire un percorso amministrativo atto a richiedere
l'implementazione di un sistema di controllo radiometrico
finalizzato alla rilevazione della radioattività di rifiuti che
giungano agli impianti di Chalamy, Pontey e Pompiod che, anche
naturalmente, possano presentare criticità per concentrazioni di
radioisotopi.
Presidente -
Consigliere Brunod, ne ha facoltà.
Brunod (LEGA VDA) -
Intervengo per presentare la nostra
seconda risoluzione.
Questa risoluzione ha lo scopo di portare avanti maggiori azioni
di controllo e di trasparenza sul tema legato alle discariche di
rifiuti.
Preso atto dei contenuti della petizione popolare promossa dal
Comitato "La Valle non è una discarica" e delle considerazioni
formulate nella relativa relazione oggetto di presentazione
nell'odierno Consiglio regionale, alla luce di quanto emerso nel
corso delle audizioni con i portatori d'interesse locali;
analizzata la documentazione fornita dai firmatari della petizione,
dalle strutture regionali competenti, dall'Avvocatura regionale,
dall'ARPA e dai Comuni d'Issogne, Aymavilles e Jovençan; tenuto
conto del fatto che il piano regionale di gestione dei rifiuti è in
fase di aggiornamento e prossimamente sarà avviato il confronto in
III Commissione consiliare, con questa risoluzione si vuole
impegnare il Governo regionale, e in particolare l'Assessore
competente - anche in considerazione della citata revisione del
piano regionale di gestione dei rifiuti - a definire uno specifico
piano di monitoraggio e sorveglianza regionale, coordinato dalla
Regione autonoma, che preveda, disciplini e programmi le attività
future che le strutture regionali, l'ARPA, il Corpo Forestale e
ogni altro ente, agenzia e organismo competente, potranno mettere
in atto per il controllo delle modalità con le quali vengono svolte
le attività di esercizio delle discariche dei rifiuti speciali,
site in regione e in tutte le sue relative fasi.
A titolo esemplificativo, il piano di monitoraggio e
sorveglianza regionale dovrebbe riportare, a titolo indicativo e
non esaustivo, le attività di controllo delle modalità di
conferimento dei rifiuti all'impianto, le attività di controllo
delle procedure di accettazione dei rifiuti conferiti, le attività
di controllo delle modalità di messa in dimora dei rifiuti, le
attività di controllo delle misure di riempimento e coltivazione,
le attività di controllo della gestione del percolato, le attività
di controllo dei sistemi di protezione ambientale e di sicurezza
adottati dal gestore.
Il piano di monitoraggio e sorveglianza regionale proposto -
finalizzato a contribuire a una maggiore garanzia che tutte le
sezioni impiantistiche assolvano alle funzioni per le quali sono
state progettate in tutte le condizioni operative previste e più in
generale finalizzato affinché vengano adottati tutti gli
accorgimenti per ridurre i rischi per l'ambiente e la salute della
popolazione - è da intendersi integrativo rispetto a quanto già
previsto dal piano di sorveglianza e controllo e dal piano di
gestione operativa che il gestore deve mettere in atto ai sensi del
Decreto legislativo 13 gennaio 2003, numero 36. Tale piano prende
spunto dagli impianti autorizzati con AIA, Autorizzazione Integrata
Ambientale, dove sono previsti un numero minimo di controlli fatti
dagli enti preposti esterni. Il piano proposto andrebbe strutturato
e discusso da parte degli enti preposti negli aspetti tecnici e
programmatori.
In sintesi, si tratta d'impegnarsi in una sorveglianza superiore
che consenta la piena operatività degli enti preposti alla tutela
dell'ambiente e della salute pubblica e di dotarli delle risorse
economiche necessarie allo svolgimento di attività programmate
definite.
Presidente -
Il consigliere Cretier si è prenotato, ne ha
facoltà.
Cretier (PCP) -
Sulla base della risoluzione presentata
dal Presidente di Commissione volevo enunciare alcune cose.
Intanto anche io ringrazio il Presidente per il lavoro fatto in
Commissione e anche tutti i Commissari e i colleghi Consiglieri che
hanno partecipato. Ritengo opportuno di farlo perché eravamo sempre
più di dodici, quindi credo che l'interesse sia trasversale
all'Aula, alle componenti politiche, e che vi sia un interesse
specifico dei Consiglieri.
Le discariche sono un tema molto delicato che deve essere
affrontato nel giusto modo, sulla base della conoscenza delle norme
in vigore che hanno delineato la situazione attuale, e sul quale
potremo in futuro intervenire ancora.
Vorrei enunciare alcuni elementi, non sono in ordine di
importanza: la necessità principale di salute pubblica; un
controllo garantito dagli organi preposti; la necessità del sistema
di localizzare aree per dislocare i rifiuti prodotti principalmente
in loco, questa è una visione personale ma, come ha già detto il
Presidente, purtroppo siamo in un sistema nazionale; le richieste
delle comunità locali e non solo, fortemente preoccupate sia per la
quantità che per le tipologie dei CER conferiti: la richiesta degli
enti locali in cui ricadono le aree e quelli posti anche a confine,
credo che l'interesse dei firmatari non sia limitato a questa zona
ma che si estenda almeno a livello regionale. Il quinto punto sono
gli ambiti in cui ricadono le aree interessate, quindi nei piani
regolatori degli specifici comuni e chiaramente sottolineo anche
l'interesse dell'imprenditore, che si assume il rischio di
impresa.
In effetti non si tratta solo di smaltire ma di trovare altre
soluzioni per creare un'economia circolare che alla fine del
percorso differenzi i materiali, riduca le quantità e minimizzi o
azzeri la pericolosità di certi materiali inquinanti, destinati ai
centri tecnologicamente preparati.
Certo bisogna agire sulla coscienza dei cittadini, soprattutto
quelli che hanno una maggiore sensibilità al problema, e nel
rispetto di coloro che giornalmente s'impegnano e si preoccupano di
differenziare.
Vi sono ancora troppi esempi e lo possiamo vedere percorrendo le
nostre strade: malgrado la gratuità del conferimento, è più facile
buttare in modo incivile i materiali. Alcuni pretenderebbero orari
di apertura impensabili, ma è solo una scusante per non impegnarsi.
Credo che bisogni agire sulla prevenzione e anche a volte dare
qualche esempio per cui certi comportamenti andrebbero giustamente
valutati, repressi e perseguiti.
Non si tratta di una sola porzione del territorio valdostano
come si legge ogni tanto, ma di tutta la Valle d'Aosta. Ogni tanto
si legge sui giornali che viene menzionata una porzione del
territorio regionale, bassa valle per esempio, ma credo che sia un
problema generale.
Bisogna dare delle risposte efficaci ai bisogni del territorio,
magari non immediatamente, usando gli strumenti legislativi
opportuni o utilizzando il Piano dei rifiuti regionali che andrà
aggiornato tenendo in considerazione gli aspetti legati alle
audizioni, alle leggi e ai regolamenti in vigore.
Certo dobbiamo occuparci del tema, credo trasversale ai Gruppi,
ai cittadini che hanno firmato la petizione ma anche a coloro che
per inerzia non l'hanno firmata ma sono consapevoli del problema.
Insomma, dobbiamo prendere in carico i problemi, a tutti i livelli:
la politica, i tecnici, la Commissione, l'Assessorato competente e
la Giunta, tutti insieme.
La tecnologia innovativa e la progettazione ci possono aiutare
in questo senso, in particolare sui più disparati e pericolosi
materiali. Le nostre conoscenze sono limitate, lo sviluppo delle
tecnologie ha fatto passi da gigante e questo ci permetterebbe di
ridurre i conferimenti sia in volumi che in tipologie, valorizzando
l'economia circolare spinta.
Certo tutti siamo consapevoli che l'obiettivo è non produrre
rifiuti, ma al momento dipendiamo da un sistema di vita commerciale
che ne produce ancora troppi.
Pensare a una destinazione di soli inerti non piace a tutti, ma
se esiste un futuro, una ripresa delle attività economiche, in
particolare nel settore edile, recuperando le vecchie strutture
ormai superate, la demolizione di infrastrutture obsolete o
pericolose - e cito ad esempio la demolizione della diga di
Valgrisenche - il materiale di risulta del cantiere da qualche
parte dobbiamo, sotto controllo, dislocarlo e destinarlo.
L'opzione recupero è interessante anche dal punto di vista della
riduzione del consumo di suolo, avvicinarsi allo zero è un
bell'obiettivo da mettere a fattor comune. L'uso di strutture
esistenti sia private che pubbliche, spesso citato in quest'aula,
sarebbe un passo avanti soprattutto se riusciamo a richiamare
attività che creino occupazione e reddito e aspetti fiscali non
indifferenti; lascerei agli esperti le valutazioni.
Certo non attività pericolose di cui non si conoscono i flussi
in entrata e in uscita, ma con l'attento controllo dei mezzi in
entrata e in uscita, come proposto da alcuni.
Sarebbe anche più ambizioso destinare aree ad altre attività,
riferendosi allo Chalamy, ad altre funzioni economiche che
soddisfino la proprietà e la gestione, visto che le dimensioni
permetterebbero lo sviluppo di tutta una serie di obiettivi
ludico-sportivi integrati in un bell'ambiente agro-silvo-pastorale
e lacustre, passatemi il termine, alle porte di un parco naturale
in un'area che potrebbe essere un "Carrefour territoriale" che
colleghi l'entrata del parco stesso e le direttrici di fondovalle
(autostrada e ferrovia) con una tappa collegata a tante altre
iniziative che per gli spazi permettono tante idee, anche di grandi
dimensioni.
Certo non voglio sostituirmi alla scelta della proprietà, ci
mancherebbe, essa ha pieno titolo e diritto di farlo, sono dei
pensieri personali che volevo esprimere in questa Assise per
sostenere in futuro le scelte politiche del tema rifiuti che
purtroppo non a tutti i cittadini sta a cuore, come dimostra anche
solo il gesto di gettare i rifiuti dal finestrino.
Quindi la risoluzione proposta ha come obiettivo di prendersi in
carico il tema e di prospettare qualche soluzione legislativa
condivisa.
Presidente -
Altri? Ricordo che per le risoluzioni può
intervenire uno per Gruppo. Assessora Minelli ne ha facoltà.
Minelli (PCP) -
La petizione del Comitato "La Valle non è
una discarica", sottoscritta da oltre 13.000 cittadini, ha avuto il
merito d'intercettare un disagio che dura da anni e di trasformarlo
in protesta contro la trasformazione di discariche nate per
raccogliere degli inerti in discariche di rifiuti speciali
industriali, discariche che erano diventate interessanti e
attrattive per aziende operanti fuori valle con difficoltà a
smaltire i propri rifiuti industriali.
Le 13.000 firme hanno reso evidente una preoccupazione diffusa e
sono state una spinta perché anche le amministrazioni comunali si
esprimessero, infatti il Comune d'Issogne si è ora espresso
negativamente all'unanimità sulla discarica di Chalamy nonché
sull'apertura di un impianto di frantumazione di batterie al piombo
acido. Mi risulta che sempre il Comune d'Issogne abbia attribuito
un incarico tecnico per rivedere il piano regolatore e per
modificare la destinazione delle aree per attività industriali e
commerciali.
Nei giorni scorsi è pervenuta anche un'articolata memoria dei
Comuni di Aymavilles e di Jovençan circa la contrarietà al
mantenimento in esercizio della discarica di Pompiod, ora sotto
sequestro da parte della magistratura; è una memoria che conferma
questa preoccupazione.
Ritengo che la III Commissione abbia fatto un buon lavoro
nell'analisi della petizione ricevendo in audizione vari soggetti:
dal Comitato promotore, al Comune, all'ARPA, ai dirigenti e alle
strutture dell'Amministrazione.
La relazione conclusiva dei lavori di Commissione è stata votata
all'unanimità ed è in gran parte condivisibile, tuttavia
personalmente ritengo che il Consiglio la dovrebbe integrare con
l'indicazione di alcuni interventi operativi.
Indicherò questi interventi che, a mio avviso, bisognerebbe
prevedere, ma prima voglio fare una considerazione di fondo:
dobbiamo essere consapevoli che le due discariche di cui stiamo
parlando e che hanno dato origine alla petizione popolare non sono
degli impianti abusivi, ma delle attività che hanno avuto formali
autorizzazioni e che hanno superato il vaglio dei vari tecnici
degli uffici regionali e della conferenza dei servizi. Non è
possibile asserire che ci siano stati anche errori di valutazione e
d'interpretazione nell'iter autorizzativo, ma quello che è certo è
che la normativa di riferimento -nazionale, prima di tutto, e poi
anche regionale - è una normativa lacunosa e farraginosa, una
normativa che - è di tutta evidenza - non è risultata adeguata.
Allora, se così è, bisogna intervenire sull'impianto normativo -
su quello regionale per quanto è possibile e per quanto ci compete
- infatti, con l'articolo 16 bis della legge 3 approvata nel
gennaio del 2020, la Regione si è data alcuni strumenti per
contrastare discariche in cui affluiscono rifiuti speciali
provenienti da fuori valle. Questo è stato un passaggio molto
importante a cui personalmente e anche come Gruppo politico lo
scorso anno abbiamo dato un convinto contributo, ma sappiamo anche
purtroppo che tale articolo di legge - che non era risolutivo ma
era un importantissimo passo avanti - è stato impugnato dal Governo
di fronte alla Corte Costituzionale e, come ha ricordato il collega
Chatrian, la discussione nel merito è fissata per marzo 2021.
Il primo impegno della Regione deve essere difendere tale norma
in sede giudiziaria, ma ho sentito i legali e purtroppo c'è il
rischio di annullamento, di conseguenza potremmo trovarci a marzo
nella situazione di un anno fa, senza più una norma per limitare
fortemente l'afflusso di rifiuti speciali con destinazione le due
discariche oggetto della petizione.
È necessario quindi, a mio avviso, studiare urgentemente come
intervenire nuovamente e, se possibile, in maniera più mirata sulla
normativa regionale.
Per questo ritengo che fare riferimento, come avviene nella
parte conclusiva della relazione, esclusivamente al nuovo piano dei
rifiuti che è in corso di elaborazione sia appunto non sufficiente,
perché il Piano è uno strumento molto complesso che non sarà
certamente pronto nel mese di marzo; se, come si spera, se tutto va
bene, arriverà all'esame del Consiglio per l'estate, poi dovrà
seguire l'iter di esame.
Per questo vi è la necessità, come ho compreso anche dal
confronto che ho avuto con il supporto legale, c'è la necessità di
valutare come comportarci per avere pronte alcune mirate norme
regionali che limitino le tipologie di rifiuti da conferire e la
possibilità di utilizzare le discariche valdostane per rifiuti
speciali di origine industriale provenienti da fuori valle.
Ho chiesto agli uffici di approfondire, di avviare questo
lavoro, ma ritengo personalmente che sarebbe opportuno un mandato
del Consiglio in modo che ci sia un'opzione chiara e condivisa a
sostegno di un intervento legislativo ben studiato che, se sarà
ritenuto necessario, anticipi normative che successivamente si
potranno inserire nel Piano regionale dei rifiuti.
Sarebbe bene che si valutasse questa prospettiva, altrimenti il
rischio è di trovarsi a breve con le mani legate e con difficoltà a
dare risposte efficaci alle attese dei cittadini.
C'è poi un problema che è stato evocato ma di fatto non
esaminato nel lavoro della Commissione che è quello dell'impianto
di frantumazione delle batterie al piombo acido, che si vuole
installare sempre a Issogne in località Mure, in una zona vicina a
quella della discarica.
Queste batterie per la loro composizione, una volta esaurita la
funzionalità, risultano - da quello che ho potuto approfondire -
dei rifiuti tossici per l'ambiente, in quanto il piombo è un
metallo pericoloso che non deve essere disperso.
Ora la situazione è questa: l'iter di esame per la richiesta di
autorizzazione integrativa ambientale da parte degli uffici e dei
servizi regionali è in fase avanzata; se non c'è una richiesta di
approfondimento dell'organo politico, l'impianto a breve verrà
autorizzato e ciò nonostante il Comune d'Issogne in data 25
novembre 2020 all'unanimità abbia espresso la sua contrarietà
all'installazione dell'impianto sul proprio territorio e nonostante
il fatto che nell'audizione della Commissione il Comitato abbia
espresso la diffusa preoccupazione degli abitanti della zona sulla
realizzazione dell'impianto per le criticità ambientali derivanti
dallo stesso.
Io come Assessore all'ambiente penso che quelle voci importanti
del Comune e delle persone che hanno firmato vadano ascoltate e che
sarebbe opportuna una presa di posizione che esprimesse la volontà
di esaminare a fondo il dossier e di arrivare a un giudizio
politico sull'opportunità o meno dell'impianto.
Io credo che sarebbe bene che la Commissione sentisse i
proponenti, i dirigenti dei servizi regionali, l'ARPA, il Comune e
formulasse su questo una valutazione.
Se verrà autorizzato questo impianto dagli uffici, inizierà il
via vai dei camion che arrivano da varie parti d'Italia per portare
a Issogne delle batterie esauste, frantumarle, separarne le
componenti e poi ricaricarle su altri camion con varie destinazioni
per ulteriori fasi lavorative.
Io mi chiedo se abbia senso un tale impianto, tra l'altro a
bassa occupazione, mi chiedo perché farlo in Valle d'Aosta, non
certo per le batterie esauste di produzione locale.
Non credo che questo sia il modello di economia circolare che la
Valle d'Aosta vuole perseguire.
Dal punto di vista giuridico e amministrativo, può essere tutto
a posto, ma io chiedo se non sia il caso di fare un approfondimento
sull'opportunità politica, ascoltando anche il territorio, come
credo che sia compito di chi siede in quest'aula, come abbiamo
fatto anche per la petizione relativa a Weissmatten.
Anche per le discariche di Pompiod e di Chalamy era tutto a
posto, poi abbiamo visto che cosa è successo.
Quindi oggi, secondo me, dobbiamo decidere, come Consiglio, se
intervenire o meno.
Se posso soltanto dire una cosa sulle due risoluzioni che sono
state presentate e che sono interessanti...
Presidente -
Assessore, molto brevemente...
Minelli (PCP) -
Sì, mi riferisco alle due risoluzioni
della Lega che sono state presentate che sono interessanti ma che,
per essere accettate così come sono formulate, richiedono
un'interlocuzione con ARPA e con i suoi uffici per comprendere se
sia in grado di assicurare un percorso di questo tipo.
Quindi la proposta che si fa per queste due risoluzioni è per
entrambe di scrivere dopo "Impegna", "il Governo regionale, in
particolare l'Assessore competente, a verificare la possibilità di
definire il percorso amministrativo", sia per l'una che per
l'altra, "a verificare la possibilità di definire uno specifico
piano di monitoraggio e sorveglianza regionale".
Presidente -
Si è prenotato il consigliere Aggravi, ne ha
facoltà.
Aggravi (LEGA VDA) -
In realtà non sapevo se chiedere una
mozione d'ordine perché non ho ben capito, cioè noi stiamo
discutendo la petizione e tre risoluzioni; se ho intuito,
l'intervento dell'Assessore - magari mi sono perso io - propone
(secondo lei sarebbe meglio) di modificare alcune parti della
risoluzione che riguarda l'articolo 16 bis.
Poi il discorso dello stabilimento e delle batterie sicuramente
è interessante, però vorrei ricordarle che lei è l'Assessore quindi
noi, per carità, possiamo discuterne ma vorrei capire anche in quel
senso in che termini, oggi, perché, per quanto sia sicuramente
importante, stiamo discutendo la petizione.
Vado sul terzo problema che è più semplice e che riguarda le
nostre due risoluzioni: la formulazione ci trova anche concordi se
però definiamo una tempistica affinché sia un'impegnativa un poco
più forte e non sia blanda. Poi possiamo trovare sicuramente la
forma corretta, però che ci sia almeno un lasso di tempo entro il
quale ricevere una risposta, perché altrimenti succede un po' come
nel primo caso, cioè abbiamo fatto un percorso di audizioni, c'è
stata anche un'audizione interessante in apertura con lei e con i
tecnici, si pensa che ci sia anche un coordinamento tra il
Presidente della Commissione di riferimento, che è della sua stessa
maggioranza, e poi arriviamo qui e adesso io mi trovo un po' in
imbarazzo.
Non ho capito: la risoluzione che andiamo a votare mantiene quel
testo, è diverso o ne propone un altro? Perché oggettivamente, non
so i colleghi, ma io non ho...
Voce fuori microfono.
Quindi le proposte dell'Assessore sono eventuali, cioè io ho
sentito che lei diceva "Bisognerebbe aggiungere delle altre cose"
quindi non sono proposte. Volevo capire soltanto questo.
Presidente -
Possiamo passare alla votazione delle
risoluzioni. Consigliere Aggravi, immaginavo che le modifiche
fossero state accettate. Ne ha facoltà.
Aggravi (LEGA VDA) -
Solo per mettere in ordine le cose,
per non fare confusione: abbiamo la petizione e quella rimane così,
abbiamo la risoluzione presentata dal Presidente della III
Commissione che nel testo non è modificata, è una domanda la mia e
chiedo conferma; nel caso delle nostre due petizioni siamo concordi
a definire una modifica definendo un lasso di tempo che non è stato
concordato.
Quindi prima di passare al voto io vorrei capire: la petizione
non si tocca, la risoluzione del Presidente della III Commissione
rimane tale, se ho capito, e sulle altre due se c'è il tempo di
definire il testo troviamo un accordo sennò noi lo portiamo avanti
così.
Presidente -
Va bene, invito a fare prontamente tutto in
tempi i più stretti possibili.
...ci scusiamo per la breve interruzione. Le proposte di
modifica alle quali si accennava in precedenza sono state
concordate ora, pertanto sia in un caso che nell'altro si prevede
che la tempistica sia di tre mesi per verificare le procedure in
questione. Possiamo passare alla votazione.
Risoluzione n. 1 presentata dalla Lega con modifica, come
concordato.
Apriamo la votazione. Chiudiamo la votazione.
Presenti, votanti e favorevoli: 35
Il Consiglio approva all'unanimità.
Passiamo alla votazione della seconda risoluzione della Lega,
come da modifica concordata.
La votazione è aperta. La votazione è chiusa.
Presenti, votanti e favorevoli: 35
Il Consiglio approva all'unanimità.
Passiamo adesso alla terza risoluzione presentata dalla
maggioranza.
Apriamo la votazione. Chiudiamo la votazione.
Presenti, votanti e favorevoli: 35
Il Consiglio approva all'unanimità.
Come d'accordo sospendiamo per una capigruppo al fine di
organizzare il prosieguo dei lavori del Consiglio.
La seduta è sospesa dalle ore 19:00 alle ore 19:11.
