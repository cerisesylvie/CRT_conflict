Classificazione
ASSISTENZA SANITARIA E OSPEDALIERA



Oggetto del Consiglio n. 540 del 3 aprile 2019 - Resoconto
OGGETTO N. 540/XV - Reiezione di mozione: "Impegno per
l'attuazione del nuovo piano per la gestione delle liste
d'attesa".
Distort (Presidente)
- Punto n. 6 dell'ordine del giorno.
Ha chiesto la parola la proponente, la Consigliera Russo.
Russo (M5S)
- In questa mozione parliamo del problema
della gestione delle liste di attesa, che caratterizza molte
Regioni italiane e anche la nostra. In particolare trattiamo il
piano nazionale di governo delle liste d'attesa per il triennio
2019-2021 approvato a fine febbraio 2019, che costituisce un
impegno comune del Governo, delle Regioni e delle Province autonome
che convengono su azioni complesse e articolate per gestire il
problema delle liste di attesa, partendo da due principi
fondamentali: la promozione del principio di appropriatezza delle
prestazioni sanitarie, la garanzia dell'equità di accesso alle
prestazioni sanitarie. Il piano mira a individuare strumenti e modi
di collaborazione tra tutti gli attori del sistema, sia quelli
operanti sul versante della prescrizione delle prestazioni
sanitarie, sia quelli impegnati nella concreta presa in carico dei
pazienti. Viene inoltre dato particolare rilievo alla gestione
integrata dell'assistenza per pazienti cronici nell'ambito delle
cure primarie attraverso l'attuazione e la gestione programmata dei
percorsi diagnostico-terapeutici assistenziali. La presa in carico
globale del paziente cronico rappresenta un fattore fondamentale
per una riorganizzazione all'interno delle strutture sanitarie
finalizzata a una programmazione più efficace di tutte le
prestazioni sanitarie. Per la piena attuazione del piano, verrà
istituito l'Osservatorio nazionale sulle liste di attesa, composto
da rappresentanti del Ministero della salute, dell'Agenas, di tutte
le Regioni e Province autonome, dell'Istituto superiore di sanità e
dell'organizzazione civica di tutela del diritto alla salute.
L'osservatorio, oltre ad affiancare Regioni e Province
nell'implementazione del piano, provvederà a monitorare l'andamento
degli interventi previsti dal presente atto e a rilevarne le
criticità. Il piano nazionale si propone di condividere con le
Regioni un percorso per il governo delle liste di attesa
finalizzato a garantire un appropriato e tempestivo accesso dei
cittadini ai servizi sanitari tramite l'applicazione di rigorosi
criteri di appropriatezza come ho già detto, il rispetto delle
classi di priorità, la trasparenza e l'accesso diffuso
all'informazione da parte dei cittadini sui loro diritti e doveri.
Entro 60 giorni dalla stipula di questa intesa, e quindi entro fine
dell'aprile 2019, le Regioni devono provvedere a recepire questa
intesa e adottare il loro piano regionale di governo delle liste di
attesa, che deve riportare chiaramente e garantire:
- i tempi massimi di attesa di tutte le prestazioni
ambulatoriali e di quelle a regime di ricovero erogate sul proprio
territorio che non possono essere superiori a quelle nazionali;
- la possibilità per le ASL e per le aziende ospedaliere di
aprire le strutture anche nelle ore serali e durante il fine
settimana;
- l'utilizzo delle grandi apparecchiature di diagnostica per
immagine per almeno l'80 percento della loro capacità
produttiva;
- attività sistematiche continuative di valutazione
sull'appropriatezza e sulla congruità prescrittiva per l'accesso
alle prestazioni ambulatoriali e di ricovero al fine di
omogeneizzare i comportamenti prescrittivi.
- che il CUP gestisca in maniera centralizzata tutte le agende
delle strutture pubbliche e private accreditate;
- che la convenzione con strutture private sia senza costi
aggiuntivi per il paziente;
- che l'acquisto e l'erogazione delle prestazioni aggiuntive in
regime libero-professionale saranno concordate con i professionisti
e sostenute economicamente dall'azienda riservando al cittadino
solo l'eventuale partecipazione al costo tramite ticket;
- il rispetto degli impegni assunti dai direttori generali per
il superamento delle criticità legate ai lunghi tempi di attesa,
che costituiscono prioritario elemento della loro valutazione;
- la riorganizzazione dei servizi telematici che si occupano di
prenotazione delle visite;
- la trasmissione sistematica dei flussi informativi di
monitoraggio delle liste e dei tempi di attesa.
Questi quindi sono i punti fondamentali che dovrà avere il
nostro piano regionale di gestione delle liste di attesa. A tal
fine il Ministero ha messo a disposizione delle Regioni 350 milioni
di euro in tre anni.
Abbiamo saputo ieri dai
media
che l'Azienda USL ha
attivato convenzioni con l'IRV per sopperire alle carenze dei
reparti di Cardiologia, Neurologia e Radiologia, con l'ASL di
Alessandria per Pneumologia e con una società di Milano per
Psichiatria e due ginecologi per 70-80 giorni. Deve essere chiaro,
secondo noi, che la carenza dei medici nei nostri ospedali non può
rappresentare l'alibi per ricorrere a professionisti singoli che a
chiamata coprono i turni e le guardie notturne, fanno il loro turno
e poi se ne vanno. Abbiamo necessità di medici assunti regolarmente
che facciano parte di una
équipe
e di una struttura. È
fondamentale effettuare un piano assunzioni per i medici, iniziare
subito a lavorare sulla legge inerente le disposizioni in materia
di accertamento della conoscenza della lingua francese per i
dirigenti del ruolo sanitario affinché il francese non sia più un
ulteriore elemento di barriera che impedisca ai medici preparati di
essere assunti nella nostra regione.
La riduzione dei giorni di attesa dichiarata dai
media
è
un dato di rilievo ma certamente le oltre 400 agende di
prenotazione ancora aperte sono un elemento da considerare nella
riorganizzazione del CUP, che deve prevedere, a nostro avviso, una
serie di passi importanti. Visto che tutte le Regioni dovranno
adottare il piano nazionale di gestione delle liste di attesa e
visto che il Ministero della salute vigilerà affinché le Regioni
mettano in pratica i vari punti che ho elencato, impegniamo il
Presidente della Regione e la Giunta ad attuare ogni iniziativa e
intervento necessari a rendere efficace prima possibile il piano
per la gestione delle liste di attesa.
Presidente
- Si apre il dibattito in Aula. Qualcuno vuole
intervenire? Chiudo quindi la discussione generale. Per il Governo,
la parola all'Assessore Baccega.
Baccega (UV)
- Devo dire che la collega Russo è
sicuramente preparata sull'argomento e sono lieto che abbia posto
all'attenzione del Consiglio una mozione di questo tipo perché mi
dà il "la" per entrare nel merito di quanto si è sviluppato questa
settimana e degli ulteriori sviluppi che l'Assessorato sta portando
avanti. Era il 9 gennaio 2019 quando, proprio nel rispondere a una
vostra interpellanza, mi impegnavo a individuare come prioritario,
a nome anche della Giunta, un forte intervento dell'Assessorato
presso l'Azienda per ridurre le liste di attesa dove nelle diverse
strutture sanitarie si determinavano, all'epoca, tempi piuttosto
lunghi per esami e visite specialistiche. La carenza di
specialisti, una nuova riorganizzazione, le troppe agende, come lei
ha sottolineato, erano gli elementi fondamentali e poi questa
mancanza di collegamento tra ospedale e territorio creava ulteriori
problemi. In realtà, si sono messe in campo importanti azioni; la
prima, come ho avuto modo di sottolineare in conferenza stampa, è
stata l'acquisizione di specialisti laddove c'erano maggiori
criticità: in Cardiologia e Neurologia, in Psichiatria, in
Pneumologia, in Ginecologia, questo per avere anche attraverso le
convenzioni delle risposte immediate e in tempi brevi.
Un'altra azione che abbiamo adottato è quella di rinominare
numerose agende. Devo dire che da oltre 10 anni non veniva
effettuata una revisione di simile portata, che è stata effettuata
con la collaborazione di tutti i primari e dei dirigenti medici. Si
è chiuso nei giorni scorsi con la Radiologia anche un importante
percorso: la Radiologia era quella che soffriva di più, e si
dovranno verificare le criticità anche in ambito territoriale.
Siamo quindi
in itinere
: il primo
step
è quello che
abbiamo presentato. Abbiamo messo a disposizione maggiori risorse
anche per la libera professione per far lavorare di più e per dare
maggiori risposte dai nostri medici. Ritornando alle nuove
convenzioni con le strutture private, IRV e Technos Medica, per il
2019, effettueranno nuove prestazioni di radiologia come le
ecografie pediatriche, mammografie e TAC dentali. Maggiori risorse
appunto che la variazione di bilancio metterà in campo non appena
la variazione di bilancio arriverà in Consiglio e verrà votata.
Abbiamo previsto un nuovo monitoraggio nel mese di giugno ma devo
dire che il percorso è avviato e c'è ancora molto da fare. In
questo ultimo periodo - l'ho detto anche in conferenza stampa - più
persone hanno ricevuto telefonate a casa e hanno visto l'anticipo
della loro prenotazione anche di 30-40 giorni, e questo è un dato
significativo e positivo, vuol dire che quello che si è avviato ha
dato già dei primi risultati. Resta inteso che le visite di urgenza
vengono effettuate regolarmente entro le 72 ore, il 90 percento
delle agende sono state già riviste e in tempi brevi si inserirà la
sigla "B" nelle ricette di prenotazione che prevedranno i 10 giorni
di attesa.
Venendo appunto al piano nazionale del Governo delle liste di
attesa, lo stesso è stato approvato in Conferenza permanente
Stato-Regioni il 21 febbraio 2019. Il piano nazionale prevede che,
entro 60 giorni, venga adottato un piano regionale di governo delle
liste di attesa che garantisca il rispetto dei parametri, dei tempi
massimi e di quanto definito e indicato nel piano nazionale. È
previsto inoltre che, entro 60 giorni dall'adozione del piano
regionale delle liste di attesa, le aziende sanitarie adottino un
nuovo programma attuativo aziendale, o aggiornino quello in uso,
ovviamente, in coerenza con quanto definito in ambito regionale e
provvedano all'invio dello stesso alla Regione che provvederà al
monitoraggio delle iniziative e degli interventi attuati.
Comunico al Consiglio che l'Assessorato ha già attivato il
percorso di definizione e redazione del piano regionale del governo
delle liste di attesa, quindi nei tempi prestabiliti, entro 60
giorni e, nello specifico, è stata effettuata già la prima riunione
tecnico-dipartimentale il 27 febbraio, nella quale sono state già
delineate competenze, metodologie e il cronoprogramma di attività,
oltre che quelle già messe in campo per la definizione del piano
regionale. Il 21 marzo si è tenuto l'incontro con l'Azienda per una
prima analisi e la condivisione dei contenuti del piano.
Un'ulteriore riunione con l'Azienda USL è stata convocata per
martedì 9 marzo, nella quale è stata presentata la bozza definitiva
del piano, credo che sarà portata all'attenzione della Giunta - c'è
una definizione da fare in questi giorni - nella seduta del 19
aprile. Segnalo poi che, con la delibera di Giunta n. 151 di
approvazione degli indirizzi e degli obiettivi di salute e di
funzionamento dei servizi per il 2019, è stato inserito un apposito
obiettivo all'Azienda USL: proprio quello di un migliore e più
efficace governo delle liste di attesa.
Per quanto riguarda i fondi previsti nell'ambito dell'attuazione
del piano regionale delle liste di attesa, i 350 milioni nel
triennio sono relativi a interventi di implementazione di strutture
tecnologiche proprio relative ai sistemi di prenotazione al fine di
ridurre i tempi di attesa nell'erogazione delle prestazioni
sanitarie, quindi si tratta di investimenti e non di spesa
corrente: 150 milioni nel 2019, 100 milioni nel 2020, 100 milioni
nel 2021. Per quanto riguarda le tre persone che compongono il
tavolo di lavoro per definire il riparto dei fondi, quindi a
livello di conferenza nazionale, abbiamo chiesto che una di queste
persone facesse parte del Gruppo delle Autonomie speciali e siamo
riusciti ad inserire un rappresentante della nostra Regione: la
Dirigente dell'Assessorato della sanità, la dottoressa Miriana
Detti. La Signora Detti sarà appunto nel gruppo dei tre
rappresentanti delle Regioni e parteciperà al tavolo attivato dal
Ministero della Salute.
Il problema della carenza dei medici è un problema molto serio e
molto forte che sentiamo non solo in queste patologie ma direi a
livello nazionale. Ho avuto modo di parlare con i colleghi del
Piemonte e della Liguria e vi assicuro che anche loro hanno delle
problematiche molto forti. L'esodo dei medici verso l'estero è
piuttosto pesante in questo momento. Io credo che con la risposta
che ho dato abbiamo dimostrato che ci siamo attivati, che siamo
andati avanti, che alcune risposte sono state date e quindi chiedo
alla maggioranza di esprimersi al riguardo di questa mozione con un
voto di astensione.
Presidente
- Si apre lo spazio per la replica da parte
dei proponenti della mozione. La parola alla collega Russo.
Russo (M5S)
- Sono un po' confusa dalla risposta che mi
ha dato l'Assessore Baccega per una serie di motivi: prima di tutto
perché, come ho detto nella descrizione della mozione, in realtà i
punti che dovrebbero essere previsti nel piano regionale sono molti
di più rispetto a quelli che lei mi ha elencato e sono anche molto
specifici. Sicuramente le informazioni che ho avuto tramite i
media
vanno a testimoniare e a confermare quello che lei
dice, quindi che siamo già attivi, stiamo già facendo del lavoro,
ma effettivamente in questo piano vengono richieste cose molto
specifiche e in più rispetto a quelle che lei mi ha dato. Faccio
l'esempio dell'utilizzo delle grandi apparecchiature di diagnostica
e immagini per almeno l'80 percento della loro capacità produttiva,
delle attività sistematiche e continuative di valutazione
sull'appropriatezza e sulla congruità prescrittiva, quindi questo
vuol dire che è necessario che, per ridurre le liste di attesa, i
medici di medicina generale e i pediatri di libera scelta decidano
assolutamente di fare una riflessione importante su come garantire
le prestazioni sanitarie.
L'altro aspetto era anche quello rispetto agli impegni assunti
dai direttori generali per il superamento delle criticità, che
verranno valutati anche per loro capacità di gestire le liste di
attesa, cosa che era già prevista ma che questa volta deve essere
fatta in modo puntuale. Sicuramente quindi tutti questi aspetti che
lei ha declinato li riprenderò in altri Consigli, devo dire che
rimango veramente esterrefatta dal fatto che voi vi asterrete. Era
semplicemente un invito a ricordare che nel piano ci devono essere
assolutamente questi punti. Credo che sia l'unica Regione in cui
una mozione sul piano regionale delle liste di attesa non viene
approvata dalla maggioranza, lo posso assicurare perché io sono
parte di un gruppo dove ci sono i rappresentanti delle commissioni
di sanità di tutte le Regioni e forse questa è la prima Regione in
cui accade una cosa del genere.
Presidente
- Ha chiesto la parola l'Assessore Baccega per
un'ulteriore replica.
Baccega (UV)
- Molto brevemente per chiarirle meglio le
posizioni: abbiamo dato dei risultati fino a qui conseguiti senza
un piano regionale di liste di attesa attivando soltanto una serie
di interventi di procedure e i risultati sono già positivi.
Inoltre, le ho detto che il piano regionale liste d'attesa è
in
itinere
, siamo già avanti, siamo molto più avanti di altre
Regioni, glielo garantisco. Manteniamo quindi la nostra
astensione.
Presidente
- Grazie per l'ulteriore chiarimento. Si apre
lo spazio per le dichiarazioni di voto, ha chiesto la parola la
collega Minelli.
Minelli (RC-AC)
- Per dichiarazione di voto, voglio
soltanto premettere che ringraziamo la collega Russo per aver
presentato questa mozione e per averla illustrata in modo esaustivo
nella sua esposizione. Abbiamo ascoltato quanto ci ha detto
l'Assessore Baccega, noi riteniamo che l'impegno di questa mozione,
che è semplicemente quello di attuare ogni iniziativa o intervento
necessario a rendere efficace prima possibile il piano delle liste
d'attesa, non vada in contraddizione con quanto si sta operando ma
semmai è un rafforzativo, è un appoggio a questo lavoro. Non so se
questo si riferisca anche alla situazione della Valle d'Aosta, però
le associazioni di difesa dei malati ci dicono che spesso - e non
vorrei che questo fosse il nostro caso - le liste di attesa si
riducono anche perché i medici stessi tendono a prescrivere meno
esami, meno richieste di intervento perché il problema diventa di
difficile gestione. Ora, va benissimo quanto ci ha detto
l'Assessore se si sta andando in questa direzione, però davvero non
mi pare che astenersi su una mozione di questo tipo, con questa
impegnativa sia da parte della maggioranza una posizione corretta.
Nell'ottica di quella famosa collaborazione di cui spesso si parla,
potrebbe essere invece un atto importante perché impegna
ulteriormente. Il nostro voto quindi sarà convintamente a sostegno
di questa mozione.
Presidente
- C'è qualche richiesta per ulteriore
dichiarazione di voto da parte di altri Consiglieri o gruppi? Ha
chiesto la parola la collega Pulz per dichiarazione di voto.
Pulz (ADU VDA)
- Vorrei dire molto brevemente che avere
questa regolamentazione delle liste di attesa è necessario ma
soprattutto, secondo me, bisognerebbe pubblicizzare con maggiore
forza la clausola per la quale se l'Amministrazione pubblica non
riesce a evadere la prenotazione entro i termini stabiliti,
l'utente può accedere alla medicina privata senza aggravi di costo
rispetto al ticket che avrebbe comunque pagato nel pubblico. Questo
va detto e scritto, secondo noi, a chiare lettere per la difesa dei
diritti dei cittadini, al fine di evitare che anche nella salute
incida lo
status
sociale, cioè in definitiva l'avere un buon
conto in banca, in un recente articolo che mi ha molto colpita, lì
si parlava di tumore, si diceva chiaramente che chi è ricco vi
sopravvive più facilmente, il che francamente è inaccettabile.
Il voto di Ambiente Diritti Uguaglianza Valle d'Aosta comunque è
favorevole a questa mozione.
Presidente
- Altre dichiarazioni di voto? In assenza di
ulteriori interventi, si procede alla votazione. La votazione è
aperta. La votazione è chiusa.
Presenti: 35
Votanti: 17
Favorevoli: 17
Astenuti: 18 (Baccega, Barocco, Bertschy, Bianchi, Borrello,
Certan, Chatrian, Daudry, Farcoz, Fosson, Marquis, Morelli, Nogara,
Restano, Rini, Rollandin, Testolin, Viérin)
Il Consiglio non approva.
