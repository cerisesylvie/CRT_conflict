Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3754 del 25 settembre 1992 - Resoconto
OGGETTO N. 3754/IX Realizzazione di un "Centro di medicina
dello sport".
(Reiezione di mozione)
Mozione A Conoscenza dei fatti e degli avvenimenti accaduti
in questi ultimi tempi nel settore sportivo con la morte di
cestisti, calciatori, hockeisti (come il caso di
Courmayeur);
Viste le richieste delle società sportive che richiedono
all'Ente pubblico strutture e personale sanitario, per far fronte
alle visite e per dotare gli impianti sportivi dell'assistenza
necessaria nello svolgimento di competizioni e gare, nei singoli
settori;
Riconosciuta la validità di quanto è emerso dalla
Conferenza-dibattito sul tema "Medicina e Sport" organizzata dal
settimanale Sports Valdôtains il 15 maggio u.s., con particolare
riferimento alla realizzazione nella nostra Regione di un "Centro
di Medicina dello Sport"; con la presente mozione
il Consiglio regionale della Valle d'Aosta
Impegna
l'Assessore regionale alla Sanità e Assistenza Sociale a
predisporre entro 60 gironi dalla presente un progetto di
fattibilità di un "Centro di Medicina dello Sport" da presentare
alla Commissione consiliare competente per un confronto fra le
parti interessate e da rimettere successivamente al Consiglio
regionale per la definitiva approvazione.
F.to Beneforti e Ricco.
PresidenteHa chiesto di illustrare la mozione il Consigliere
Beneforti.
Beneforti (DC)
Grazie Presidente. I motivi per i quali
è stata presentata questa mozione risalgono ai fatti e agli
avvenimenti accaduti in questi ultimi tempi nel settore sportivo.
Fatti e avvenimenti che hanno portato alla morte di cestisti, di
calciatori, di hockeisti, come nel nostro caso di
Courmayeur.
I motivi risalgono anche alle richieste avanzate dalle società
sportive valdostane che esigono dall'Ente pubblico strutture e
personale sanitario. Le richiedono per poter far fronte alle visite
sanitarie previste per gli atleti a tutti i livelli e per tutti gli
sport, al fine di mettere in atto un'azione efficiente di
prevenzione. Inoltre richiedono questo personale oltre che per fare
della prevenzione, per dotare gli impianti sportivi dell'assistenza
necessaria nel corso dello svolgimento di competizioni e gare che
avvengono nei singoli settori.
Infine i motivi per i quali è stata presentata questa mozione
risalgono e vanno ricercati anche nella validità di quanto è emerso
nella conferenza-dibattito sul tema medicina e sport, organizzata
dal settimanale "Sports Valdôtains" il 15 maggio u.s. A quel
dibattito e confronto era presente il sottoscritto nella sua
qualità allora di Assessore, erano presenti giornalisti, un gruppo
di tecnici e molti medici della medicina sportiva, nonché i
rappresentanti di numerose, per non dire quasi tutte, società
sportive della Regione. Come incarico che avevo in quel momento, mi
impegnai ad affrontare il problema, perché ero convinto, come lo
sono oggi, dell'importanza che riveste anche nella nostra regione
l'istituzione di un centro di medicina sportiva.
Con questa mozione s'intende impegnare la nuova Giunta e il
nuovo Assessore a presentare un progetto di fattibilità entro 60
giorni. Ci auguriamo che questa richiesta venga accolta; nel mondo
sportivo valdostano c'è molta attesa e noi ci auguriamo che il
Consiglio abbia la sensibilità di accogliere le richieste che
provengono dal mondo sportivo. Dato che questa mozione doveva
essere discussa a luglio, i 60 giorni sono decorsi, mi auguro che
ci siano anche delle risposte concrete da parte della nuova
maggioranza e della nuova Giunta.
Presidente
Ha chiesto di parlare l'Assessore della
Sanità ed Assistenza Sociale, Cout.
Cout (PCI-PDS)
Io concordo con alcune premesse del
Consigliere Beneforti, si tratta di un problema grosso ed è un
problema che va affrontato al più presto possibile.
Vorrei però solo ricordare alcune cose: queste questioni non
risalgono solo ai fatti ed agli avvenimenti che sono successi
purtroppo in questi ultimi periodi, e non risalgono solo alla data
della conferenza-dibattito organizzata da "Sports Valdôtains", ma
sono questioni che risalgono ben oltre. Vorrei ricordare al
Consigliere Beneforti una legge votata nel lontano 1980, la n. 19,
che dettava le norme per la promozione dell'educazione sanitaria
motoria e sportiva per la tutela della salute e delle attività
sportive. Ora questa legge definiva proprio i compiti dell'USL
all'articolo 2 per ciò che riguarda tutta una serie di problemi ed
in particolare le questioni che ricordava il Consigliere Beneforti,
cioè le prestazioni di medicina sportiva da effettuarsi con la
collaborazione di altri servizi, organizzazione di servizi di
pronto soccorso, assistenza e controllo per le competizioni
sportive, soccorso urgente e tutta una serie di questioni. Inoltre,
all'articolo 10 di questa legge si prevedeva una Commissione, che è
stata nominata su decreto del Presidente della Giunta regionale e
che prevedeva tutta una serie di persone che avrebbero potuto
essere riunite per discutere su tali questioni.
Mi risulta che da allora si sono succedute diverse maggioranze e
alcuni Assessori e questa Commissione non è mai più stata riunita;
questo non per voler fare appunti o scaricare responsabilità, ma
per fare il punto della situazione. Inoltre c'è un precedente: nel
1982 è stata affidata appunto all'IRV tutta la questione delle
visite medico-sportive che erano necessarie. A questo punto, dopo
tutti questi anni in cui si è trascinata, la questione non mi
sembra così semplice perché, il fatto di prevedere un Centro di
medicina dello sport va fatto con tutte le dovute cautele e facendo
tutte le dovute analisi, che non sono poche.
Una prima analisi è quella di verificare insieme all'USL se
nell'ambito delle strutture attuali può essere previsto questo
centro, perché i medici sportivi attualmente in Valle d'Aosta mi
sembra che siano al massimo una decina e di questi solo il 50
percento sono dipendenti pubblici, quindi dipendenti USL. Bisogna,
intanto valutare assieme all'USL come questo centro può essere
organizzato e se i medici sportivi attualmente operanti in Valle
sono disponibili a farsi carico di questo impegno. Va poi
individuato se questo va fatto all'interno della struttura USL o se
bisogna prevedere, nel caso in cui i medici non sono abbastanza e
il lavoro a carico loro per altre questioni è tale per cui non
permette una loro presenza in questo centro sportivo, di andare a
convenzioni con altri esterni. Va inoltre fatta una verifica dei
locali, va fatta una verifica e una valutazione dei costi ed
eventualmente delle convenzioni che esistono attualmente e delle
convenzioni che andrebbero fatte comunque, se non è sufficiente la
struttura pubblica.
A questo punto bisognerebbe cominciare a fare delle ipotesi sui
costi di realizzazione, 1 miliardo, 1,5 miliardi, e quindi alla
luce di un'analisi dei costi che abbiamo avuto fino adesso e dei
necessari miglioramenti che vi sono, bisogna verificare, con una
comparazione costi-benefici, sotto tutti i punti di vista cosa ci
conviene fare. Mi pare quindi a questo punto un po' prematuro già
definire con un impegno preciso che dobbiamo mettere in piedi un
centro di medicina dello sport.
Non so se il Consigliere Beneforti è d'accordo, io in questo
momento non me la sento di dire dobbiamo per forza mettere in piedi
questo centro. Ci sono tutta una serie di analisi di valutazione,
di incontri che dobbiamo avere e con l'USL e con i medici e con le
società sportive per vedere di studiare assieme qual è la soluzione
migliore, che può essere per il momento, in previsione di tagli che
ci vengono annunciati, anche soltanto una necessità di
riorganizzare meglio quello che già esiste. È un impegno grosso e
va dunque valutato sotto tutti i punti di vista.
Chiederei quindi al Consigliere Beneforti, se è d'accordo, di
soprassedere alla discussione e alla votazione di questa mozione.
Io m'impegno a vedere con una serie di incontri con l'USL, con i
medici, con le società sportive, eventualmente anche di discuterne
in Commissione e di portare in Consiglio più che uno studio di
fattibilità già prefissato di un centro di medicina dello sport da
mettere in piedi, un'analisi, una relazione eventualmente su
diverse prospettive. Soprattutto sulle difficoltà che vi sono per
una soluzione o per altre, sugli accordi che noi potremmo avere
eventualmente con l'USL, o con i medici o con chi deve poi fare
questo. Altrimenti, io lo dico sinceramente, in questo momento non
penso sia il caso di prevedere un centro di medicina dello sport,
perché non sappiamo a cosa andiamo incontro. Per la questione dei
60 giorni, è vero che è già passato un po' di tempo, però non è
colpa nostra, ci sono state le ferie e dunque ne discutiamo in
questo momento, ma è opportuno che intanto chiariamo esattamente
cosa vogliamo e poi decidiamo cosa fare.
Presidente
Ha chiesto di parlare il Consigliere
Beneforti.
Beneforti (DC)
In alcune risposte che mi vengono date
dall'Assessore alla Sanità ci si richiama sempre o a leggi o a
disposizioni, come se il sottoscritto non fosse a conoscenza di
quello che già sussiste.
Nessuno ha ignorato che esisteva la legge del 1980 e i contenuti
della legge del 1980. Io non ho voluto fare una grande
illustrazione a questa mozione, ma i contenuti di questa legge sono
stati approfonditi ed esaminati proprio nel convegno che ha avuto
luogo fra le società sportive, i medici sportivi, i tecnici e
quanti si interessano dello sport, ed è risultato che la legge del
1980 non è stata applicata perché è stata fatta una convenzione con
l'IRV.
Oggi si tratta di riacquisire come ente pubblico la politica
della medicina preventiva nello sport nella nostra regione perché a
quell'incontro era presente anche il rappresentante dell'IRV e ha
detto che in quelle situazioni non poteva garantire i servizi che
gli venivano richiesti dalle società sportive. Pertanto, non è che
s'ignori l'esistenza di una legge, si sa che c'è una legge, però
che i compiti di questa legge sono stati affidati a un istituto
privato che oggi non è certamente in condizioni di far fronte alle
necessità ed alle esigenze che ci sono.
È chiaro che bisogna avere della cautela e mi rendo conto di
quello che può andare a costare e degli impegni che assume un
centro di medicina preventiva, però è anche vero che bisogna tener
conto come ente pubblico della realtà in cui dobbiamo operare. È
inutile piangere e fare il muro del pianto quando succedono dei
fatti e poi dire in quel momento "si dovrebbe fare, si dovrebbe
dire e si dovrebbe creare"; poi, passato il fatto, non se ne parla
più. Noi come ente pubblico abbiamo il dovere di mettere in atto
tutto il discorso di prevenzione, il più forte possibile, al fine
di prevenire tutti i fatti che possono accadere, anche nel settore
sportivo così come lo facciamo nell'attività lavorative; dobbiamo
anche cercare di portare avanti un discorso di prevenzione più
diverso da quello che abbiamo portato avanti fino ad oggi.
Mi avete risposto che è necessario verificare i locali,
verificare i medici, vedere le convenzioni da fare ed io ribadisco
che i locali non sono un problema perché si possono sempre trovare,
i medici a disposizione ci sono, un gruppo di medici in Valle
d'Aosta c'è ed è disposto a lavorare e collaborare per portare
avanti questo discorso della medicina sportiva. Le convenzioni: se
vogliamo riacquisire come ente pubblico la politica della
prevenzione nella medicina sportiva, dobbiamo prima vedere di
organizzarci e caso mai parlarne dopo, perché non è pensabile
delegare sempre al privato, così come si vuole delegare in più
occasioni anche a livello nazionale nel settore della politica
sanitaria.
Quindi c'è questa possibilità, e io non ho detto nella mozione
"si richiede di fare tutto presto e subito entro domani mattina",
noi abbiamo detto entro 60 giorni, c'è scritto nella mozione: "si
impegna l'Assessore regionale alla Sanità e Assistenza Pubblica a
predisporre entro 60 giorni dalla presente un progetto di
fattibilità di un centro di medicina dello sport da sottoporre alla
Commissione Consiliare competente per un confronto fra le parti
interessate e da rimettere successivamente al Consiglio regionale
per la definitiva approvazione". Quindi c'è tutto, c'è il progetto
di fattibilità che deve essere preparato dall'Assessore, il
progetto passerà in Commissione dove si farà un'ampia discussione
nella Commissione Consiliare preposta, dopodiché, una volta fatto
il testo definitivo, passerà al Consiglio. Per cui ci sono tre
passi: il primo che compete all'Assessorato, il secondo che compete
alla Commissione perché se ne faccia un'ampia discussione e
partecipi a questo tutto il Consiglio regionale, il terzo passo che
è quello dell'approvazione definitiva del Consiglio.
Ci rendiamo dunque conto e mi rendo conto di cosa vuol dire
realizzare un centro di medicina preventiva, non pretendo che si
possa fare dalla sera alla mattina, però non possiamo neanche
deludere coloro che questo centro di medicina certamente attendono
e che oggi non siamo nella condizione di garantire alle società
sportive. Non siamo in questa condizione e ritengo quindi che
questo impegno debba essere assunto; per questo motivo noi
manteniamo la mozione che abbiamo presentato.
Presidente
Ha chiesto di parlare l'Assessore della
Sanità e Assistenza Sociale, Cout.
Cout (PCI-PDS)
Avevamo chiesto al Consigliere
Beneforti il tempo necessario per portare tutta una serie di dati
che potessero servire a valutare una proposta di istituzione di un
centro di medicina dello sport. Mi pare sia la cosa più opportuna
proprio per valutare una proposta che non può essere decisa
prioritariamente, prima di avere tutta una serie di incontri e con
l'USL e con i medici che eventualmente potrebbero essere
disponibili, ma soprattutto anche per valutare i costi eventuali.
Senza questi dati non si può decidere. Quello che si chiede nella
mozione è di preparare un progetto di fattibilità, già a priori. Io
mi impegnerò comunque ad avere tutti gli incontri necessari per
poter valutare la cosa, ma in questo momento non me la sento di
votare una mozione così come è stata presentata.
Presidente
Pongo in votazione la mozione presentata
dai consiglieri Beneforti e Ricco:
Esito della votazione
Presenti: 30
Votanti: 28
Favorevoli: 8
Contrari: 20
Astenuti: 2 (Monami e Riccarand)
Il Consiglio non approva
