Classificazione
AGRICOLTURA
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 1881 del 19 aprile 2006 - Resoconto
OGGETTO N. 1881/XII - Incarico per l'espletamento di procedure
gestionali nell'ambito dell'agricoltura biologica.
(Interrogazione)
Interrogazione
Vista la delibera n. 722 del 18 marzo 2006 di incarico al
Sig. Didier Bieller di Saint-Vincent per "l'espletamento di
procedure gestionali nell'ambito dell'agricoltura
biologica";
Visto che il numero delle aziende agricole valdostane di
produzione biologica sono, al 2003, solo 73, e che di queste almeno
cinquanta sono all'interno del Caseificio Haute Val d'Ayas;
Visto che da anni è stata costituita l'Associazione "Tera
Nouva" che raggruppa un consistente numero di aziende bio della
nostra Regione;
il sottoscritto Consigliere regionale
Interroga
L'Assessore regionale all'Agricoltura e Risorse Naturali per
sapere:
1) in cosa consiste l'incarico "per l'espletamento di
procedure gestionali";
2) perché "l'espletamento delle procedure gestionali" non è
stato svolto dagli uffici dell'Assessorato o assegnato
all'associazione agricoltori bio della Regione "Tera Nouva", dato
l'esiguo numero di aziende agricole bio certificate;
3) perché non è stato possibile avvalersi del personale
regionale (mancanza di professionalità? Organico
inadeguato?);
4) da quante persone è composto l'organico dell'ufficio
agricoltura biologica dell'Assessorato e quali sono le loro
competenze.
F.to: Bortot
Presidente - La parola all'Assessore all'agricoltura e risorse
naturali, Isabellon.
Isabellon (UV) - Innanzitutto bisogna premettere che il Sig.
Didier Bieller è già stato impiegato a tempo determinato presso gli
uffici del Servizio politiche comunitarie dal 20 giugno 2005 al 30
dicembre 2005 con un contratto "Progetto obiettivo" con la mansione
di caricare dati funzionali alla gestione delle misure
dell'indennità compensativa dell'agroambiente. In tale ambito il
Sig. Didier Bieller ha maturato una significativa formazione sulla
gestione del caricamento dati anagrafico-catastali, utile alla
presentazione delle domande di adesione al "PSR" e al settore
biologico. Si tratta quindi di un incarico che fa seguito a un
incarico precedente risalente al 20 giugno 2005.
Per quel che riguarda i quesiti, si informa quanto segue. In
merito al punto a), l'incarico definito "ad espletamento di
procedure gestionali" consiste nell'ambito operativo dell'Ufficio
delle misure a premio del "PSR": agroambiente, indennità
compensativa giovani agricoltori che sono le misure cofinanziate,
nell'implementazione della banca dati cartacea ed informativa,
relativa alla situazione delle superfici catastali delle aziende
biologiche presenti sul territorio della Valle d'Aosta. Tale
implementazione, effettuata a partire dalle banche dati regionali,
è d'"AGEA" ed è funzionale all'erogazione dei premi di cui al
regolamento comunitario n. 1257/1999, nello specifico della misura
"F" dell'agroambiente, nonché all'erogazione del contributo
regionale di sostegno alle spese di certificazione biologica, ai
sensi della legge regionale n. 36/1999. Tutto ciò riguarda circa 11
mila unità particellari, che devono essere verificate ed inserite
nei programmi informatici. Qui merita aprire una piccola parentesi,
nel senso che in Valle d'Aosta, vista la patologia territoriale di
frammentazione estrema delle particelle delle aziende, anche in
presenza di un numero limitato di aziende molto spesso si ha a che
fare con un numero consistente di particelle. Evidentemente questo
è un grosso "handicap" che vale per tutte le nostre aziende
agricole, in particolare anche per le aziende che aderiscono ai
programmi di agricoltura biologica.
In merito al secondo punto,
"perché "l'espletamento delle
procedure gestionali" non è stato svolto dagli uffici
dell'Assessorato o assegnato all'Associazione agricoltori bio della
Regione "Tera Nouva", dato l'esiguo numero di aziende agricole bio
certificate"
,
l'espletamento di queste procedure
gestionali non è stato svolto dagli uffici dell'Assessorato poiché
l'organico dell'Ufficio regionale dell'agricoltura biologica è
composto da un solo impiegato, fra l'altro un impiegato forestale a
tempo indeterminato, il quale non può espletare tutte le funzioni
richieste per il settore. Inoltre la complessità della gestione
delle banche dati sopraccitate, ad esempio l'utilizzo di "software"
regionali e "AGEA" e la loro complementarietà con tutte le banche
dati relativi alle aziende e superfici agricole comportano che tale
gestione debba essere unitaria ed omogenea e che pertanto non possa
essere svolta da altri soggetti, come ad esempio le associazioni
citate dall'interrogante e debba rimanere in capo agli uffici
competenti dell'Assessorato, nel cui organico opera quotidianamente
il Sig. Bieller.
In merito al terzo punto, come detto, il personale regionale
addetto al comparto dell'agricoltura biologica risulta di una sola
unità. Inoltre bisogna sottolineare che in questo periodo
l'Assessorato sta lavorando alla nuova programmazione del "PSR"
2007-2013 e al rinnovo delle domande di adesione al Piano di
sviluppo rurale. Vi è quindi in ballo un "surplus" di attività
legato a queste attività contingenti. In tale contesto una parte
del personale, fra cui l'impiegato forestale che si occupa di
agricoltura biologica, opera in appoggio alle sedi periferiche per
la raccolta delle domande, inoltre è impegnato nei gruppi di lavoro
addetti alla programmazione del nuovo "PSR", gruppo di lavoro che
si occupa della predisposizione delle nuove misure e delle nuove
azioni da prevedere per il nuovo "PSR". Per tali ragioni si è
ritenuto opportuno ricorrere ad un incarico esterno.
Per il quarto punto, dove si chiedono ancora notizie in merito
alla composizione dell'Ufficio agricoltura biologica
dell'Assessorato e alle competenze, vale quanto detto sopra. In
merito alle competenze, si può dire, in un'elencazione sintetica,
che queste sono: applicazione della normativa comunitaria in
materia di agricoltura biologica (regolamento comunitario n.
2092/1991, n. 223/2003, eccetera); applicazione delle leggi
regionali sul biologico (n. 36/1999 e n. 8/2001), qui mi riallaccio
ad una precedente interrogazione sull'argomento, in cui avevo detto
che gli uffici stanno anche lavorando per la predisposizione di un
adeguamento legislativo normativo in merito alla nostra legge e
questo è un impegno che era stato preso in occasione di quelle
richieste, a maggior ragione quindi c'è necessità di avere dei
supporti adeguati a livello d'ufficio; controllo degli organismi di
certificazione; assistenza tecnica alle aziende biologiche;
supporto agli uffici di misure nella raccolta e nelle istruttorie
delle domande relative ai premi comunitari; supporto nella
programmazione del "PSR", quindi nella nuova programmazione che è
ora in fase di predisposizione e che ha delle tempistiche che
dovrebbero portare, passato l'anno di transizione, tutta la
programmazione dell'Assessorato nel nuovo "PSR".
Presidente - La parola al Consigliere Bortot.
Bortot (Arc-VA) - L'interrogazione è stata fatta per avere un
quadro di riferimento sullo stato attuale delle aziende e degli
uffici che si occupano di agricoltura biologica. Faccio un passo
indietro. Nel 1998 ero nella Commissione per la definizione della
legge regionale come rappresentante dei cittadini consumatori, già
all'interno di quella Commissione c'erano alcune componenti che
ritenevano non necessaria una legge sul biologico della Regione.
C'è stato anche uno scontro all'interno della Commissione, perché
il sottoscritto ed altri sostenevano che, date le dimensioni delle
aziende agricole regionali, anche quelle future che poi si
orientassero sul biologico avevano dimensioni tali per cui era
difficile che gli enti di certificazione privati e nazionali
fossero in grado di espletare con correttezza e senza troppa
burocrazia, pur rispettando le normative nazionali ed europee,
tutte le procedure. L'idea era, sulla base di quanto è stato fatto
dalla Provincia di Bolzano, di avere un organo di controllo sulle
aziende di tipo regionale o proposto all'Institut agricole. Allora
la situazione era di questo tipo, sono passati 7 anni e in realtà
mi accorgo che questo comparto, che diventa sempre più importante,
vista la qualità di cibi che ci vengono propinati, è sottovalutato.
Evidentemente la responsabilità non è solo dell'Assessore, è
l'ultimo Assessore arrivato, ma occorre "metterci le mani".
"Metterci le mani" vuol dire - lo dico in positivo - soltanto dare
un incarico esterno, ma occorre, magari con mobilità interna
all'Assessorato o con altre sensibilità all'interno dei dipendenti
dell'Amministrazione regionale, potenziare l'ufficio. "Potenziare
l'ufficio" vuol dire evitare incombenze burocratiche, che ripeto
sono le stesse per le grosse aziende a livello nazionale, sulle
nostre piccole aziende. Questo si può fare "rimettendo mano" alla
legge, dove si conosca un ruolo istituzionale all'Associazione
"Tera Nouva", che insieme abbiamo fondato, come ha fatto la legge
sul biologico del Piemonte; questo potrebbe sopperire, se non ci
fossero persone all'interno dell'Assessorato disponibili, più che
con incarichi ai singoli professionisti, con un ruolo diverso
dell'associazione. "Mettere mano" alla legge significa anche
rivedere se esiste la volontà politica di non fare più riferimento
per la certificazione agli enti di certificazione nazionali, ma
vedere se esiste la possibilità di dotarcene al nostro interno in
base alle dimensioni delle nostre aziende. Tutto questo per dire
che prossimamente presenteremo una proposta di legge per introdurre
l'alimentazione biologica nelle mense scolastiche e qui si dovrà
discutere con l'Assessorato alle istituzioni. È necessario
incrementare l'aumento del numero delle aziende biologiche -
soprattutto fra i giovani - nella nostra Regione, in modo che,
nella misura in cui spero il Consiglio vorrà migliorare la qualità
dell'alimentazione che somministriamo ai nostri ragazzi nelle
scuole, si debba sempre meno sopperire ad importazione di prodotti
alimentari e agricoli dall'esterno e si incrementi il settore
agricolo biologico della nostra Regione. Diciamo che le risposte
che l'Assessore ha dato le consideriamo interlocutorie, ci
torneremo sopra per verificare se c'è la volontà insieme o con
un'apposita Commissione, comunque verificabile all'interno del
Consiglio, di "mettere mano" alla revisione della legge
sull'agricoltura biologica regionale alla luce delle nuove
esigenze.
