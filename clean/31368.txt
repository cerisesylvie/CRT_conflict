Classificazione
ASSISTENZA SANITARIA E OSPEDALIERA
Igiene e sanità pubblica
TRASPORTI E VIABILITÀ
Trasporti



Oggetto del Consiglio n. 441 del 25 marzo 2009 - Resoconto
OGGETTO N. 441/XIII - Interpellanza: "Predisposizione di un
piano di ottimizzazione delle certificazioni mediche per il
rilascio della patente ad ammalati cronici".
Interpellanza
Preso atto che la Fand, Federazione delle Associazioni
Diabetici, ha segnalato che spesso i diabetici sono costretti a
sottoporsi periodicamente al giudizio della Commissione medica
dell'Azienda sanitaria, mentre la legislazione permette ai malati,
con un buon controllo glicemico, di rinnovare la patente di guida
presso le scuole guida sulla base della sola certificazione dello
specialista;
Ricordato che le commissioni mediche dovrebbero intervenire
solo quando si configuri un rischio elevato e particolari dubbi per
la sicurezza della circolazione e che tale prescrizione vale anche
per molte altre patologie;
Evidenziata la necessità di garantire ai cittadini la
possibilità di spostarsi in automobile senza esagerate procedure
burocratiche che poco hanno a che vedere con la garanzia della
sicurezza sulle strade, messa molto più in forse dai comportamenti
scorretti (eccessiva velocità, non rispetto del codice, abuso di
alcool, ecc.) dei guidatori sani;
i sottoscritti Consiglieri regionali
Interpellano
la Giunta regionale per conoscere se intenda:
1) verificare con l'Azienda sanitaria USL della Valle d'Aosta
l'effettivo rispetto della legge in materia di concessione della
patente ai diabetici e più in generale a tutti gli ammalati
cronici;
2) predisporre, in concerto con l'USL, un piano di
ottimizzazione delle certificazioni mediche per la patente che
riduca al minimo indispensabile il ricorso alla commissione
medica.
F.to: Fontana Carmela - Donzel
Président
- La parole à la Conseillère Fontana
Carmela.
Fontana (PD)
- Grazie, Presidente. La Federazione
dell'Associazione diabetici ha evidenziato recentemente un problema
relativo agli accertamenti sanitari in materia di rinnovo delle
patenti per i malati cronici. Infatti è stato segnalato che in
molte realtà, e forse anche nella nostra regione, i diabetici sono
chiamati frequentemente a sottoporsi alla visita presso la
Commissione medica dell'azienda sanitaria per poter mantenere il
permesso di guidare l'automobile. Tale procedura pare in contrasto
con le indicazioni legislative che prevedono, se non si configurano
rischi elevati e particolari dubbi per la sicurezza, in presenza di
un compenso glicemico che possa essere sufficiente la sola
certificazione del medico specialista, presentata alla scuola
guida, che prevede... il rinnovo della patente. Questo
comportamento delle Commissioni mediche appare punitivo nei
confronti di questi concittadini, che sicuramente rappresentano un
ben minore pericolo rispetto ai tanti sani che guidano in stato di
ebbrezza e che non rispettano il Codice della strada con la loro
guida veloce o avventata. È un problema particolarmente sentito,
anche perché interessa numerose altre patologie croniche che
obbligano oggi i cittadini a frequenti e anche annuali visite
presso la Commissione medica regionale, quando tali certificazioni
potrebbero essere ottenute correttamente in modo più svelto con la
procedura ricordata dalla Federazione dei diabetici. Oltretutto
questo sovraccarico di lavoro della Commissione medica regionale
comporta un allungamento dei tempi di prenotazione e sono stati più
volte segnalati casi di lavoratori del trasporto che hanno subito
rilevanti danni economici per non aver avuto un appuntamento in
tempo utile per il rinnovo della loro patente. Vista questa
delicata situazione, vorremmo conoscere dalla Giunta regionale cosa
intende fare per tutelare la dignità e gli interessi dei nostri
concittadini diabetici o comunque malati cronici. In particolare ci
interessa sapere se l'Amministrazione intende verificare, in
collaborazione con l'azienda sanitaria USL della Valle d'Aosta, il
rispetto della normativa in materia di concessione del rinnovo
delle patenti ed eventualmente predisporre un protocollo o un
progetto per ridurre al minimo consentito il disagio di doversi
sottoporre frequentemente alla valutazione della Commissione medica
regionale. Cerchiamo di capire che non sono i cittadini affetti da
malattie croniche a creare il pericolo sulla strada, ma i
comportamenti scorretti di tanti sani e che per molti ammalati la
patente di guida è uno strumento indispensabile per la loro
quotidiana mobilità e per non dover sentire troppo il peso della
propria malattia. Ci aspettiamo, Signor Assessore, come ha
dimostrato in altri casi, un suo preciso impegno. Grazie.
Président
- La parole à l'Assesseur à la santé, au
bien-être et aux politiques sociales, Lanièce Albert.
Lanièce A.
- Grazie, Presidente. Il problema peraltro lo
conosco bene in quanto il mio passato di diabetologo in ospedale mi
ha portato a far parte di queste Commissioni. Credo sia corretto
fare due sottolineature per quel che riguarda la normativa e in
particolare la materia delle visite per le patenti. Il tutto è
normato dal Codice della strada e i due articoli importanti:
l'articolo 119 stabilisce che l'accertamento dei requisiti fisici e
psichici, tranne per i casi particolari, è effettuato dall'ufficio
dell'USL territoriale competente, cui sono attribuite funzioni in
materia medico-legale; l'accertamento su indicato può essere
effettuato altresì da un medico responsabile del servizio di base
del distretto sanitario o da un medico appartenente al ruolo dei
medici del Ministro della sanità o da un ispettore medico delle
Ferrovie dello Stato o dal Corpo nazionale dei vigili del fuoco, o
da un medico militare, o da un medico della Polizia di Stato o da
un ispettore medico del Ministero del lavoro e della previdenza
sociale. Qui elenca quali sono le figure professionali che possono
effettuare queste visite. Abbiamo poi l'importante articolo 319,
che regola i requisiti fisici e psichici per il conseguimento, la
revisione e conferma della validità della patente di guida. I
medici di cui all'articolo 119 che ho detto prima nel rilasciare il
certificato di idoneità alla patente di guida dovranno tenere in
particolare considerazione le affezioni morbose di cui all'articolo
320, che sono: diabete, malattie endocrine, malattie del sistema
nervoso, malattie psichiche, sostanze psicoattive, malattie del
sangue, malattie dell'apparato urogenitale. Queste categorie di
pazienti cronici quindi sono prese in particolare considerazione
perché, proprio in virtù della cronicità, possono dare dei problemi
durante la guida. Nei casi dubbi, quando sia espressamente
previsto, il giudizio di idoneità viene demandato alla competente
Commissione medica locale, di cui all'articolo 119 del Codice, che
indicherà anche l'eventuale scadenza entro la quale effettuare il
successivo controllo cui è subordinato il rilascio e la conferma
della patente. L'attività della Commissione medica locale è
limitata, per quanto riguarda gli obblighi previsti al comma 4, per
coloro per i quali è fatta richiesta direttamente dal Prefetto o
dall'Ufficio provinciale della Direzione della motorizzazione, per
coloro nei confronti dei quali l'esito degli accertamenti clinici e
strumentali di laboratorio faccia sorgere nei medici che ho
elencato prima i dubbi circa l'idoneità della guida, nei soggetti
affetti da diabete per il conseguimento, la revisione e la conferma
della patente C, D, C E e D E o sottocategorie, quindi i diabetici
che devono prendere queste patenti superiori devono andare in
Commissione medico-legale. In questo caso la Commissione
medico-legale è integrata dal diabetologo. Di fatto la Commissione
medico-legale interviene per effettuare i controlli richiesti da un
organo come la Prefettura, su indicazione di una figura dei medici
che effettuano la visita nel momento in cui rilevano che ci sono
dei problemi particolari dal punto di vista clinico o piuttosto nel
caso di segnalazioni da parte di medici o commissioni mediche nel
corso di attività istituzionali come visite per l'invalidità
civile... La Commissione medica locale quindi non ha ruoli
ispettivi polizieschi o sanzionatori, tanto meno impedisce ai
cittadini la possibilità di spostarsi in automobile, ma esprime
esclusivamente giudizi sull'idoneità psicofisica di soggetti
affetti da patologie potenzialmente pericolose. Indirettamente
svolge quindi un ruolo di tutela all'incolumità del cittadino
guidatore e della collettività.
Per quanto riguarda invece le patenti di tipo A, B e B E, per i
diabetici ci sono linee guida dell'azienda che sono chiarissime e
che recepiscono tutta la normativa nazionale. Il diabetico quindi
deve recarsi dal diabetologo, il diabetologo, sulla scorta di esami
che verranno presentati e richiesti, emette un giudizio circa la
concessione o rinnovo della patente, poi il diabetico o il paziente
va con il certificato del diabetologo all'Ufficio di medicina
legale, dove il medico legale, in base a ciò che ha scritto lo
specialista, rilascerà la patente per un periodo ben preciso. È
stato ribadito, perché effettivamente negli anni passati c'era
stata un po' di confusione, che il diabetologo non può lui essere
il medico che rilascia la patente, ma deve essere un medico legale,
un medico di sanità pubblica, in questo caso il medico legale. Per
quanto riguarda gli ammalati cronici in generale, quando si tratta
delle patologie che ho accennato prima, vanno tutti alla
Commissione medico-legale.
Per quanto riguarda l'invocato effettivo rispetto della legge,
quindi in primo luogo c'è da dire che in teoria è facoltà del
cittadino far la visita ovunque sul territorio nazionale;
secondariamente, poiché la norma lascia ampia discrezionalità ai
medici certificatori quanto alla possibilità di rilasciare
direttamente il certificato, piuttosto che non inviare il cittadino
alla commissione medica, c'è in teoria una discrezionalità: se il
medico certificatore stabilisce che vi sia un buon compenso nel
diabetico, può rilasciare subito la patente. Per quanto riguarda
l'ipotesi di predisporre un piano di ottimizzazione delle
certificazioni mediche per la patente che riduca al minimo
indispensabile il ricorso alla commissione medica, si ritiene che
iniziative utili possono essere l'aggiornamento continuo delle
conoscenze cliniche da parte dei medici deputati di accertamenti
sul territorio, affinché siano in grado di valutare la possibile
pericolosità delle patologie tenendo conto dei progressi in campo
terapeutico, l'invito ad un confronto puntuale con la commissione
medica, al fine di stabilire caso per caso la necessità
dell'accertamento collegiale. E poi con questo ribadisco che a
volte i meccanismi burocratici fanno sì che ci siano degli
allungamenti dei tempi, quindi questo è uno dei punti che abbiamo
segnalato all'azienda di cercare di migliorare nell'ambito generale
del miglioramento delle prassi burocratiche.
L'ultima parola per quanto riguarda i diabetici: a volte proprio
il fatto di dover rinnovare la patente è per molte persone l'unico
stimolo per controllare la malattia. Considerando che il 25% dei
diabetici non prende in considerazione la propria malattia, si
tratta di una categoria di pazienti particolarmente delicata,
perché anche chi è in buon compenso metabolico, in seguito
all'assunzione di terapia in condizioni particolari, in giornata,
per disidratazione... può andare in crisi ipoglicemica e questo
vuol dire perdere la coscienza e, se uno guida, possono succedere
cose particolarmente gravi. Credo che i paletti legislativi siano
precisi, ancora una volta se qualcosa per quanto riguarda le
procedure burocratiche si può migliorare in termini di tempistica,
cercheremo di farlo.
Président
- La parole à la Conseillère Fontana
Carmela.
Fontana (PD)
- Ringrazio l'Assessore per tutte le
informazioni che mi ha fornito; gli chiedo se gentilmente mi può
dare una copia di quei dati. Mi riferivo a quei malati che non
hanno quelle malattie gravi, perché mi rendo conto che se ci sono
quelle patologie, possono essere un pericolo e sono la prima a
rendermi conto che ci vanno degli accertamenti abbastanza
approfonditi, mi riferivo ai casi di diabete lieve, per i quali
magari lo potesse fare il medico per non complicare anche il lavoro
degli uffici con questa burocrazia, visto che i tempi sono molto
lunghi... e quindi per semplificare la procedura. Accetto il suo
impegno e questo mi fa molto piacere.
