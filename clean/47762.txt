Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 3935 del 18 settembre 2024 - Resoconto
OGGETTO N. 3935/XVI - Interpellanza: "Informazioni in merito
al riparto del Fondo Unico Aziendale dell'Amministrazione regionale
per l'anno 2024".
Bertin (Presidente) -
Punto n. 36. Ha chiesto la parola
il consigliere Restano, ne ha facoltà.
Restano (GM) -
Il 24 giugno 2024 la delegazione di parte
pubblica e la delegazione di parte sindacale hanno firmato il
contratto decentrato concernente il riparto del Fondo Unico
Aziendale dell'Amministrazione regionale. L'accordo ha previsto che
una parte del FUA (Fondo Unico Aziendale) sia destinata alle
attività delle Segreterie particolari del Presidente della Regione
e degli Assessori, in ordine ai dipendenti che svolgono la loro
attività presso tali Segreterie, in ragione della disponibilità a
lavorare in orari rigidi e prolungati al fine di coprire l'orario
di servizio della Segreteria per la pronta disponibilità telefonica
al di fuori dell'orario di servizio. Abbiamo preso atto che l'unica
Segreteria particolare esclusa dal beneficio del FUA è la
Segreteria particolare del Presidente del Consiglio. Prendiamo atto
con piacere che invece il personale autista del Consiglio e gli
uscieri del Consiglio addetti alle adunanze consiliari, che
continuiamo sempre a ringraziare per il loro impegno e la loro
disponibilità, sono compresi all'interno del FUA. È per questo
motivo che risulta incomprensibile la differenza tra i dipendenti
della Segreteria particolare del Consiglio e i dipendenti delle
Segreterie particolari del Presidente della Regione e di tutti gli
altri Assessori.
Evidenziamo inoltre che all'interno delle Segreterie del
Consiglio vi sono anche altri dipendenti che svolgono attività
particolari, che comportano un'articolazione oraria di lavoro fissa
e una disponibilità a turni di lavoro che comprendono delle fasce
orarie prolungate, quali, ad esempio, i dipendenti delle Segreterie
dei gruppi consiliari, quelli dell'Ufficio di Presidenza, tanto per
far comprendere di chi stiamo parlando.
Va sottolineato che l'accordo del FUA è stato sottoscritto da
una sola sigla sindacale su cinque presenti in sede di
concertazione e questo sembrerebbe dimostrare un sintomo un pochino
di debolezza dell'accordo che è stato sottoscritto proprio sotto il
profilo della tutela dei diritti dei lavoratori.
Allora semplicemente per fare un pochino di chiarezza e capire
se vi siano state delle disparità di trattamento tra i dipendenti
regionali e anche per far comprendere ai futuri dipendenti del
Consiglio quale sia la situazione in maniera che prendano atto
della situazione e al momento di decidere se accettare l'invito a
collaborare con gli uffici del Consiglio o meno sappiano il destino
che li attende.
Interpelliamo il Governo regionale per sapere: "per quale motivo
sia stata esclusa l'attività svolta dalla Segreteria particolare
del Presidente del Consiglio e delle altre Segreterie che ho prima
citato; se esistono delle differenze, quali siano, affinché
nell'accettare il relativo incarico presso le Segreterie
particolari i dipendenti regionali siano a conoscenza che la
Segreteria del Presidente del Consiglio non beneficia dello stesso
trattamento in termini economici dei colleghi di altre Segreterie;
quali siano stati i rilievi delle quattro organizzazioni sindacali
su cinque che non hanno sottoscritto l'accordo di ripartizione e se
in un futuro si terrà conto di tali rilievi in sede di
contrattazione per il riparto del 2025 e se si intende dare dei
nuovi indirizzi alle strutture del Dipartimento personale e
organizzazione affinché si proceda nel senso indicato dalle
organizzazioni sindacali".
Presidente -
Ha chiesto la parola il Presidente della
Regione, ne ha facoltà.
Testolin (UV) -
Darò le risposte, soprattutto la prima,
cercando di trasmettere i dati oggettivi sui quali si sono basate
queste valutazioni, in modo da dare una risposta il più puntuale
possibile ai quattro quesiti, sperando che possano essere per loro
esaustivi.
Per quanto riguarda la prima questione, come evidenziato
nell'interpellanza, il compenso previsto per le Segreterie
particolari del Presidente della Regione e degli Assessori,
introdotto per la prima volta a valere sul FUA del 2024, nasce a
fronte del riconoscimento dei carichi di lavoro e dei ritmi
particolari che caratterizzano il lavoro presso le Segreterie degli
Amministratori del Governo regionale, funzionanti tutti i giorni
dalle ore 07:30 alle ore 18:30-19:00. Queste strutture sono esposte
a sollecitazioni continue molteplici, provenienti dall'interno e
dall'esterno, che devono essere filtrate, processate e che
richiedono un impegno e una disponibilità di tempo superiore alla
media degli uffici regionali, così come è attestato anche dalle ore
di lavoro straordinario svolte dal personale impiegato presso le
suddette Segreterie, che va dalle 100 alle oltre 200 ore annue, a
cui si aggiunge la disponibilità prestata nei giorni non lavorativi
e di riposo per la gestione di eventuali urgenze. La situazione
pare diversa per la Segreteria del Consiglio, certo non per
l'indisponibilità del personale ivi impiegato, ma per la naturale
diversa tipologia dell'attività delle Segreterie del Consiglio
regionale stesso, per cui a titolo di confronto il monte ore annuo
di lavoro straordinario è mediamente inferiore alle 30 ore.
Per quanto riguarda il secondo quesito: "se in particolare
esistono delle differenze e quali siano affinché nell'accettare il
relativo incarico presso le Segreterie particolari i dipendenti
regionali siano a conoscenza del fatto che la Segreteria del
Presidente non beneficia dello stesso trattamento in termini
economici dei colleghi delle Segreterie", l'indennità neo istituita
non è una componente stabile del trattamento economico, ma è una
componente accessoria al momento introdotta per il solo anno 2024
proprio a fronte della particolare esigenza organizzativa rilevata
nel corso degli ultimi anni in assenza di altri interventi di
natura organizzativa che potrebbero essere introdotti in futuro.
Premesso ciò, nessuno dei dipendenti attualmente in utilizzazione
presso le Segreterie degli Amministratori della Giunta regionale ha
accettato l'incarico per la presenza dell'indennità che in allora
non solo non esisteva, ma non era nemmeno prevista.
Per quanto riguarda il terzo quesito: "quali sono stati i
rilievi delle quattro organizzazioni sindacali su cinque che non
hanno sottoscritto l'accordo di ripartizione e se si terrà conto di
tali rilievi in sede di contrattazione per il riparto FUA 2024", le
motivazioni della mancata sottoscrizione dell'accordo per il
riparto del FUA 2024 riportate nelle note a verbale, che
accompagnano il testo sottoscritto dalla sola CGIL, riguardano
aspetti diversi per ciascuna delle sigle sindacali non firmatarie,
mentre non risultano osservazioni da una delle associazioni
sindacali, ma in nessun caso sono riferite all'indennità oggetto di
quest'interpellanza. Il rilievo principale formulato dalle
organizzazioni sindacali non firmatarie riguarda il numero di
posizioni di elevata professionalità per la categoria D individuate
dall'Amministrazione regionale che è ritenuto eccessivo e, secondo
loro, erode una parte significativa delle risorse FUA, destinandole
a una sola categoria di personale a discapito del salario di
risultato spettante agli altri dipendenti.
"Se intenda dare nuovi indirizzi alle strutture del Dipartimento
personale e organizzazione affinché si proceda in tal senso e si
lavori alla maggiore concentrazione possibile tra le organizzazioni
sindacali e i lavoratori nella predisposizione dei prossimi
accordi": seguendo il ragionamento dei sindacati, al fine di creare
le condizioni per raggiungere un accordo in occasione delle future
contrattazioni di riparto del FUA, occorrerebbe attenuare il numero
delle indennità per l'elevata professionalità dei funzionari a
valere sul FUA, riservando il riconoscimento dell'elevata
professionalità alle sole posizioni e attività che richiedono
specializzazione e abilitazione o competenze professionali
specifiche superiori. In quest'ottica la direttiva che abbiamo
impartito per il rinnovo contrattuale per il triennio 2022-2024 dà
indicazioni finalizzate a una maggiore e migliore valorizzazione
economica di tutti i funzionari appartenenti alla categoria D in
ragione del titolo di studio superiore richiesto per l'accesso alla
categoria e del ruolo di responsabilità e di riferimento per i
colleghi e per il dirigente che sono chiamati ad assumere in
relazione al loro inquadramento. Alla luce di questo, se questo
percorso andrà a buon fine, crediamo che ci sarà spazio per una
maggiore condivisione del riparto del prossimo FUA, alleggerendo le
posizioni che oggi vengono indicate come assorbenti una parte
importante di questo fondo.
Presidente -
La parola al consigliere Restano per la
replica.
Restano (GM) -
Grazie Presidente per la risposta che è
stata molto chiara. Solo una breve replica. Credo che chi ha
accettato di lavorare per la Segreteria della Presidenza del
Consiglio, per la Segreteria dell'Ufficio Gruppi e per la
Segreteria dell'Ufficio di Presidenza lo abbia fatto senza guardare
quello che era il compenso, perché proprio ha accettato prima come
tutti gli altri colleghi. Quello che noi viviamo è una migrazione
da parte degli uffici di cui ho parlato in generale verso
definiamoli altri uffici dell'Amministrazione regionale.
Personalmente ritengo che sia giusto corrispondere agli uffici
delle Segreterie particolari della Giunta il compenso che avete
previsto e ritengo altrettanto corretto corrisponderlo agli uffici
delle Segreterie del Consiglio.
Il metro degli orari di straordinari svolti è un metro,
dall'altra parte si può dire che chi non svolge straordinario
lavora talmente bene che non vi è la necessità di farlo, quindi
tutti i metri che si tirano da una parte o dall'altra portano a una
misurazione che è quella che è più conveniente.
Credo che al personale che si rende disponibile anche per i
Consiglieri di minoranza - perché è indubbio che chi usufruisce
maggiormente del personale del Consiglio sono i Consiglieri della
minoranza - vada riconosciuto l'impegno in tutti i termini, in
termini di soddisfazione economica, ma anche in termini di
riconoscimento professionale e qualcosa da questo punto di vista
anche la Giunta regionale può farlo.
Presidente -
C'è stata una richiesta di chiudere qui,
però è una richiesta... I lavori del Consiglio sono terminati e
riprenderanno domani alle ore 09:00.
---
La seduta termina alle ore 19:50.
