Classificazione
TRASPORTI E VIABILITÀ
Viabilità



Oggetto del Consiglio n. 2613 del 4 aprile 2007 - Resoconto
OGGETTO N. 2613/XII - Realizzazione di una nuova viabilità
nel Comune di Gressan. (Interpellanza)
Interpellanza
Appreso che l'Amministrazione comunale di Gressan si appresta
ad approvare, e quindi proporre all'Amministrazione regionale, la
progettazione di una diversa viabilità alternativa attraverso la
realizzazione di una "tangenziale" che aggira a nord il proprio
capoluogo;
Considerato che l'Amministrazione regionale ha già raggiunto
un'avanzata fase nella progettazione e realizzazione della
cosiddetta Strada dell'Envers;
Ritenuto che la nuova progettazione della tangenziale
potrebbe in qualche modo interferire nel processo di realizzazione
della strada dell'Envers complicando la fase progettuale (infatti
essa costituirebbe variante di tracciato) e quella espropriativa
(vi sarebbero nuove aree da espropriare ed acquisire), dilatandone
i tempi di realizzazione, facendo quindi lievitare i costi;
i sottoscritti Consiglieri regionali
Interpellano
il Presidente della Regione per sapere:
1) se la realizzazione della nuova viabilità nel Comune di
Gressan possa interferire con quella della strada
dell'Envers;
2) se vi siano stati contatti o riunioni tra gli
amministratori comunali e l'amministrazione regionale;
3) quali sono gli intendimenti del Governo regionale in
riferimento a questa problematica.
F.to: Venturella - Bortot
Presidente
- La parola al Consigliere Venturella.
Venturella (Arc-VA)
- Credo che impiegherò pochissimo
tempo per l'illustrazione di questa interpellanza, perché, preso
atto del fatto che abbiamo tutti assistito all'intenso dibattito
nel Comune di Gressan sulla paventata realizzazione, insomma
sull'idea che l'Amministrazione comunale di Gressan si appresti ad
approvare questa nuova viabilità - l'hanno chiamata una diversa
viabilità alternativa attraverso la realizzazione di una
tangenziale - e, sapendo che l'Amministrazione regionale ha già
raggiunto una fase avanzata nella progettazione e realizzazione
della strada dell'"Envers", chiediamo solo, dato che forse vi
potrebbero essere delle complicazioni, delle interferenze fra la
nuova viabilità pensata e la strada dell'"Envers", oppure vi
potrebbero essere una serie di doppioni - si allarga la strada
dell'"Envers" e si fa una nuova tangenziale -, quali sono le
interferenze, se vi siano stati dei contatti e quali sono gli
intendimenti del Governo regionale.
Presidente
- La parola all'Assessore al territorio,
ambiente e opere pubbliche, Cerise.
Cerise (UV) -
Credo sia doveroso fare un piccolo passo
indietro, nel senso che l'Amministrazione regionale aveva a suo
tempo commissionato uno studio di fattibilità, che riguardava
l'allargamento e al sistemazione con eventuali varianti e
correttivi necessari a mettere in sicurezza la strada
dell'"Envers"; i correttivi sono rettifiche, marciapiedi e
quant'altro sia necessario. Questo progetto fu sottoposto al VIA,
il quale dette esito positivo condizionato come sempre succede in
tali vicende. Successivamente, a seguito dell'ottenimento del
parere del VIA, l'Amministrazione regionale ha espletato un appalto
di servizi per l'affidamento della progettazione definitiva ed
esecutiva del progetto di allargamento, sistemazione e messa in
sicurezza della strada dell'"Envers", appalto di servizio
regolarmente affidato a un gruppo di progettazione. Si tratta di un
gruppo che ha l'incarico di effettuare quel progetto e non altri
progetti. In sede di VIA, come prevede la legge, era stata
esplorata la possibilità cosiddetta "alternativa". Devo dire che in
quel momento c'erano diverse ipotesi alternative a questo progetto
di allargamento. In un caso si prendeva addirittura in
considerazione una sorta di variante che interessava i 2 Comuni di
Gressan e Jovençan... e quindi solo il Comune di Gressan... perché
a suo tempo il Comune di Jovençan ha avuto un comportamento quanto
meno altalenante su questa vicenda. Ricordo che il Comune di
Jovençan si era opposto all'allargamento della strada, così come
successivamente si oppose all'ipotesi di fare una tangenziale,
quindi l'eventuale ipotesi di una cosiddetta "tangenziale",
esaminata nella logica alternativa del VIA, riguardava solo il
Comune di Gressan. In quella sede questa ipotesi fu bocciata, ma
questo nell'ambito del confronto fra ipotesi di tangenziale e
allargamento della strada regionale. Ciò detto, deve essere chiaro
che il gruppo di progettazione ha il preciso incarico di realizzare
la progettazione dell'allargamento della strada dell'"Envers" per
quanto riguarda il tracciato esistente, senza nessuna possibilità
di deroga o cambiamento di incarico.
Con il cambio di amministrazione al Comune di Gressan si sono
avviati degli approfondimenti, è stata espletata una sorta di
indagine conoscitiva, una sorta di inchiesta presso le famiglie per
un'ipotesi di variante che prendeva dal villaggio di Chevrot e che
avrebbe dovuto raggiungere la strada regionale al ponte sul confine
di Jovençan, ma questa è un'iniziativa a latere. Sappiamo tutto
come la strada dell'"Envers" sia - lo sarà ancora di più un domani
che sarà ancora più percorribile e in sicurezza - oggetto di
intenso traffico e in questo senso non possiamo "chiudere le porte"
a delle riflessioni che portino a fare in modo che non vi sia tutto
tale traffico all'interno di un centro urbano. È chiaro che
eventuali approfondimenti - e noi aspettiamo che il Comune di
Gressan ci faccia delle proposte, che poi saranno oggetto di
discussione - dovranno essere esaminati alla luce di tutti gli
approfondimenti che si stanno facendo in relazione a una diversa
possibilità di utilizzo della tangenziale di Aosta, perché sarebbe
inutile un domani avere in disponibilità questo tratto di
autostrada e andare ad effettuare dei "consumi" di territorio... e
anche da un punto di vista paesaggistico... quando vi fosse la
possibilità di avere a costi accettabili il dirottamento
dell'attuale traffico che insiste sulla strada dell'"Envers" su
quella strada. Si tratta di aprire un tavolo di confronti, dando
però per scontato che al momento quella che va avanti, come
peraltro previsto dal mandato del Consiglio regionale, è la
progettazione e a partire dal 2009 la realizzazione a seguito di
appalto dell'allargamento dell'attuale strada dell'"Envers".
Presidente
- La parola al Consigliere Venturella.
Venturella (Arc-VA) -
Non ci possiamo che ritenere
soddisfatti della risposta tecnica data dall'Assessore, che ha
giustamente nella sua ipotesi di lavoro posto un vincolo. Il
vincolo è la futura destinazione del tratto autostradale a
tangenziale, che potrebbe rendere non appetibile sia dal punto di
vista economico, di sostenibilità economica, che dal punto di vista
del suo utilizzo la soluzione della tangenziale, perché non
potremmo avere su poche centinaia di metri 3 strade extraurbane,
una in fila all'altra. Quello che volevamo osservare è che, anche
se l'autostrada attuale non venisse declassata da autostrada a
pagamento a tangenziale non a pagamento, quindi a libera
circolazione, il pensare di risolvere i problemi di domanda di
mobilità attraverso la vecchia sinfonia della costruzione di nuove
strade o l'allargamento di quelle esistenti... fra l'altro, mi
permetta di osservare che non è sempre detto che l'allargamento
delle strade esistenti, il fatto che si rendano sempre più
rettilinee e larghe, sia indice di aumento della sicurezza, di
solito è il contrario, nel senso che più sono ampie le carreggiate
più gli automobilisti sono tentati ad andare più forte...
(interruzione dell'Assessore Cerise, fuori microfono)
... il marciapiede sì, però sono problematici gli
attraversamenti, e lei sa bene cosa è successo qualche settimana
fa. Crediamo che su tale argomento ci dovrà essere una seria
riflessione rispetto al futuro dell'autostrada, ma soprattutto
rispetto alla possibilità che la domanda di mobilità sia
soddisfatta con l'aumento dell'offerta da parte
dell'Amministrazione regionale di trasporto pubblico: questa
potrebbe essere una strada.
La ringrazio per la risposta, le ricordo che mi deve dare la
risposta sull'interrogazione che mi aveva promesso prima,
concernente i rifiuti.
