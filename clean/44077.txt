Classificazione
FINANZA REGIONALE E LOCALE
INDUSTRIA



Oggetto del Consiglio n. 1143 del 12 gennaio 2022 - Resoconto
OGGETTO N. 1143/XVI - Interrogazione: "Stato di attuazione
dell'articolo 17 della legge regionale 15/2021 in materia di
sostegno alle imprese di grandi dimensioni".
Bertin (Presidente) -
Punto n. 15. Risponde l'assessore
Bertschy.
Bertschy (AV-VdA Unie) -
Rispondo in collaborazione con
l'assessore Caveri, in particolare con il Dipartimento delle
strutture partecipate.
I due quesiti proposti dall'interrogazione sono: quali
beneficiari, ai sensi dell'articolo 17 della legge 15/2021, abbiano
avuto diritto all'erogazione del contributo e quanto sia stato
rispettivamente erogato.
Con riferimento al quesito 1, si evidenzia che ha presentato
domanda regolarmente entro i termini stabiliti il 31 luglio 2021, è
risultata idonea e quindi avente diritto alla concessione e
successiva erogazione del contributo un'unica impresa di grandi
dimensioni avente sede legale e/o unità operativa nel territorio
regionale: la Casino de la Vallée S.p.A..
Così come espressamente previsto dall'art. 17 comma 6 della
legge regionale 15/2021, il contributo concesso ed erogato non
poteva superare il limite di 1.500.000 euro per impresa al lordo di
oneri e imposte per i complessivi due esercizi.
Ciò posto, alla Casino de la Vallée è stato concesso ed erogato
un contributo pari a 1.500.000 euro.
Quesito n. 2: nel caso di società a partecipazione regionale
quale sia stata - la data al 31/12 2021 - la destinazione di spesa
del contributo erogato; relativamente al secondo quesito, il
contributo necessario per garantire la continuità aziendale e la
ripresa è stato destinato a coprire i costi fissi sostenuti nel
periodo dal primo marzo 2020 al 31 dicembre 2021 in seguito alle
chiusure o alla sospensione delle attività derivanti dall'emergenza
sanitaria.
Ai fini della corretta rendicontazione dei costi fissi occorre
anche sottolineare che non possono essere considerati tali quei
costi che variano in funzione dei volumi di attività, quali ad
esempio l'acquisto di materie prime o materiale di consumo
destinato alla produzione, né possono essere considerati tali costi
destinati a investimenti volti ad esempio all'acquisizione o alla
sostituzione di beni strumentali.
Presidente -
Per replica, consigliere Aggravi.
Aggravi (LEGA VDA) -
Ringrazio l'Assessore per la
risposta ai due quesiti, l'obiettivo dell'interrogazione era
chiudere il cerchio tra tutte le misure della legge 15, ovviamente
questa aveva e ha avuto un monitoraggio diverso rispetto alle altre
misure che invece costantemente sono state monitorate
dall'Assessorato allo sviluppo economico e, indirettamente, anche
dal tavolo che aveva partecipato alla gestione degli aiuti.
Se la prima domanda era scontata, la seconda lo era meno,
prendiamo atto della risposta e, come di consueto, sarà nostra cura
fare degli approfondimenti semplicemente per dare contezza alla
risposta ricevuta.
