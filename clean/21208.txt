Classificazione
AGRICOLTURA



Oggetto del Consiglio n. 1128 del 9 febbraio 2005 - Resoconto
OGGETTO N. 1128/XII - Iniziative per la promozione della
produzione delle mele. (Interrogazione)
Interrogazione
Richiamate le precedenti iniziative presentate, in merito
alla necessaria valorizzazione dei prodotti ortofrutticoli della
Valle d'Aosta e, in particolare, della produzione delle
mele;
Ribadite le preoccupazioni espresse nelle interrogazioni
allora presentate per sottolineare che a tutt'oggi la
valorizzazione, la promozione e la commercializzazione delle mele
della Valle d'Aosta sono in parte legate all'iter di ottenimento
del marchio DOP;
Tenuto conto, anche alla luce dell'attuale difficile
situazione economica, dell'importanza di sostenere quei settori che
valorizzano i prodotti nel nostro territorio, i quali possono anche
fungere da veicoli promozionale per la nostra regione;
I sottoscritti Consiglieri regionali
Interrogano
l'Assessore competente per conoscere:
1) qual è l'attuale livello di produzione delle mele nella
nostra regione;
2) qual è la situazione della promozione, della
commercializzazione delle mele della Valle d'Aosta e
dell'ottenimento del relativo marchio DOP;
3) i programmi della Amministrazione regionale previsti a
sostegno, anche attraverso misure straordinarie, di questo settore
produttivo;
4) se non ritiene opportuno verificare la possibilità di
prevedere, in collaborazione con l'Institut Agricole e con la
Cofruits, inizialmente anche in via solo sperimentale, un progetto
di trasformazione delle mele in prodotti derivati, quali ad esempio
succhi sidro e altri prodotti.
F.to: Lanièce - Stacchetti - Viérin Marco - Comé
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Per rispondere alla prima domanda posta, la
frutticoltura in Valle d'Aosta interessa 725,22 ettari per un
totale di 2.192 aziende, con una media di 0,33 ettari di superficie
investita per azienda. Il 95% della superficie interessata è
investita a melo e a restante parte a pero. Si tratta per l'85% di
prati arborati, cioè 180 piante per ettaro, gestiti
tradizionalmente, che forniscono circa l'80% della produzione
frutticola e, solo in piccola misura, il 15%, di frutteti
specializzati. La produzione media del 2004 è di circa 25.000
quintali di mele e 6.000 quintali di pere, poco meno della metà dei
quali vengono commercializzati attraverso una struttura
cooperativa, la "Cofruits" di Saint-Pierre, con circa 250 soci. Il
resto della produzione raccolta viene affidata a grossisti e a
catene di distribuzione che operano sul mercato nazionale. I
produttori di mele di un certo interesse sono circa 600 e la
produzione è composta per il 55% da "renetta", dal 35% da "golden
delicius" e per il restante 10% da altre varietà. L'attuale
politica commerciale, premiando i prodotti di qualità, ha visto un
aumento del prezzo medio di conferimento intorno a 0,85 euro/kg. La
coltivazione delle mele rappresenta il 95% della produzione
frutticola regionale, contribuendo con un totale di circa 1,1
milione di euro, coinvolgendo un volume di affari dell'indotto che
oggi si aggira intorno a 2 milioni di euro.
Rispetto alla seconda domanda, l'Assessorato all'agricoltura
attraverso la "Cofruits" ha da tempo avviato le procedure per
l'ottenimento del marchio "DOP" per la mela della Valle d'Aosta e,
a questo proposito, posso comunicare che proprio venerdì prossimo,
assieme ai rappresentanti della "Cofruits", presenterò
personalmente al ministero il "dossier" relativo, tenendo conto di
tutte le suggestioni, gli emendamenti e le critiche a suo tempo
sollevate dal ministero rispetto a "Prime bozze di disciplinare per
la mela". A questo proposito vorrei sottolineare che è sperabile
che, dopo circa un anno di lavoro puntuale, dettagliato da parte
dei tecnici, relativo alla storia, alle qualità organolettiche
della mela della Valle d'Aosta, entro il 2005 si possa ottenere il
relativo decreto di riconoscimento della "DOP". Devo dire che
durante quest'anno di trattative ho avuto momenti di vero e proprio
sconforto, perché rispetto ad ottenimenti di "DOP/IGP", e
quant'altro, si scatenano "lobbies" tremende contro e le
osservazioni che vengono fatte dal ministero sono spesso
assolutamente pretestuose. Il dossier che presenteremo venerdì è
completo, al quale a mio parere non possono dire di no, ma ne
parleremo al momento del riconoscimento.
Quanto agli altri aspetti toccati nel punto secondo
dell'interrogazione, sono state poste in essere in questi anni
politiche volte a migliorare l'immagine della mela, di una mela
sana con ottime qualità organolettiche, incentivando azioni mirate
a limitare l'impiego di fitofarmaci e diserbanti, promovendo
l'adozione di sistemi di lotta integrata, favorendo l'adesione da
parte dei frutticoltori di uno specifico codice di autodisciplina
(che poi è prodromica all'ottenimento del disciplinare) il quale è
finalizzato alla produzione integrata di mele. Viene incentivata
inoltre la riduzione della concimazione minerale a favore della
concimazione organica.
Da alcuni anni il "prodotto mela" è supportato da contributi
finalizzati ad iniziative pubblicitarie e promozionali. Nel 2001
l'aiuto, pari a 34 mila euro, ha agevolato la partecipazione ad
alcune fiere di settore e la realizzazione di materiale
pubblicitario e divulgativo. Nel 2002 il contributo di 12.500,00
euro è stato finalizzato ad uno studio strategico. Nel 2003 la
somma totale erogata di 45 mila euro ha permesso la realizzazione
di un'analisi di "marketing" per lo studio del posizionamento del
prodotto, la creazione del sito, di materiale giornalistico per la
stampa e di documentazione pubblicitaria. Nel 2004, 42.500,00 euro
sono stati destinati alla realizzazione di un "DVD" divulgativo,
che spazia dalle caratteristiche della mela e del suo territorio,
la sua coltivazione e lavorazione fino ai suggerimenti per la
consumazione e le ricette. Questo "DVD" è in fase di ultimazione e
verrà presentato fra non molto. Si può quindi affermare che
attualmente, grazie all'impegno della Cofruits e alla
collaborazione offerta dall'Assessorato, il "prodotto mela" ha
acquisito una sua precisa identità e la sua promozione è
organizzata secondo una precisa strategia, supportata da adeguati
strumenti divulgativi. L'Assessorato, nel quadro della concessione
degli aiuti per l'organizzazione di manifestazioni tematiche di
interesse agricolo, contribuisce anche all'organizzazione
dell'annuale "Fête des pommes" di Gressan e "Mele Vallée" di
Antey.
Nel programma di educazione alimentare, intrapresa
dall'Assessorato e finalizzato alle scuole della regione, che ha
coinvolto circa 1.500 alunni delle scuole materne, elementari e
medie, una delle iniziative prioritarie ha interessato il "prodotto
mela", strutturandosi in un ciclo di incontri di classe, visite sui
luoghi di produzione con relative degustazioni del prodotto e la
diffusione di opuscoli divulgativi realizzati per l'occasione.
Rispetto alla terza domanda, al di là di quanto affermato, devo
dire che l'impegno da parte dell'Amministrazione regionale a
sostegno dell'attuale politica di settore è indubbio, se pensiamo
che nel 1999 sono stati concessi contributi per circa 52.000,00
euro rispetto a una superficie di 43.000 metri quadrati, ergo 1,21
a metro quadrato, siamo passati a 905.000,00 euro nel 2004 e ad una
superficie di 263.000 metri quadrati e a un rapporto di euro/metro
quadrato di 3,44. Il grosso aumento è stato nel 2001, infatti da
tale data si sta verificando un interesse sempre maggiore verso la
frutticoltura in generale e in particolare verso quella
specializzata. L'aumento dell'investimento di cui ho parlato per
unità di superficie dimostra l'interesse verso una frutticoltura
specializzata ed intensiva, che richiede un miglioramento nella
sistemazione del terreno. Si ricordino tutte le misure e le azioni
che contribuiscono direttamente e indirettamente a sostenere la
frutticoltura valdostana: contributi a sostegno della
frutticoltura, piccoli frutti e orticoltura; piante aromatiche e
officinali; per nuovi impianti, contributi per il risanamento dei
frutteti su cui tornerò; contributo per la lotta e il controllo del
maggiolino; contributo per la lotta al controllo degli insetti
vettori; incentivo per i giovani agricoltori; contributi per i
danni da calamità naturali e la fauna selvatica. È da sottolineare
a questo proposito l'ottimo lavoro del rinnovato Comitato
frutticolo all'interno del quale vengono decise le strategie da
adottare, d'intesa con i produttori "Cofruits" e produttori
privati.
Rispetto all'ultima domanda devo dire che da ben 16 anni la
"Cofruits" ha avviato un processo di diversificazione nella
trasformazione con le mele essiccate, che vengono prodotte in
Trentino, il sidro e i succhi di mela che vengono prodotti in
Francia, mentre l'aceto viene prodotto in Piemonte. Sarebbe
auspicabile in effetti riuscire ad attuare l'intera filiera
produttiva in Valle d'Aosta, aumentandone così il valore aggiunto e
la sua caratterizzazione di tipicità; tuttavia un progetto di
questo tipo è difficilmente realizzabile perché bisogna considerare
il livello di produzione delle mele in Valle d'Aosta, i dati li ho
forniti prima. Parliamo, sì, di 2.192 aziende, però con una media
di 0,33 ettari di superficie investita, microaziende a volte, per
cui è impensabile che questo livello di produzione che è ancora
troppo basso sia sufficiente per rendere economicamente
interessante l'avvio di un processo di trasformazione sostenibile,
se non a livello artigianale. In questa fase l'obiettivo politico
della Giunta regionale è contenuto nel "PREFIN" e consiste nel
risanamento dei vecchi meli e nel reimpianto degli stessi, in
secondo luogo criteri moderni di razionalità: questa è la vera
scommessa che stiamo giocando in Valle d'Aosta sulla
frutticoltura.
Devo dire che i risultati sono incoraggianti, perché se è pur
vero che ci sono aziende che chiudono, e chiudono nella zootecnia e
anche in frutticoltura per problemi generazionali a volte, altre
volte per problemi di pianificazione dei piani regolatori
soprattutto nella "plaine" di Aosta, è anche vero che le domande di
reimpianto sono molte e fanno ben sperare.
Rispetto alle politiche regionali di sviluppo della
frutticoltura bisogna tener conto del fatto che fondamentali sono
le scelte di pianificazione del "Conseil de la plaine" della Valle
d'Aosta, perché è qui che si concentra la maggiore produzione di
frutta. A questo proposito ho avuto un incontro con il Conseil,
perché pretendiamo - come Assessorato - di conoscere con anticipo
quali sono le strategie di pianificazione rispetto alla
conservazione delle zone "E" nei Comuni di Gressan, di
Saint-Pierre, di Saint-Christophe, perché siamo disponibili a
finanziare interventi a condizione che questi abbiano un vincolo di
destinazione. Abbiamo concordato con il Conseil che invieremo
assieme a tutti i comuni un questionario, per capire la situazione
attuale, fare un'attenta valutazione sulle particelle e capire
quali sono le strategie generali. La frutticoltura starà in piedi
in Valle se c'è la volontà del "sistema Valle d'Aosta" di tenerla
in piedi e questo ragionamento può estendersi ad altri settori,
zootecnia "in primis". È una scommessa, ma possiamo vincerla se le
nostre politiche, che sono interessanti dal punto di vista
contributivo e sono premianti rispetto ai produttori, sono
accettate dai consigli comunali. È una fase di rinnovo degli
stessi; ci siamo ripromessi di incontrarci con le nuove Giunte dopo
la fase elettorale.
Si dà atto che dalle ore 10,24 presiede il Vicepresidente
Nicco.
Presidente - La parola al Consigliere Lanièce.
Lanièce (SA) - Prendo atto della risposta molto esaustiva
dell'Assessore. Diversamente rispetto al passato, oggi abbiamo
avuto un quadro completo delle politiche che riguardano la
frutticoltura e in particolare la produzione delle mele.
Per quanto riguarda l'iter per l'ottenimento del marchio "DOP",
speriamo che "questa sia la volta buona"; in effetti è dal marzo
2003 che con un'interrogazione avevamo chiesto a che punto era
l'iter e già allora la pratica per l'ottenimento del "DOP" era
depositata presso il ministero. Sono passati 2 anni e speriamo,
ripeto, che questa sia la volta buona e che finalmente si possa
ottenere questo riconoscimento che poi dovrà essere avallato a
livello di Bruxelles; in effetti, dal momento in cui ci sarà l'okay
da Roma, si pensa che ci vorrà ancora un anno prima di ottenere la
completezza del riconoscimento e quindi far sì che le nostre due
tipologie di mela possano fregiarsi del marchio "DOP". Questa è la
cosa importante, abbiamo discusso poco tempo fa del problema della
crisi generalizzata collegata in particolare all'industria, ma ad
una crisi che riguardava il "sistema Valle d'Aosta", e era emerso
il fatto che per uscire da questa crisi si può puntare solo sulla
qualità, sui prodotti di nicchia. È ovvio che il "DOP" è sinonimo
di qualità ed è importante soprattutto in un momento in cui il
consumatore è sempre più attento alla qualità e alla provenienza
dei prodotti alimentari, quindi ben venga che si sia arrivati
finalmente in fondo a questo iter, che è stato lungo; ci auguriamo
che si possa ottenere al più presto questo marchio perché è
importante valorizzare le nostre mele, ma anche perché si valorizza
l'immagine della nostra regione.
Quando parliamo di "mele", in Italia, si parla di mele del
Trentino e questa è una pubblicità a quel territorio; nella nostra
regione, è vero che la produzione è limitata, ma lo è anche in
altri settori, per esempio nel settore vitivinicolo, eppure i vini
valdostani ormai sono al top grazie ad un grosso lavoro che è stato
fatto, e come si è fatto per il vino si può fare anche in questi
settori... occorre buona volontà. Ci auguriamo che anche nel
settore frutticolo si possa far sì che le nostre mele "arrivino al
top", perché le caratteristiche organolettiche, che sono elevate
rispetto ad altre mele, possono determinare questa eccellenza.
Per quanto riguarda la trasformazione, l'Assessore ha detto che
visto il livello di produzione è quasi impensabile poter avviare un
processo di trasformazione "in loco". Noi lo invitiamo a riflettere
su questo, perché è vero che il livello produttivo è basso, ma una
trasformazione "in loco" dei prodotti comporta un ulteriore valore
aggiunto, un'ulteriore immagine positiva della nostra valle, quindi
questo è da perseguire anche in via sperimentale, visto che
attualmente i succhi, il sidro, sono realizzati in Francia, e noi
sappiamo che questi prodotti, essendo lavorati fuori dalla nostra
regione, comportano un aggravio di costi. Mi sembra che durante la
fiera di S. Orso l'Institut agricole abbia venduto del sidro fatto
in modo artigianale: questo è un esperimento che deve essere
valorizzato, quindi valutando i costi e i benefici, ma occorre
puntare anche su questo perché in un prossimo futuro magari ci sarà
un riconoscimento anche per i prodotti trasformati nei paesi di
origine. Non esiste ancora, ma potrebbe esserci questo
riconoscimento in futuro e sarebbe un peccato non voler avviare le
eventuali procedure per verificare la possibilità, anche in via
sperimentale e in quantità limitata, di realizzare anche in Valle
d'Aosta una trasformazione di questi prodotti derivati.
