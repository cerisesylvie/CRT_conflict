Classificazione
ASSISTENZA SANITARIA E OSPEDALIERA



Oggetto del Consiglio n. 1419 del 24 marzo 2022 - Resoconto
OGGETTO N. 1419/XVI - Interpellanza: "Programmazione e stato
dell'arte sull'attività delle Unità speciali di continuità
assistenziale (USCA) sul territorio regionale".
Bertin (Presidente) -
Siamo al punto n. 44. Per
l'illustrazione la Consigliera Erika Guichardaz.
Guichardaz E. (PCP) -
Come già affrontato in altre
iniziative e in una precedente mozione, intendiamo riportare
all'attenzione dell'Aula le USCA, le Unità speciali di continuità
assistenziale, istituite con decreto il 9 marzo e, come già
accennato più volte, recepite il 17 marzo del 2020 in Valle
d'Aosta, una delle prime Regioni ad aver recepito questo
decreto.
Siamo stati lungimiranti a inizio pandemia e abbiamo subito
investito nell'importante e direi cruciale assistenza fornita dalle
USCA ai pazienti Covid a domicilio, sia per le terapie a domicilio,
sia per quello che riguarda la continuità assistenziale dopo la
dimissione ospedaliera, riducendo la durata dei ricoveri per quanto
possibile.
Purtroppo molti altri passi avanti si potevano fare anche
nell'estate e nell'autunno, e avevamo sollecitato, in questo caso
diverse iniziative da portare avanti, mentre invece si è sempre
rincorsa l'emergenza.
Ora che ci avviamo alla conclusione dello stato di emergenza, il
31 marzo, e che abbiamo nuove armi per combattere il virus, ovvero
le monoclonali e le terapie antivirali domiciliari, le USCA
diventano ancora più importanti.
È ormai chiaro, e la pandemia l'ha ulteriormente evidenziato e
confermato, che il domicilio deve essere il primo luogo di presa in
carico dei pazienti, qualora non sussistano le condizioni di
criticità e gravità tali da richiedere altre soluzioni.
Ricordiamo anche che le USCA si sono dimostrate un supporto
importante per la medicina territoriale, tanto più ora,
considerando le carenze di personale della sanità territoriale
difficilmente risolvibili nel breve periodo, carenze importanti e
sottolineate anche negli ultimi giorni sui giornali dalle
dichiarazioni del Segretario dei medici di medicina generale.
Siamo inoltre in attesa del cosiddetto Decreto ministeriale 71
di riforma della sanità territoriale che fissa gli standard
assistenziali del territorio, nella quale bozza vengono confermate
e riconfigurate in un'équipe composta da un medico e un infermiere
che opera in modo itinerante sul territorio o anche attraverso
l'utilizzo di strumenti di telemedicina e televisita; l'USCA, al
fine di svolgere la propria attività, può usufruire del supporto a
distanza (teleconsulto) di specialisti del territorio
ospedaliero.
Proprio per non lasciare scoperto tale servizio essenziale, si
prevede una proroga fino al 30 giugno in previsione dell'entrata in
vigore del Decreto ministeriale 71, il primo luglio del 2022.
Rimarchiamo con positività che anche l'Amministrazione regionale
ha condiviso l'importanza delle USCA, infatti vengono riproposte
nella bozza del Piano sanitario in fase di approvazione.
Viene quindi prevista l'estensione dell'azione delle USCA oltre
alla classica assistenza ai pazienti Covid domiciliare, anche ai
cronici, ai fragili e, considerata l'attuale drammatica situazione
dovuta ai profughi di guerra ucraini, potrebbero essere utilizzate
per i vaccini, i tamponi e l'assistenza a questa delicata
popolazione che verrà ospitata nella nostra Valle.
Quindi al fine di una strutturazione più stabile di integrazione
ospedale-territorio, capace di raggiungere le persone a casa
propria, assistendole con continuità e competenza in maniera
innovativa ed efficace, come peraltro indicato nel PNRR,
condividiamo pienamente i principi, gli enunciati espressi in vari
documenti d'indirizzo e di programmazione, ma chiediamo - con
spirito costruttivo e di confronto, perché alle parole devono
seguire fatti concreti - quale sia lo stato dell'arte sull'attività
delle USCA e quali siano stati finora gli adempimenti, al fine di
potenziarne l'attività, come per esempio la fornitura di
diagnostica di primo livello e come l'ecografo portatile, e se è
stata programmata una formazione specifica in tal senso.
Se sono state messe in atto le procedure necessarie per
prorogare i contratti dei professionisti sanitari impiegati nella
gestione dell'emergenza fino al 30 giugno e se vi sia l'intenzione
di procedere con la pubblicazione di un nuovo bando, visto che
l'ultimo risale a ottobre del 2020.
Chiediamo inoltre conferma dell'intenzione di garantire la
prosecuzione dell'attività di almeno due USCA sul territorio
regionale e di ampliare le attività connesse: supporto alla
cronicità, alla domiciliarità e assistenza ai profughi.
Presidente -
Per la risposta, l'assessore Barmasse.
Barmasse (UV) -
Le rispondo assieme alle domande 1 e 4:
la 1, cioè "Lo stato dell'arte sull'attività delle USCA" e la 4,
"Quali siano stati finora gli adempimenti per potenziare l'attività
e se vi sia l'intenzione di garantire la prosecuzione della vita di
almeno due USCA sul territorio generale".
Informo, a premessa, che oggi sul territorio regionale è
operante un USCA con sede ad Aosta, che la medesima impiega uno o
due medici secondo la necessità e un infermiere con un orario di
servizio che si svolge su turni a copertura di dodici ore, quindi
uno o due medici contemporaneamente a copertura del servizio.
Il numero delle USCA operanti in ambito regionale comunque è
sempre stato collegato all'andamento epidemiologico del Covid-19 e
quindi le necessità d'intervento che, di volta in volta, si sono
presentate, tanto che nel periodo di maggiore diffusione del
contagio si è arrivati a far operare sino a sei USCA.
Quanto ai dati di attività, l'Azienda USL della Valle d'Aosta ha
comunicato che dal primo gennaio 2022 al 14 marzo 2022 le USCA
hanno svolto 12.033 controlli telefonici, 558 visite domiciliari,
466 Triage, 55 ricoveri, 48 interventi per l'ossigeno, 23
saturimetrie e 9 tamponi, antivirali somministrati 99 più 75 Tam
attivate; a quanto illustrato si aggiungono le attività di
selezione dei pazienti candidati alle terapie con anticorpi
monoclonali, dati che in rapporto alla popolazione residente
pongono la Regione Valle d'Aosta di gran lunga al primo posto a
livello nazionale.
In relazione alle peculiarità dell'USCA operante sul territorio
regionale va poi precisato che presso l'Azienda USL della Valle
d'Aosta - a differenza di molte altre realtà - il medico dell'USCA
è associato a una figura infermieristica.
Dal punto di vista formativo, la maggior parte dei medici
operanti nell'USCA frequenta il corso triennale di formazione
specifica in medicina generale. Quanto alla dotazione, ogni unità
USCA è dotata di auto di servizio, saturimetro, termometro,
fonendoscopio, sfigmomanometro, farmaci previsti dal protocollo di
terapia Covid, tablet o pc portatile, cellulare di servizio,
ricettario, farmaci, compresi anche quelli antivirali
domiciliari.
In merito, informo che ritengo opportuno che la suddetta
dotazione sia incrementata anche con l'ecografo portatile e in tal
senso mi farò carico di richiedere all'Azienda USL di
provvedervi.
Come indicato nel documento di Piano della salute del benessere
sociale in fase di definizione, l'USCA è destinata a essere
istituzionalizzata, così come disposto dalla l.r. n. 5/2000,
articolo 29 comma 6bis, la quale prevede che: "Le Unità speciali di
continuità assistenziale sono strutture organizzative stabili
istituite dall'Azienda USL nell'ambito dell'area territoriale in
numero idoneo stabilito sulla base dei dati epidemiologici e sono
collocate presso le sedi individuate dall'Azienda. Le USCA sono
finalizzate all'assistenza sanitaria a domicilio dei pazienti e
sono coordinate dal direttore del distretto. La Giunta regionale,
con propria deliberazione, impartisce le direttive all'Azienda USL
per la composizione e il funzionamento delle USCA".
Anche il cosiddetto decreto ministeriale DM 71, riorganizzativo
dell'assistenza territoriale, prevede la stabilizzazione delle
Unità di continuità assistenziale sicché il potenziamento di queste
importanti équipe di intervento, che si chiameranno poi UCA,
perdono la S, sicché il potenziamento di queste importanti équipe
di intervento primario sul territorio costituisce uno dei tanti
tasselli della riforma che è in corso, anche a seconda dei tempi
che vengono dettati dagli organi centrali, ai quali fanno capo sia
la regia riorganizzativa dei territori, sia l'erogazione alle
Regioni dei relativi finanziamenti collegati al PNRR.
La domanda n. 2: "Se sono state messe in atto le procedure
necessarie per prorogare i contratti dei professionisti impiegati
nella gestione fino al 30 giugno": l'Azienda USL Valle d'Aosta ha
comunicato che sta provvedendo in tal senso e che in parallelo sono
in corso approfondimenti per correlare l'attività dell'USCA con
quella della continuità assistenziale.
La domanda n. 3: "Se vi sia intenzione di procedere con la
pubblicazione di un nuovo bando": l'Azienda USL Valle d'Aosta ha
informato che finora non è stato necessario pubblicare un nuovo
bando, stante la disponibilità di un numero sufficiente di
medici.
Presidente -
Per la replica la consigliera Erika
Guichardaz.
Guichardaz E. (PCP) -
Quest'interpellanza voleva
spronarla a mettere in atto le procedure necessarie per prorogare i
contratti che immaginavamo non essere ancora stati prorogati e con
piacere apprendiamo che questo s'intende fare, tenendo conto che la
loro scadenza è comunque il 30 di marzo.
Questo proprio perché, come diceva prima, le USCA perderanno
quella S, diventeranno UCA nella nuova denominazione e sicuramente
in questi tre mesi occorreva vigilare affinché il servizio venisse
prorogato e garantito in modo da arrivare al nuovo servizio, che
verrà messo in piedi a partire dal primo di luglio in maniera
continuativa.
Sappiamo che i dati dei contagi stanno risalendo ancora una
volta e potremmo essere già nella quinta ondata ma, come abbiamo
già sottolineato a novembre, questo servizio potrebbe evolvere ed
essere anche di supporto alla cronicità, alla domiciliarità e, come
dicevamo, anche all'assistenza ai profughi ucraini. Bisognerebbe
giocare d'anticipo, il progetto che ha impegnato e formato medici
nell'assistere malati di Covid a casa, utilizzando strumentazione e
professionalità, è necessario che venga confermato e
potenziato.
Le USCA sono state infatti introdotte per fronteggiare
l'emergenza e si sono rivelate utilissime per garantire
l'assistenza ai pazienti positivi al Covid, ai sospetti e ai
dimessi. Un servizio molto gradito ai cittadini, fatto che è
dimostrato proprio anche dalla donazione e dell'acquisto per nuova
strumentazione.
Con piacere accogliamo anche la sua disponibilità a far sì che
le USCA vengano finalmente dotate anche di ecografo portatile e che
questo possa, in qualche modo, essere da loro utilizzato con della
formazione specifica che sappiamo ci debba essere; questo
soprattutto viste le difficoltà dei medici territoriali: il loro
apporto sarebbe sicuramente molto importante in prospettiva.
Il nuovo Piano della salute prevede Case di comunità, Ospedali
di comunità, COT, ma non si capisce quante risorse servano e dove
si pensi di reperire in così breve tempo, anche alla luce dei
pensionamenti che avverranno a breve. Il quadro che ci viene
delineato - ed è stato delineato anche dalle professioni sanitarie
- è sicuramente preoccupante.
Auspichiamo inoltre, come anticipato in precedenza, che il
progetto USCA veda un ampliamento del suo raggio d'azione; come
ricordava, in questo momento vi è solo un medico, quindi sotto
questo punto di vista crediamo che il servizio debba essere
potenziato.
Questa pandemia ci ha insegnato che la casa può essere il primo
luogo di presa in carico dei pazienti ed è anche il più economico,
basti pensare che il costo di un ricovero si aggira intorno ai 15
mila euro, 25 mila invece per uno di terapia intensiva quando per
trattare lo stesso paziente presso il domicilio ne basta un
decimo.
Gli output specifici, innovativi nel territorio delle USCA sono,
riassumendo, l'uso della telemedicina, il teleconsulto, il lavoro
in équipe e, come dicevo, sicuramente tutta la formazione che a
essi dovrebbe essere impartita.
Alla luce di tutto questo, la nostra richiesta - e mi sembra che
in questo senso lei se ne faccia carico - è di non dimenticarci
questa lezione e di continuare, se è possibile, ad ampliare quello
che è per noi un servizio efficace, insomma, esercitare la nostra
autonomia per cercare di essere migliori, di migliorare
l'assistenza sul territorio ma soprattutto di dare una risposta
che, purtroppo, non ci sembra che in questo momento ci sia.
