Classificazione
OPERE PUBBLICHE


Resoconto integrale del dibattito dell'aula
Oggetto del Consiglio n. 1177 del 22 febbraio 1995 - Resoconto
SEDUTA ANTIMERIDIANA DEL 22 FEBBRAIO 1995
OGGETTO N. 1177/X Disciplina regionale in materia di appalti di
lavori pubblici. (Interpellanza)
Interpellanza Visto la delibera della Giunta regionale n. 5524
dell'8 luglio 1994 con la quale si incaricava l'ing. Vettese
Antonio per la redazione di una proposta di legge regionale in
materia di lavori pubblici, con l'obiettivo di riordinare la
materia sfruttando le competenze assegnate alla Regione autonoma
Valle d'Aosta dallo Statuto speciale;
Considerata la gravissima situazione economica in cui versano le
aziende valdostane nel settore edile, ulteriormente aggravata
dall'assoluta assenza di normative certe in materia di appalti che
non consentono alcuna programmazione per le aziende e che
evidenziano le carenze strutturali dei vari servizi
dell'Amministrazione regionale preposti alla gestione delle gare
d'appalto;
Rilevato che i dati nazionali relativi alle gare d'appalto
esperite nel corso dell'anno 1994 hanno evidenziato un forte calo
nel settore delle opere pubbliche della nostra Regione, in
controtendenza rispetto a quanto accaduto nel resto del Paese con
grave ricaduta sui livelli occupazionali;
Avuto notizia che a fine gennaio 1995 la situazione
occupazionale della Valle d'Aosta ha subito un'ulteriore crescita
in senso negativo;
il sottoscritto Consigliere regionale
Interpella
l'Assessore competente per conoscere:
1) quali sono stati gli indirizzi impartiti all'Ing. Vettese per
la predisposizione della proposta di legge regionale sui pubblici
appalti e se tali indirizzi hanno tenuto conto delle competenze
assegnate alla nostra Regione dallo Statuto speciale, che
consentono l'uso di accorgimenti atti alla salvaguardia
dell'imprenditoria locale, sulla scorta di quanto già intrapreso da
altre regioni e province autonome;
2) qual è lo stato attuale della proposta di legge regionale,
considerato che tale proposta avrebbe dovuto iniziare il proprio
iter legislativo entro il 30 ottobre 1994;
3) qual è il livello di attuazione del "piano di
ristrutturazione del settore edile" elaborato dal Centro Sviluppo
S.p.A. in collaborazione con la Società M.B.S. di Milano e quali
sono stati i costi per l'elaborazione di tale studio;
4) quali sono gli effettivi rimedi che il Governo regionale
intende porre in essere per risolvere in maniera decisiva ed
efficace la grave crisi che sta soffocando il settore edile
valdostano.
F.to: Viérin M.
Presidente Ha chiesto la parola il Vicepresidente del Consiglio,
Viérin Marco.
Viérin M. (PpVA) Ringrazio il Vicepresidente Aloisi per la
parola concessami.
É questo un problema che interessa non solo le imprese edili
valdostane, ma interessa sicuramente anche tutto l'apparato degli
artigiani che non si occupa di edilizia, in quanto il problema
degli appalti pubblici è un problema che discutiamo anche in questa
sala da oltre un anno. La gravissima situazione economica in cui
versano le aziende valdostane del settore è ulteriormente aggravata
dall'assoluta assenza di normative certe in materia di appalti, che
non consente alcuna programmazione per le aziende; tutto ciò
evidenzia le carenze strutturali dei vari servizi
dell'Amministrazione regionale preposti alla gestione delle gare di
appalto.
Inoltre i dati nazionali relativi alle gare di appalto esperite
nel corso del 1994 hanno evidenziato un forte calo nel settore
delle opere pubbliche della nostra Regione, in controtendenza
rispetto a quanto accaduto nel resto del Paese, con grave ricaduta
anche sui livelli occupazionali. Infatti, se i colleghi si
ricordano, ed hanno avuto occasione di raffrontare i dati della
disoccupazione attuale in Valle, avranno avuto l'amara sorpresa di
vedere che a gennaio i disoccupati sono aumentati di circa 5-600
unità, soprattutto nella circoscrizione di Aosta.
Fatte tutte queste considerazioni, visto anche che
l'Amministrazione regionale ha dato innumerevoli consulenze ad
aziende tipo il Centro Sviluppo, che sono aziende a
compartecipazione pubblica, ed ha dato anche un incarico in maniera
specifica all'ing. Vettese - e non sono incarichi da due soldi,
sono incarichi per centinaia di milioni -, è chiaro che vedendo
anche che certe scadenze non sono state rispettate, noi siamo oggi
ad aspettare che una bozza - dico una bozza - venga presentata
soprattutto alle competenti commissioni consiliari, per iniziare
questo famoso iter.
Da informazioni che ho ricevuto in questa settimana, oltretutto
anche se è sparita la "Merloni", mi pare che i problemi siano gli
stessi; quindi il fatto di aver detto in passato che era anche
colpa della legge nazionale, la legge "Merloni", viene oggi a
mancare: la "Merloni" è stata sospesa da circa dieci mesi, ma i
problemi sono tali e quali a quelli di dieci mesi fa. Quindi delle
mie richieste mi interessano soprattutto quelle formulate al punto
4, cioè quali sono gli effettivi rimedi che il Governo regionale
intende porre in essere per risolvere in maniera decisiva ed
efficace la grave crisi che sta soffocando il settore edile
valdostano; parlo di rimedi effettivi, perché è di questi che
bisogna cominciare a parlare, più che di rimedi detti a parole.
Aspetto una risposta dalla Giunta regionale, riservandomi di
intervenire successivamente a questa.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Questa interpellanza mi fornisce
l'occasione di informare il Consiglio sulle iniziative realizzate o
in corso di definizione per regolamentare questa complessa materia,
cioè la materia degli appalti, ma anche quella dei lavori pubblici
nel suo più complesso discorso generale.
Vista anche la delicatezza e l'importanza dei problemi
sollevati, per evitare risposte non esaurienti, cercherò di
approfondire i singoli quesiti per dare un quadro informativo il
più possibile completo, anche per evitare disinformazioni o
informazioni parziali che possono portare a delle
strumentalizzazioni.
In merito al primo quesito, con deliberazione della Giunta
regionale n. 5524 dell'8 luglio 1994, veniva affidato all'ing.
Vettese l'incarico di predisporre una proposta di legge regionale
in materia di lavori pubblici. Tale iniziativa va inquadrata fra le
azioni che la Giunta regionale ha intrapreso per il rilancio degli
investimenti e per lo sviluppo del settore edile in generale, nel
rispetto delle caratteristiche e dei valori locali ed in sintonia
con la vigente normativa comunitaria in materia.
Al fine di consentire il raggiungimento dei suddetti obiettivi,
il disegno di legge regionale proposto è stato organizzato in modo
da esaltare al massimo la potestà della Regione autonoma Valle
d'Aosta, ragione per cui non si è limitato a regolamentare le
modalità di affidamento degli appalti, materia già disciplinata dal
legislatore comunitario e definita anche dal legislatore nazionale,
ma è stato articolato in modo da affrontare tutti gli aspetti
connessi con il ciclo di organizzazione dei lavori pubblici, dalla
fase della loro identificazione per finire a quella del collaudo e
della successiva manutenzione.
Il disegno di legge regionale, sarà approvato a breve dalla
Giunta regionale e quindi verrà dato l'avvio all'iter come
richiesto dall'interpellante per l'esame nelle varie commissioni ed
il confronto con le singole categorie interessate, e consentirà di
superare l'incertezza legislativa che si è venuta a creare a
livello nazionale, anche se devo sottolineare che non è vero quanto
affermato dall'interpellante, che tuttora la situazione è la stessa
di un anno fa, perché vi è un quadro nella situazione degli appalti
(che potrei anche produrre all'interpellante), che prevede appalti
per circa 200 miliardi nei primi sei mesi del 1995. Quindi non vi è
nulla di statico e di fermo, bensì tutto sta andando avanti
regolarmente rispettando quelli che sono i tempi tecnici che le
procedure prevedono - come ben sa il Consigliere Viérin, la
licitazione privata prevede come minimo 120 giorni dal momento
dell'avvio dell'appalto - attraverso la pianificazione, il piano di
sviluppo quinquennale come atto di indirizzo, la programmazione
della spesa come programma triennale di previsione della spesa, la
definizione degli interventi da realizzare come programma operativo
annuale e la creazione di un mercato locale.
Particolare attenzione è stata rivolta alla salvaguardia
dell'imprenditoria locale, con l'istituzione di un atto di
preselezione riservato alle imprese aventi una stabile
organizzazione aziendale sul territorio. L'albo ha, al tempo
stesso, la funzione di abbreviare i tempi necessari per il
completamento dell'iter amministrativo in fase di scelta del
contraente, ed ha anche attenzione alle peculiarità locali, alle
quali è stata riservata anche ai servizi di ingegneria ed
architettura connessi al ciclo di realizzazione dei lavori
pubblici, integrando quanto stabilito dalla direttiva CEE
92/50.
É costituito l'albo regionale dei collaudatori già previsto in
molte altre regioni anche a statuto ordinario.
Alle suddette azioni di salvaguardia delle risorse locali si
affiancano gli accorgimenti atti ad adeguare l'organizzazione
amministrativa, anche prevedendo le necessarie azioni di supporto
alla struttura. A garanzia dell'efficienza e del necessario
recupero di capacità gestionale da parte della Regione autonoma
Valle d'Aosta, è stata prevista l'istituzione di un'agenzia
regionale per gli appalti dei lavori pubblici di interesse
regionale, ed è stata istituita la figura del coordinatore del
ciclo di realizzazione del singolo lavoro pubblico, con il compito
di sovrintendere alla tutela degli interessi pubblici e di
rappresentare il soggetto di riferimento per il corretto e
tempestivo svolgimento dell'attività della committenza pubblica
durante tutte le fasi di sviluppo del ciclo di realizzazione.
I principi di efficacia, di efficienza e di trasparenza che
ispirano la proposta di legge, che sarà presentata a tempi brevi,
sono volti a mettere ordine nei ruoli, nei compiti e nelle
responsabilità delle entità, sia interne che esterne
all'Amministrazione, che intervengono nel ciclo di realizzazione
del lavoro pubblico, e nel contempo a porre in essere la
trasformazione che indurrà il sistema delle imprese valdostane a
ricercare nuove strategie improntate sulla qualità e sull'aumento
dei loro livelli di efficacia e di efficienza.
In linea con quanto previsto da tempo a livello europeo, ed
ormai consolidato anche a livello nazionale, la proposta di legge
regionale introduce il principio almeno per le opere di maggior
valore della valutazione degli interventi, sulla base del reale
soddisfacimento dei bisogni, privilegiando la conservazione del
patrimonio esistente. La disciplina delle manutenzioni,
l'inserimento di sistemi di qualità, la formazione professionale,
la razionalizzazione della spesa pubblica per gli investimenti,
costituiscono l'aspetto strategico a cui si è ispirata la proposta
di legge regionale.
Poiché l'incidenza della spesa pubblica per investimenti è di
notevole rilevanza sull'intera economia della Valle d'Aosta, si è
voluto, tramite la legge regionale, dettare le linee guida affinché
la Pubblica Amministrazione possa recuperare pienamente il proprio
ruolo di committenza, con la possibilità funzionale ed
organizzativa necessaria per lo svolgimento dei compiti che le
competono. A tal fine, per attenuare l'impatto innovativo che la
legge comporta, si è modulata l'entrata in vigore con un opportuno
regime transitorio assicurando continuità ai procedimenti già in
essere ed ai provvedimenti già adottati, limitando l'applicazione
della legge ai nuovi cicli ancora da avviare.
Sul secondo quesito, per consentire alla struttura una certa
familiarizzazione con la redigenda proposta di legge, il testo
legislativo del disegno di legge è stato l'atto finale di un
processo di messa a punto dei contenuti, tramite la redazione da
parte dell'ing. Vettese e dei suoi collaboratori di documenti
tecnici, che descrivevano le varie fasi del ciclo di realizzazione
del lavoro pubblico, le funzioni, i compiti e le responsabilità
delle entità coinvolte, sia interne che esterne
all'Amministrazione, le informazioni da tenere sotto controllo, le
modalità di redazione degli elaborati progettuali e l'impatto della
nuova impostazione con il sistema organizzativo attualmente
esistente.
Tali documenti tecnici hanno costituito l'architettura della
redigenda proposta e sono stati redatti in cinque diverse versioni,
ognuna delle quali presentata e discussa con i componenti del
gruppo di coordinamento previsto dalla delibera originale di
incarico.
Durante la riunione del 17 luglio 1994 è stata presentata la
prima versione, il 2 agosto 1994 la seconda versione - dico questo
anche per spiegare i tempi e gli eventuali ritardi che sottolineava
prima il Consigliere Viérin -, il 2 settembre 1994 la terza
versione, il 23 settembre 1994 la quarta revisione, considerata in
prima analisi definitiva. Sulla base di tale ultimo documento in
data 25 ottobre 1994 l'ing. Vettese trasmetteva gli approfondimenti
di carattere legale amministrativo alla revisione dell'Ufficio
legale; considerazioni successive hanno reso necessaria
un'ulteriore revisione e con lettera del 17 novembre 1994 l'ing.
Vettese trasmetteva la quinta revisione dei documenti tecnici ad un
primo testo legislativo. In data 10 dicembre ha consegnato un testo
legislativo ulteriormente revisionato, il relativo capitolato
generale e il documento contenente le norme regolamentari per
l'attuazione.
In occasione degli incontri del 30 gennaio 1995 e del 31 gennaio
1995 sono stati discussi ulteriori approfondimenti ed
aggiustamenti, che si sono conclusi il giorno 8 febbraio 1995. In
data 13 febbraio 1995 l'ing. Vettese ha consegnato in versione
definitiva i seguenti documenti: relazione di accompagnamento alla
proposta di legge, disegno di legge, legge regionale in materia dei
lavori pubblici, capitolato generale di appalto per i lavori
pubblici della Regione, direttive per la regolamentazione dei
lavori pubblici di interesse regionale in attuazione della legge
regionale stessa.
Come precisato anche dalla lettera di trasmissione, il
regolamento di attuazione è stato in parte inglobato direttamente
nel testo del disegno di legge, in considerazione del fatto che la
disciplina statutaria della Regione Valle d'Aosta non pare
presentare particolari vantaggi in termini di celerità e
flessibilità.
In conclusione del quesito 2), posso rassicurare il Consigliere
interpellante che in una delle prossime Giunte sarà approvato il
documento e quindi daremo avvio all'iter dell'esame nelle
commissioni.
Sul terzo quesito, il piano di ristrutturazione del settore
edile (quindi un discorso di carattere più generale) elaborato dal
Centro Sviluppo, è stato presentato pubblicamente agli operatori
del settore delle forze sociali, alla stampa, alla Giunta regionale
con delibera n. 8866 del 22 ottobre 1993, che ne condivideva i
contenuti e nominava l'autorità di governo del piano, costituita
dal Presidente della Giunta, dall'Assessore ai lavori pubblici e
dall'Assessore alle finanze.
Il piano è incentrato su due progetti principali: uno rivolto
alla Pubblica Amministrazione, il ruolo della Regione autonoma
Valle d'Aosta quale committente di opere pubbliche, e l'altro
rivolto al settore delle imprese, il sistema industriale di
riferimento. Lo svolgimento del piano è stato articolato per fasi,
una prima fase conoscitiva ed una seconda fase propositiva; la fase
conoscitiva è stata conclusa ed è stata svolta dal CERGAS per
quanto riguarda la Pubblica Amministrazione e dalla M.B.S. per
quanto riguarda la fotografia del settore e l'individuazione della
certificazione di qualità quale strategia per la riqualificazione
del settore.
Per quanto riguarda le imprese, è emersa la loro debolezza nella
fase di acquisizione del lavoro e nell'area finanziaria, quasi
sempre dovuta ad un'inadeguata politica di indebitamento.
Per quanto concerne la Pubblica Amministrazione, è emersa una
certa debolezza nel ruolo di committenza, aggravata dalle
incertezze che il continuo cambiamento della normativa di
riferimento comporta ed ha comportato soprattutto per l'anno
1994.
Il piano suggerisce, quindi, di intervenire sulla efficacia
organizzativa dell'Assessorato ai lavori pubblici, proponendo la
realizzazione di un manuale di procedura che porti a definire le
funzioni di ognuno e le modalità di interrelazioni secondo
comportamenti il più possibile standardizzati.
I costi relativi del piano sono stati sostenuti direttamente dal
Centro Sviluppo, in quanto rientranti nel finanziamento concesso al
Centro stesso dalla delibera di Giunta che istituiva tale Centro;
quindi, in base alle interpellanze di informazione che sono state
fatte, penso che questi dati i consiglieri già li abbiano in loro
possesso, altrimenti posso farli pervenire.
Sul punto 4), come già detto in precedenza, il disegno di legge
regionale in materia di lavori pubblici si inquadra fra le azioni
che la Giunta regionale suggerisce di intraprendere per il rilancio
degli investimenti pubblici, per lo sviluppo del settore e nel
rispetto delle caratteristiche e dei valori locali, garantendo la
salvaguardia dell'ambiente.
L'istituzione di un albo di preselezione, oltre che snellire le
procedure di appalto, costituisce l'avvio di un processo di
riqualificazione strutturale del settore, basato sull'adozione di
sistemi di qualità volti a riconoscere specifici livelli di
competenza, e di organizzare con particolare riguardo alle
caratteristiche del mercato locale, visto che per quanto riguarda i
lavori di importo inferiore alla soglia comunitaria il processo è
riservato alle organizzazioni aziendali stabilite sul
territorio.
Per attenuare le debolezze riscontrate nell'area finanziaria
delle imprese valdostane, gli interventi a sostegno della
ristrutturazione finanziaria delle imprese sono all'esame della
Giunta regionale, in particolare dell'Assessorato alle finanze.
L'intervento degli investimenti pubblici è stato assicurato
dall'aumento dei fondi previsti dal piano lavori 1995, approvato
dal Consiglio regionale in data 25 gennaio 1995. Con la tempestiva
approvazione del piano si è offerto fin dall'inizio dell'anno in
corso alle imprese locali un preciso riferimento di mercato.
Inoltre l'Assessorato ai lavori pubblici sta rivedendo
l'organizzazione dell'Ufficio appalti, cercando di creare due linee
indipendenti in grado di sviluppare contemporaneamente diverse
procedure di appalto, incrementando e addirittura raddoppiando in
tal modo l'attività di appalto attualmente esistente.
Infine, è intenzione di questo Assessorato seguire da vicino lo
sviluppo del piano di ristrutturazione elaborato dal Centro
Sviluppo, al fine di passare rapidamente e concretamente alla fase
operativa, esaminando ed agevolando ad esempio le iniziative di
consorzio già promosso dalle imprese. Nel frattempo, si procede
all'analisi dell'intera struttura organizzativa dell'Assessorato ai
lavori pubblici, per consentire l'avvio della redazione del manuale
di procedura previsto dal piano stesso di ristrutturazione
elaborato dal Centro Sviluppo, e tale analisi costituisce altresì
elemento di riflessione per prevedere l'adattamento degli aspetti
innovativi previsti dalla futura legge regionale, tanto più che
l'intenzione di questo Assessorato e della Giunta regionale è di
prepararsi al meglio, per essere immediatamente operativi sulla
base della nuova legge che andremo a discutere.
Presidente Ha chiesto la parola il Vicepresidente del Consiglio,
Viérin Marco.
Viérin M. (PpVA) Ringrazio l'Assessore per la relazione, però
direi che questa relazione al 90 percento riprende cose che tutti i
consiglieri e gran parte dei cittadini valdostani conoscono: sono
le intenzioni, e mi pare che su queste intenzioni ci sia unanimità
in questa sala, cioè i colleghi in varie occasioni hanno ribadito
che queste intenzioni sono comuni.
Quello che mi rammarica è che comunque l'Assessore abbia
rielencato tutte queste intenzioni, mettendo qua e là delle date
che però, se le andiamo a raffrontare con gli incarichi dati allo
stesso ing. Vettese, ci fanno vedere che siamo in ritardo, perché
l'iter legislativo doveva concludersi a fine anno, come si evince
dalla convenzione di incarico.
Detto questo, vorrei ricordare ai consiglieri che qui abbiamo
fatto forse anche troppi documenti ed atti deliberativi; mi sono
permesso di andare a sfogliare tutte le varie delibere e
sicuramente ne ho persa qualcuna per strada, in merito a questo
problema.
La data di partenza di questa vicenda risale a due anni e un
mese fa, precisamente l'8 gennaio 1993, con la delibera di Giunta
n. 160, con cui si approvava la volontà del Governo regionale di
individuare interventi mirati ad accrescere le condizioni per un
riassetto e ammodernamento complessivo del settore edile
nell'interesse dell'economia regionale. Ed è quello che ci ha
riconfermato l'Assessore oggi, ma che era già stato deliberato due
anni e un mese fa.
Ancora con la delibera di Giunta n. 2267 dell'8 marzo 1993 si
approvava la volontà a sostegno del settore edilizio, al fine di
favorire la ripresa dell'attività ed assicurare il mantenimento dei
livelli occupazionali con l'utilizzo del Centro Sviluppo. E qui
arriviamo al nocciolo, anzi ad uno dei noccioli, perché non è il
solo. Anche qui si può vedere la delibera n. 3102 del 26 marzo. A
questo riguardo l'Assessore non mi ha detto in maniera precisa le
spese che il Centro Sviluppo ha affrontato per elaborare questi
piani, che secondo me sono "aria fritta", perché quando mi si dice
che il Centro Sviluppo ha diviso in due tronconi il discorso delle
opere pubbliche, individuando una debolezza sia nel ruolo della
committenza da parte dell'ente pubblico che nell'imprenditoria
privata nel confronto con imprese non valdostane... anche questa
cosa si sapeva... non penso che si dovesse andare a spendere dei
denari tramite il Centro Sviluppo per sapere queste cose; a parere
del sottoscritto questo Centro avrebbe dovuto fare cose ben
diverse.
Qualcuno mi potrà dire che il Centro Sviluppo non è la Regione;
io dico che il Centro Sviluppo è un'azienda a compartecipazione
pubblica, per cui le spese poi gravano sulle casse regionali. Non
vorrei che questo Centro riconfermasse il nomignolo che gli era
stato dato all'atto della sua costituzione, quello cioè di
carrozzone, nome che anche altri gruppi di lavoro che sono stati
istituiti hanno preso. Dagli ultimi dati che ho, mi pare che
carrozzone sia proprio la parola esatta da assegnare a questo
Centro, perché di scelte precise e di risultati ad oggi non ne
abbiamo visti.
Ancora, delibera di Giunta n. 7526 del 3 settembre 1993: si
costituisce un nucleo tecnico operativo per la definizione e la
gestione di misure urgenti per il rilancio dell'economia e
dell'occupazione regionale; qui era presidente Mafrica e
vicepresidente, guarda un po', Centro Sviluppo di nuovo.
Ancora, delibera di Giunta n. 2752 dell'8 aprile 1994: incarico
alla Finaosta S.p.A. per realizzare investimenti regionali a
sostegno della ristrutturazione finanziaria delle imprese del
settore edilizio, come da piano del Centro Sviluppo.
L'ultima ciliegina è stata proprio quella dell'incarico all'ing.
Vettese; allora, se è stato dato questo incarico all'ing. Vettese,
ritengo che tutte le delibere menzionate prima - ed alcune
dimenticate perché sicuramente ce ne sono altre - è chiaro che il
lavoro eseguito in questi ultimi due anni non ha prodotto un buon
risultato. Però nella convenzione per l'affidamento dell'incarico
all'ing. Vettese erano tre i punti fondamentali: la costituzione di
un gruppo di lavoro per dare delle direttive all'ing. Vettese,
direttive che dovevano essere date sia dal gruppo di lavoro che
dall'Assessore ai lavori pubblici, e mi pare che su questo
argomento abbia risposto perché ha indicato le direttive date,
sulla maggior parte delle quali anche il sottoscritto concorda,
tipo l'albo ed alcune normative che possano difendere
l'imprenditoria locale.
Il secondo punto riguarda la previsione di allargamento da fare
in una fase successiva, e qui mi pare che sia stata fatta, perché
si è detto che sono arrivate le varie bozze, la seconda, la terza,
la quarta e la quinta.
Il punto che invece viene a mancare è l'articolo 5 del
disciplinare, che prevede che l'iter legislativo si doveva chiudere
entro il dicembre 1994. In questo momento non abbiamo ancora visto
iniziare questo iter; dice l'Assessore che fra una settimana o due
la Giunta approverà il testo di proposta, quindi l'iter legislativo
è sicuramente già in ritardo di tre mesi alla fine dei conti. Ora,
se il ritardo fosse solo di tre mesi, lo potrei anche accettare; ma
la mia interpellanza deve servire anche a fare da pungolo per
evitare che i mesi non diventino sei, altrimenti arriveremmo al
collasso fisiologico.
Detto questo, devo rispondere all'Assessore nelle conclusioni,
perché ad un certo punto mi viene il dubbio di cosa può servire
essere autonomi; infatti, anche se abbiamo potestà legislativa,
siamo ancora in alto mare.
Circa 10 mesi fa la cosa migliore era quella di dire che era
colpa della "Merloni"; ma essendo stata, questa legge, sospesa
appunto 10 mesi fa, in questo ultimo periodo non possiamo fare un
raffronto con le altre regioni, perché sospesa la "Merloni" per la
Valle d'Aosta, sospesa la "Merloni" per le altre regioni a statuto
ordinario. Allora cosa scopriamo? Scopriamo delle cose
interessanti: che in questi 10 mesi la situazione è addirittura
peggiorata in Valle d'Aosta.
Abbiamo un comunicato ANSA del 17 gennaio, dove si dice:
"L'aumento del valore dei bandi di gara si rileva in tutte le
regioni del nord e del centro, ad eccezione della Valle d'Aosta:
meno 43 percento"; questo vuol dire che nel 1994 abbiamo avuto un
discorso di bandi di gara, che è stato inferiore del 43,2 percento.
Quindi nei 10 mesi del 1994, da quando la "Merloni" è stata
sospesa, abbiamo avuto un recesso nella posizione che stiamo
considerando oggi degli appalti pubblici, mentre le regioni a
statuto ordinario sono riuscite a mettere in atto qualche
rimedio.
Mi diceva l'Assessore che secondo lui la situazione è abbastanza
normale; da indicazioni che ho avuto non posso dire altrettanto,
perché mi risulta che in questi primi due mesi del 1995 gli appalti
espletati siano solo due o tre, e che ci siano molti appalti in
giacenza.
L'Assessore mi potrà rispondere che sono problemi di uffici,
sono problemi di procedure, però le procedure esistono anche per le
regioni a statuto ordinario. Quindi un'altra cosa che mi verrebbe
da chiedere è sapere a cosa è servito il ricorso contro la legge
"Merloni": se ci siamo guardati fra di noi per fare un ricorso,
oppure non è servito a niente.
Infine, direi proprio che da conti fatti ad oggi, questa cosa ci
è costata una cifra che si avvicina molto al miliardo, fra Centro
Sviluppo, incarico a Vettese ed altri carrozzoni di vario
genere.
Concludo dicendo che questo non vuol essere un attacco personale
all'Assessore, tutt'altro: vuol essere un pungolo per evitare che
questi tre mesi di ritardo diventino sei mesi.
Aspetto con grande interesse l'arrivo di questa bozza, perché ad
oggi non mi è pervenuto nessun documento, quindi non so neanche di
cosa dovrò discutere.
Non vorrei che questa cosa fosse posta sul tavolo e si dicesse
che bisogna far presto perché è urgente, ed allora non ci sto,
perché in quel caso rifaremmo le stesse cose che ho contestato in
passato su altri provvedimenti passati da questo Consiglio. Se
bozze esistono, chiedo vivamente al Governo regionale di
consegnarle a tutti i consiglieri, per darci l'opportunità di
lavorare. Anche se facciamo parte della minoranza, ritengo che su
questi problemi non si debba far politica, ma si debba cercare di
dare delle idee, confrontandoci poi con le idee degli altri.
