Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4190 del 15 febbraio 1993 - Resoconto
OGGETTO N. 4190/IX Intendimenti per l'acquisto di
apparecchiatura medica per l'Unità Operativa di Urologia
dell'Ospedale di Aosta.
(Interpellanza)
Interpellanza A conoscenza della richiesta avanzata da tempo
dai medici dell'Unità Operativa. di Urologia concernente l'acquisto
e l'installazione di un "litotritore" ad onde shock a puntamento
eco e radiografico;
a conoscenza, altresì, che da anni tale apparecchiatura è in uso
presso i migliori ospedali, in quanto viene risparmiato al malato
l'intervento chirurgico;
preso atto che attualmente è previsto solo un parziale rimborso
delle spese sostenute dall'utente che si rivolge a presidi fuori
Valle;
i sottoscritti consiglieri regionali
interpellano
l'Assessore competente per conoscere:
- se l'acquisto del litotritore richiesto dall'Unità Operativa
di Urologia rientra nel programma previsto dall'Assessorato alla
Sanità;
- quali sono gli eventuali intendimenti della Giunta regionale
rispetto alla richiesta formulata dai medici competenti, nonché nei
confronti dei pazienti a cui viene rimborsata una minima parte
della spesa quando sono costretti a recarsi fuori Valle per poter
evitare l'intervento chirurgico.
F.to: Beneforti - Chiofalo - Ricco.
Presidente
Ha chiesto la parola il Consigliere
Beneforti.
Beneforti (DC)
Nel giugno del 1991...
(...Interruzione...)
Pregherei un po' di silenzio, altrimenti io mi siedo, aspetto
che abbiano finito di parlare e poi ricomincio. Posso parlare anche
domani, non c'è nessun problema.
Presidente
No, no, adesso regna il silenzio.
Silenzio.
La prego, Consigliere Beneforti, prosegua.
Beneforti (DC)
Dicevo che nel giugno 1991 ebbe
luogo un incontro fra il sottoscritto ed i medici del reparto di
urologia, Thiébat, Pierini ed un altro di cui non ricordo il nome,
che era stato indetto per definire il rinnovo delle attrezzature ed
apparecchiature del reparto di urologia.
In quella occasione venne affrontato il problema dell'acquisto
di un litotritore, onde evitare interventi chirurgici sugli
ammalati. Da anni infatti negli ospedali italiani è in vigore
questa metodica ed è importante dotare anche l'Ospedale regionale e
la comunità valdostana di un'attrezzatura pressoché insostituibile
oggi nella terapia della calcolosi reno-uretrale.
Si eviterebbe altresì a molti pazienti di recarsi fuori Valle
per sottoporsi a tale terapia, le cui spese sono peraltro
rimborsate solo parzialmente, ragion per cui non tutti gli ammalati
si sottopongono a tale terapia e certamente non vi si sottopongono
coloro che per ragioni economiche, nonostante il rimborso fatto
dall'USL e stabilito dalla Regione, non possono coprire i costi
richiesti nei centri fuori Valle.
L'installazione del litotritore era prevista in un apposito
locale del reparto di urologia..
Con la presente interpellanza si chiede se l'acquisto del
litotritore è stato inserito nel programma del 1992 dalla
commissione che è sempre ricordata dall'Assessore Cout, perché,
dopo l'incontro del 1991 e di cui ho detto all'inizio del mio
intervento, doveva rientrare appunto in tale programma.
Se invece l'acquisto di tale apparecchiatura non è previsto nel
programma del 1992, vorrei sapere quali sono gli intendimenti della
Giunta nei confronti delle richieste dei medici, nell'interesse
della comunità valdostana ed in modo particolare di quanti
potrebbero usufruire di tale terapia.
Presidente
Ha chiesto la parola l'Assessore alla
sanità ed assistenza sociale, Cout.
Cout (PCI-PDS)
Concordiamo con il Consigliere
Beneforti quando dice che il litotritore è molto importante perché
è in grado di frantumare i calcoli renali ed epatici e lo si può
utilizzare in modo abbastanza comodo e veloce, perché grazie agli
ultrasuoni si può evitare l'intervento chirurgico al rene ed in
molti casi anche al fegato. Diciamo quindi che si tratta di una
metodologia che avrà sempre più peso in futuro.
Attualmente in Piemonte vi è una sola di queste apparecchiature
ed è installata presso l'Ospedale delle Molinette di Torino, sui
cui convergono i pazienti di tutte le USL del Piemonte, con tempi
di attesa anche molto elevati.
Malgrado tutto questo, l'apparecchiatura per la litotripsia non
è rientrata nel programma di acquisti per il 1992, infatti la
Commissione acquisti, istituita con deliberazione di Giunta come
ricordava il Consigliere Beneforti, non ha ritenuto di doverla
acquistare in via prioritaria ed urgente rispetto ad altre
necessità, e ciò anche in conformità ai criteri che sono stati
decisi ed indicati anche nella deliberazione.
Si tratta di una valutazione della Commissione, sentiti tutti
gli operatori del settore e quindi anche quelli dell'Unità
Operativa interessata, tant'è vero che molto probabilmente è in
seguito a tale decisione che i dottori Enria, Thiébat e Pierini mi
hanno inviato una lettera, nella quale, dopo aver illustrato
l'utilità del litotritore, formulano una proposta, della quale
anche noi eravamo in qualche modo a conoscenza e sulla quale
avevamo già espresso una certa valutazione, che può tornare utile
in attesa di poter acquistare il litotritore, che ha comunque un
suo costo.
Il Consigliere Beneforti dirà che non si può sempre tenere conto
dei costi, però, quando si deve decidere l'acquisto di
apparecchiature per l'ospedale in alternativa tra loro, va
considerato anche questo aspetto.
La proposta prevede appunto la possibilità di trattare
nell'ospedale di Aosta i pazienti affetti da litiasi urinaria e
biliare con un litotritore facilmente trasportabile e dislocabile,
i cui costi di trattamento dovrebbero essere abbastanza contenuti e
non molto distanti dalle tariffe della convenzione con la Regione
Piemonte.
Questa apparecchiatura, che ci è stata in qualche modo
illustrata, è costituita praticamente da un camion su cui è
installata tutta l'attrezzatura necessaria, che dovrebbe funzionare
grazie ad un semplice allacciamento alle reti idrica ed
elettrica.
Proprio per questo noi abbiamo inviato una lettera
all'Amministratore straordinario dell'USL, in cui, in base alla
richiesta dei medici della fine di gennaio, abbiamo chiesto alcuni
dati: numero dei pazienti, costo della convenzione con la Regione
Piemonte, indicazione degli spazi necessari il dislocamento
dell'attrezzatura, se lo spazio è disponibile o se bisogna
effettuare qualche piccolo intervento.... In base alle risposte che
ci perverranno e se le cose stanno nei termini che ci sono stati
illustrati dai dottori, io penso che si potrebbe procedere alla
stipula di una convenzione per un utilizzo temporaneo di questo
litotritore trasportabile, in attesa di decidere l'acquisto
dell'attrezzatura fissa.
Io penso che, vista la necessità di acquistare tale
attrezzatura, gli stessi operatori dell'Unità interessata, ed in
particolar modo il primario, ripresenteranno anche nel prossimo
anno tale richiesta alla Commissione, che potrebbe decidere per il
suo acquisto, altrimenti si continuerà con la convenzione oppure la
Regione dovrà stanziare una specifica somma in aggiunta al normale
stanziamento per l'acquisto di attrezzature. Direi però che la
soluzione più immediata, stando almeno a quello che si dice,
potrebbe essere la stipula di una convenzione per l'utilizzo di
questa attrezzatura trasportabile per un periodo di tempo da
concordare secondo le necessità.
Presidente
Ha chiesto la parola il Consigliere
Beneforti.
Beneforti (DC)
Non ho nulla da aggiungere a quanto
ho già detto. Per carità di patria non aggiunto altro.
