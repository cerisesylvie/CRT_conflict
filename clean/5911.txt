Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 334 del 9 febbraio 1984 - Resoconto
OGGETTO N. 334/VIII - LAVORI EFFETTUATI PRESSO LA CASA DA
GIOCO DI SAINT-VINCENT PER LA REALIZZAZIONE DI UNA "SALETTA
PRIVEE'" - (Interrogazione).
PRESIDENTE:
Do lettura dell'interrogazione presentata dal
Consigliere Riccarand:
INTERROGAZIONE
ESSENDO VENUTO A CONOSCENZA di consistenti lavori effettuati
presso la Casa da Gioco di Saint-Vincent, su beni di proprietà
regionale, al fine di realizzare una "Saletta Privée";
il sottoscritto Consigliere regionale
INTERROGA
la Giunta regionale per conoscere:
1)
quando e chi ha autorizzato tali lavori su beni di
proprietà regionale;
2)
qual è l'ammontare delle spese sostenute per la
realizzazione della "Saletta Privée";
3)
chi ha pagato tali spese.
PRESIDENTE:
Ha chiesto di parlare l'Assessore alle
Finanze Martin, ne ha facoltà.
MARTIN - (Fed. DP-UVP):
I lavori di ristrutturazione
della Saletta Privée sono stati autorizzati con la deliberazione di
Giunta n° 6797 dell'11 novembre 1983.
L'ammontare della spesa è stato preventivato in 600 milioni più
IVA; l'Amministrazione regionale non ha ancora provveduto ad alcun
rimborso delle spese effettuate, in quanto la predetta
deliberazione è stata annullata dalla Commissione di
Coordinamento.
PRESIDENTE
: Ha chiesto di parlare il Consigliere
Riccarand, ne ha facoltà.
RICCARAND - (N.S.):
Inviterei il Consiglio a prestare
attenzione a questa vicenda della Saletta Privée perché è un
ulteriore tassello che si inserisce nello spaventoso mosaico del
Casinò di Saint Vincent.
L'Assessore Martin ci dice che i lavori per la realizzazione
della Saletta Privée, per un ammontare di 600 milioni più IVA, sono
stati autorizzati dalla Giunta regionale, ma aggiunge subito dopo
che tale deliberazione è stata annullata dalla Commissione di
Coordinamento. Si deve pertanto concludere che questi lavori sono
stati fatti senza nessuna autorizzazione.
Non solo, ma noi ci troviamo di fronte ad una situazione di
questo tipo: la deliberazione di Giunta di cui ha parato
l'Assessore è dell'11 novembre 1983, data evidentemente non
sospetta, visto che è il giorno immediatamente successivo al primo
blitz della Guardia di Finanza al Casinò di St. Vincent. Cosa è
successo quel giorno in Giunta?
E' successo che qualcuno si è ricordato che stavano per essere
ultimati al Casinò di Saint Vincent dei lavori per la realizzazione
della Saletta Privé per una cifra cospicua, e che questi lavori non
erano stati regolarmente autorizzati. E' stata quindi fatta, con la
massima urgenza, una deliberazione in cui non si ha neanche il
pudore di scrivere "Salvo ratifica del Consiglio", come se fosse
competenza della Giunta autorizzare lavori per 600 milioni, ed in
cui si impegna la SITAV, con deliberazione dell'11 novembre, a fare
i lavori entro il 20 dicembre.
Ora, si sa bene quali sono i tempi tecnici di pubblicazione di
una deliberazione, di esame e di visto da parte della Commissione
di Coordinamento, ecc., e si sa che non c'erano nemmeno i tempi
tecnici per realizzare questi lavori. Ma allora perché è stata
presa questa deliberazione?
Perché i lavori erano già stati fatti ma non c'era
l'autorizzazione e quindi questo è il terzo elemento che va ad
aggiungersi ai 2.461 milioni di opere di ampliamento non
autorizzato al Casinò di Saint-Vincent, ai 752 milioni per la
trasformazione del Salone delle Feste in Sala Giochi Americani;
arriviamo così a 3.803 milioni di opere realizzate dalla SITAV su
beni, su terreni, su edifici di proprietà regionale, senza alcuna
forma di autorizzazione né del Consiglio né della Giunta
regionale.
Ci troviamo di fronte ad un ennesimo caso di abuso di potere da
parte di chi ha dato il consenso verbale alla SITAV di effettuare
questi lavori, ci troviamo di fronte ad un ennesimo episodio di
quello che è il grande pasticciò del Casinò.
Questo dato va tenuto presente, anche rispetto alle valutazioni
che faremo oggi pomeriggio nel giudicare la proposta che ci viene
presentata, per dare una dilazione ulteriore alla SITAV nei
pagamenti dovuti alla Regione.
