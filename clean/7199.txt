Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1702 del 18 dicembre 1985 - Resoconto
OGGETTO N. 1702/VIII - COMUNICAZIONI SULL'INCONTRO CON I
LAVORATORI IN LOTTA PER IL MANTENIMENTO DEL POSTO DI
LAVORO.
PRESIDENTE:
Prima di chiudere la seduta, darei la parola
all'Assessore all'Industria, Commercio, Artigianato e Trasporti
Lanivi, per una breve illustrazione sui risultati dell'incontro con
i lavoratori dell'Ilssa-Viola.
LANIVI (A.D.P.):
Anzitutto vorrei riferire dell'incontro
che si è svolto con i lavoratori nel salone delle manifestazioni
del Palazzo regionale, e poi vorrei fare alcune considerazioni che
credo doverose rispetto agli interventi che oggi ci sono stati su
questo argomento, che aveva come oggetto la situazione
dell'Ilssa-Viola, ma che poi si è allargata ai problemi
dell'occupazione ed alla situazione della siderurgia in Valle.
Sul primo punto, credo che i lavoratori presenti abbiamo dato
una valutazione positiva sia della loro giornata di lotta che della
decisione del Consiglio regionale di raggiungere una posizione
unanime su quel documento; l'impegno che è stato richiesto al
Consiglio ed alla Giunta è di mantenere fede agli impegni assunti,
e cioè di realizzare quegli incontri a livello governativo
nazionale che sono menzionati nell'or dine del giorno, soprattutto
mantenendo ferma la posizione di contrarietà rispetto all'art. 4
del D.L. 706/1985, per intenderci l'articolo che prevede
l'assegnazione di contributi per le aziende che smantellano o
riducono l'attività.
Volendo fare un commento, mi è parsa esatta la valutazione del
Consigliere Tamone su un diverso atteggiamento degli stessi
lavoratori di fronte a questi problemi: dieci anni fa c'erano degli
atteggiamenti magari più duri, mentre oggi l'atteggiamento è molto
più preoccupato.
Abbiamo detto che il nostro impegno sarebbe stato quello di
definire le modalità, sempre cercando di raggiungere intese che
superino situazioni di confronto politico al nostro interno,
definendo delle linee comuni di comportamento per arrivare agli
obiettivi che ci siamo fissati, cioè gli incontri con il Governo
per proseguire questo confronto, che vogliamo riportare su un piano
di correttezza, fra Governo e Regione Valle d'Aosta.
Passo a fare alcune considerazioni sugli interventi di oggi.
Intanto, credo vada un riconoscimento a tutti gli intervenuti che
hanno espresso nei loro interventi la preoccupazione reale per una
situazione di grande difficoltà che la Regione nel suo insieme
dovrà affrontare.
Mi pare che i dati più positivi dei vari interventi siano quelli
che derivano non da un atteggiamento di blocco o di chiusura
rispetto al problema, ma da una volontà di superare un problema che
è difficile, ma che tuttavia non deve immobilizzarci.
Mi sono segnato alcune considerazioni al termine di questa
giornata così intensa, per certi aspetti, in quanto la data di oggi
non dico sia storica, ma è comunque importante, perchè segnala alla
Valle d'Aosta, con una previsione quasi certa di cessazione
dell'attività Ilssa-Viola, alcune cose: la prima è l'importanza del
settore industriale in valle d'Aosta e come esso sia determinante
per garantire un equilibrio occupazionale, oltre che economico,
alla nostra Regione. Proprio nel momento in cui questo settore
attraversa il periodo più difficile, ci si rende conto di quale
importanza abbia svolto, svolga e continuerà a svolgere in
futuro.
La seconda è che un certo tipo di equilibrio occupazionale ci
era garantito dall'esterno, con la presenza della Cogne, dell'Ilssa
Viola e di alcune grandi aziende, tipo la Montefibre o la
Brambilla, che in qualche maniera ubbidivano a comandi esterni e
che comunque ci garantivano un volume occupazionale attraverso
condizioni che oggi sono profondamente mutate. Tutti questi poli di
riferimento o si stanno ridimensionando o sono chiusi, quindi chi
ha detto che dobbiamo agire con le nostre forze puntando non solo
oggi, ma guardando al futuro, prevalentemente sulle nostre energie,
ha colto il secondo dato importante dopo questa ulteriore
consapevolezza d'importanza di industrie.
Il terzo elemento è il ruolo che l'industria pubblica deve avere
in Valle, e quando dico "deve", lo dico nel senso che l'industria
pubblica, che ha segnato la nostra evoluzione, non può oggi
smobilitare, disimpegnarsi dalla Val le d'Aosta dopo aver
utilizzato risorse naturali della Valle, quali quelle minerali e
l'energie elettrica. Da solo, per le caratteristiche della nostra
Regione che non sono solo territoriali, ma in questo caso
soprattutto di dimensione, l'intervento regionale non è
sufficiente. E' alla presenza e sul ruolo dell'azienda pubblica in
Valle d'Aosta che va giocato il rapporto tra Regione e Governo
centrale, rapporto che vogliamo improntato non come richiesta in
una unica direzione, ma come progetto comune rispetto al quale la
Regione viene coinvolta.
Si è chiesto quali possono essere le linee di un futuro sviluppo
industriale; nella ultima riunione del Consiglio regionale, proprio
al termine del dibattito sulla applicazione del protocollo
d'intesa, avevo cercato di delineare a grandi linee quelli che
potrebbero essere i temi o i filoni da perseguire: ne vorrei
indicare solo due. Indubbiamente, fatta l'affermazione che la Valle
d'Aosta non può non contare su una presenza industriale adatta alle
sue dimensioni, è necessario che permanga una presenza di aziende
pubbliche.
Il secondo filone da perseguire è l'insediamento di nuove
attività industriali; questa esigenza, e cercherò di dire qualcosa
di più domani, quando si discuterà della Maxel, ci comporta margini
di rischi elevati, però sono rischi che comunque dobbiamo correre.
Questo non vuol dire prevedere dei fallimenti, però è necessario
perseguire questa via con il massimo dei controlli, ricercando il
massimo delle garanzie, ma sapendo a priori che non potremo mai
avere il 100% nè delle garanzie nè delle assicurazioni.
Abbiamo bisogno di ricorrere ad una imprenditorialità esterna
perchè a quei livelli in Valle d'Aosta le energie sono minime. La
creazione di condizioni per aumentare l'occupazione nel settore
industriale è legata a questa scelta che, lo dobbiamo sapere a
priori, presenta certi rischi. Possiamo avere relazioni preventive
della Finaosta, di tecnici, di consulenti, con le quali si possono
ridurre i margini di rischio, ma non certo annullarli.
Per quanto riguarda la ricerca dei settori, non credo che possa
essere possibile la scelta di settori specifici; la valle d'Aosta
non può che puntare sulla massima diversificazione delle attività,
proprio perchè le conseguenze dell'entrata in crisi di un settore
possono essere ridotte se questo settore non ha una importanza
prevalente nella nostra economia.
Cosa diventa allora importante? La quantità di modernizzazione,
di tecnologia, di innovazione tecnologica e di processo produttivo
che queste aziende hanno, oltre ai prodotti che costruiscono.
Queste sono considerazioni che mi permetto di rivolgere al
Consiglio per fare una riflessione comune.
Abbiamo parlato di aziende pubbliche in Valle e di insediamenti
di nuove attività industriali; adesso viene il terzo punto, che è
il più delicato e, secondo me, strategico, ed è lo sviluppo della
imprenditorialità locale. Se è vero che la valle d'Aosta è carente
di imprenditorialità a certe dimensioni, è altrettanto vero che può
essere sostenuta e sviluppata una imprenditoria locale più ridotta,
a dimensioni pressochè artigianali, il che vuol dire puntare
indubbiamente sul rafforzamento, sul consolidamento e sullo
sviluppo del settore artigianale. Queste potrebbero essere delle
indicazioni: innovazioni e servizi reali sono le condizioni perché
questo meccanismo possa mettersi in moto.
Un'ultima considerazione, prima di concludere: dire che oggi il
problema dell'occupazione è un problema centrale della politica
regionale non significa certo dire che questo sia il compito della
sola Amministrazione regionale, ma che è un compito ed un impegno
di tutta una comunità. Non possiamo dimenticare responsabilità,
compiti e ruoli delle categorie economiche, delle organizzazioni
sindacali, degli stessi enti locali, oltre che della Regione, che
in questo senso deve modificare il proprio ruolo: non più al
vertice di una piramide, ma coordinatrice delle energie e degli
sforzi di tutta una comunità.
Ripeto ancora che questo vorrà dire anche modificare i rapporti
fra le forze politiche all'interno di questo Consiglio. Come?
Sinceramente non ho proposte; sta di fatto che, rispetto ad un
problema così centrale ed importante per la nostra comunità, gli
schieramenti ideologici o le posizioni aprioristicamente
contrapposte non servono se non sono misurate sull'obiettivo che
vogliamo raggiungere: se riteniamo quello dell'occupazione
centrale, molto probabilmente anche i nostri atteggiamenti andranno
cambiati.
Per quanto mi può competere, credo di poter affermare di non
aver nessuna ricetta precostituita, per tendere - cercando di
migliorare sia il rapporto con le forze esterne che con tutte le
forze presenti in Consiglio - ad un miglioramento di una azione
complessiva dell'Amministrazione regionale per aumentarne la
credibilità, e questo mi pare un punto importante. Oggi, pur
contrapponendosi oppure mostrandosi duramente critici con
l'Amministrazione regionale, è indubbio che i lavoratori assegnano
all'ente Regione un ruolo importante, e se questo ruolo viene
svolto in modo positivo, questo non è il merito di un Assessore, ma
è un riconoscimento del ruolo della istituzione stessa. Per quanto
mi riguarda, non ho nessun interesse ad avere posti di prevalenza o
di protagonista, ma vorrei fare, con il Consiglio regionale nel suo
insieme, uno sforzo per mettere l'ente Regione in grado di
rispondere alle esigenze che i lavoratori giustamente oggi ci hanno
sottolineato con forza.
PRESIDENTE:
Si sospendono i lavori che riprenderanno
domani mattina alle ore 9,30.
La seduta è tolta.
La seduta termina alle ore 19,41.
