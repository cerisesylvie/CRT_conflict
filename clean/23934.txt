Classificazione
CONSIGLIO REGIONALE
Anagrafe patrimoniale - Indennità e previdenza
ENTI LOCALI
Comuni



Oggetto del Consiglio n. 2938 del 26 luglio 2007 - Resoconto
OGGETTO N. 2938/XII - Inizio della discussione congiunta delle
proposte di legge n. 133 e n. 142 e di una risoluzione, per il
contenimento dei costi della politica.
Presidente -
Possiamo fare una discussione congiunta
degli argomenti, ivi compresa la mozione? Mi sembrerebbe
ragionevole.
La parola al Consigliere Sandri.
Sandri (GV-DS-PSE) -
Leggerò la relazione alla proposta
di legge n. 133.
Da molto tempo la necessità di ridurre i costi della politica è
all'attenzione dell'opinione pubblica, ma in questi ultimi tempi
tale tema è davvero giunto alle prime pagine dei giornali e
dell'interesse generale, anche grazie ad una riuscita iniziativa
editoriale.
Nell'ottobre dell'anno scorso - perché la proposta di legge n.
133 si riferisce a un tempo piuttosto lontano, oggi abbiamo
approvato il disegno di legge n. 178 - la "Gauche
Valdôtaine-Democratici di Sinistra" ha presentato questa proposta
di legge, che ha come obiettivo di dare un piccolo, ma
significativo segnale in materia di contenimento dei costi della
politica. In particolare la norma che stiamo per discutere prevede
2 "tagli": il primo è quello che impedisce il cumulo tra il
vitalizio di Parlamentare europeo o nazionale - quindi Deputato o
Senatore - o di Consigliere di altra Regione e quello di
Consigliere regionale della Valle d'Aosta. Si intende per divieto
di cumulo ovviamente la mancata corresponsione dell'ammontare del
vitalizio dipendente dal contributo dell'Amministrazione regionale
(i cosiddetti "2/3"), mentre rimarrebbe in capo al Parlamentare la
parte di capitale individuale corrispondente alla trattenuta
obbligatoria attuata sull'indennità mensile, ossia quello che lui
invece fisicamente ha versato nel corso degli anni con la sua
rivalutazione ottenuta grazie agli investimenti del fondo del
vitalizio. Il secondo taglio prevede l'abolizione, d'ora in avanti,
della possibilità di ottenere l'intera capitalizzazione accumulata
al raggiungimento dei 65 anni, in cui si matura il diritto al
vitalizio. Ovviamente sono fatti salvi tutti i diritti già
acquisiti.
Per quanto riguarda il primo taglio, così come previsto
dall'articolo 1 della presente proposta di legge, interessa sinora
pochi ex Consiglieri, ma si può prevedere un maggiore effetto nei
prossimi anni, perché frequentemente negli ultimi anni alla carica
di Parlamentare nazionale o europeo sono stati chiamati Consiglieri
regionali in carica (fra l'altro, è il caso dei 2 Parlamentari in
questo momento alla Camera e al Senato). Per quanto riguarda il
secondo taglio, di cui all'articolo 2 della presente proposta di
legge, tale norma cerca di riportare all'originale significato del
vitalizio, ossia un sostegno perché i Consiglieri regionali non
siano costretti a situazioni non decorose nell'età più avanzata.
Infatti il ritiro di tutta la capitalizzazione non garantisce
quella continuità economica, obiettivo della legge istitutiva del
vitalizio.
In sintesi, questi 2 articoli sono un piccolo contributo alla
necessaria e urgente riduzione dei costi della politica, una scelta
che tutto il Consiglio regionale dovrebbe condividere anche al fine
di dimostrare l'importanza della qualità e della competenza del
nostro agire. Ciò non toglie che si dovrà ancora intervenire su
questo tema e la nostra proposta di legge assume quindi oggi la
funzione di cartina di tornasole, per sapere se la maggioranza
sedicente regionalista condivide i nostri propositi.
Questo documento è stato scritto nella giornata dell'altro ieri,
è stato già depositato all'archivio e credo che casualmente abbia
perfettamente interpretato l'iniziativa della maggioranza, che fino
a tale istante pare non abbia voluto condividere i nostri propositi
e consentire, attraverso l'approvazione di questa proposta di
legge, la dimostrazione della buona volontà nel risolvere tale
importante problema.
Président -
La parole à la Conseillère Squarzino
Secondina.
Squarzino (Arc-VA) -
La proposta di legge n. 142 è stata
depositata dal gruppo "Arcobaleno Valle d'Aosta-Vallée d'Aoste" il
22 novembre 2006, quando non era ancora all'ordine del giorno
dell'agenda politica italiana - e anche valdostana - la questione
dei "costi della politica". Ricordo che il nostro gruppo aveva già
presentato nel settembre 2003 un'altra proposta di legge: la n. 4,
con gli stessi contenuti; questo per dire come tale proposta di
legge non nasce in modo estemporaneo solo perché in questo momento
si sta discutendo dei costi della politica.
Con la presente proposta di legge il gruppo "Arcobaleno"
intendeva, ed intende tutt'oggi, porre all'attenzione di questo
Consiglio un problema di carattere etico, riguardante il costo che
il lavoro del politico-Consigliere ha sulla collettività.
Certamente la questione dei costi della politica è molto più ampia
della semplice riduzione dell'indennità mensile del Consigliere
regionale o dell'assegno vitalizio (la pensione del Consigliere). È
di questi giorni il dibattito su come innescare processi di
risparmio, incidendo sul numero dei componenti di enti
istituzionali o addirittura riducendo il numero degli enti locali
(piccoli Comuni, Comunità montane, eccetera). Con questa nostra
proposta si intende incominciare ad incidere su alcuni aspetti
significativi, anche perché nella nostra Regione l'indennità del
Consigliere, in base alla legge n. 23/2001, è parametro per il
calcolo delle indennità di amministratori di enti locali (Sindaci,
Assessori, membri di Comunità montana) o di enti pubblici
strumentali o di società partecipate dalla Regione. Se si volesse
veramente incidere sui costi della politica anche degli enti
locali, forse un modo indiretto potrebbe essere quello di
cominciare a farlo incidendo sul costo dello stipendio del
Consigliere, su cui sono parametrati gli altri costi. Calcoliamo
che, tanto per avere un dato, mensilmente il costo dei Sindaci è
circa in questa Regione 194.000 euro, pensiamo in un anno cosa vuol
dire ridurre tali costi della politica rispetto agli enti
locali.
A febbraio 2007 la nostra proposta di legge era stata iscritta
per decorrenza di termini in Consiglio, ma era stata rinviata in
Commissione, per consentire una valutazione complessiva delle
problematiche sollevate, onde giungere eventualmente ad un disegno
di legge condiviso. Il tempo purtroppo è passato - febbraio, marzo,
aprile, maggio, giugno, luglio - senza che si giungesse ad un reale
approfondimento della materia. Noi crediamo che, pur in attesa di
provvedimenti più generali, sia opportuno dare un segnale chiaro ai
nostri concittadini, dimostrando di voler incominciare a mettere le
mani nelle nostre tasche prima di ridurre i servizi o aumentare il
costo della partecipazione degli utenti agli stessi servizi.
Nel nostro ordinamento l'indennità del Consigliere è calcolata
in percentuale sull'indennità del Parlamentare: la legge regionale
21 agosto 1995, n. 33, ha innalzato tale percentuale dal 40% al
70%. All'articolo 1 della nostra proposta di legge si prevede che
tale percentuale scenda almeno di 10 punti in percentuale,
incidendo in tal modo, a cascata, sulle indennità dei vari
amministratori. Ricordo che, quando nel 2003 avevamo presentato una
proposta di legge in cui si prevedeva una diminuzione, avevamo
allora chiesto una riduzione al 50%, però abbiamo detto che forse
era troppo, vediamo di presentare una percentuale che sia più
accettabile dalla maggioranza. Per quanto riguarda poi in modo
peculiare solo i Consiglieri regionali, la proposta di legge
all'articolo 2 interviene anche per ridurre di 1/3 la quota su cui
viene calcolato l'assegno vitalizio per gli ex Consiglieri.
Attualmente il capitale su cui è calcolato l'assegno vitalizio è
formato per una parte da una quota mensile a carico del Consigliere
e per 2 parti da una quota versata dal Consiglio. La proposta di
legge prevede di ridurre della metà tale somma. L'articolo 3 vuole
ripristinare la finalità sottesa all'istituto dell'assegno
vitalizio: consentire a chi è stato Consigliere di affrontare senza
troppe preoccupazioni il periodo della vecchiaia. Nelle ultime
modifiche riguardanti l'assegno vitalizio si è introdotta la
possibilità per il singolo Consigliere di ritirare, a fine mandato,
il capitale che negli anni si è costituito con il sommarsi dei
versamenti del Consigliere e del Consiglio. Con l'attuale proposta
si conserva la possibilità per il Consigliere di ritirare l'intera
somma da lui pagata, ma non quella versata dal Consiglio. Con gli
uffici è stato fatto un calcolo: con l'introduzione degli articoli
1 e 2 si consente un risparmio di oltre un milione e duecentomila
euro all'anno e questo senza poi calcolare il risparmio che a
cascata andrebbe sugli enti locali.
Ancora un'annotazione: stamani nell'incontro con i Capigruppo è
stato chiesto sia dal Presidente della Regione, sia dal Presidente
del Consiglio, ma anche da tutti gli altri gruppi, di ritirare
questa proposta di legge, in quanto, a fronte dell'emanazione del
decreto legge sui costi della politica, anche la nostra Regione è
chiamata a dare il suo contributo non solo sul tema degli enti
locali su cui ha potestà legislativa primaria, ma anche
sull'insieme dei costi della politica come istituzione regionale.
La proposta che ci è stata fatta era quella di non discutere oggi
queste proposte di legge, ma di rinviare a settembre l'analisi del
problema, in modo da affrontare in un gruppo di lavoro tutta la
questione e trovare un accordo e avere il tempo di delineare un
intervento a carattere globale. Noi, rispetto a questa proposta,
vogliamo fare 2 osservazioni: per l'ennesima volta abbiamo
constatato che la maggioranza non è disposta ad inserire nella sua
agenda politica temi proposti dalla minoranza, è libera di farlo,
ma noi lo vogliamo sottolineare; in questo caso sarebbe disposta ad
affrontare la questione della politica a settembre, perché eventi
esterni - le nuove indicazioni che arrivano da Roma come anche
l'insieme delle richieste che giungono dalla società civile - la
costringerebbero. Noi riteniamo che, tutto sommato, questa è la
seconda proposta di legge che facciamo in tale legislatura, senza
contare le altre mozioni e risoluzioni che abbiamo presentato più
volte, per indicare che questo è un tema che riteniamo importante e
su cui sarebbe significativo che il Consiglio si pronunciasse.
Abbiamo anche analizzato con serietà la proposta che ci è stata
fatta di rimandare il tutto a settembre e ci siamo detti: "va bene,
possiamo anche essere disposti a rimandare tutto a settembre", ma
come? Con il Governo nazionale la Regione ha fatto un patto, nel
senso che indica alcuni paletti, così anche noi volevamo indicare
alcuni paletti, dicendo: "siamo disposti a ritirare le nostre
proposte di legge e discuterle a settembre", ma vorremmo che a
settembre il lavoro vada in una certa direzione, perché, se questo
lavoro va in una direzione totalmente contraria rispetto alla
riduzione dei costi della politica, non è neanche serio che
ritiriamo tali proposte di legge. Abbiamo fatto anche uno sforzo di
individuare alcuni paletti che posso leggere:
"ridurre l'assegno
vitalizio dei Consiglieri regionali, ridurre lo stipendio dei
Consiglieri proponendo anche di sganciarlo da quello dei
Parlamentari e rivalutandolo annualmente con l'indice Istat,
eliminare il cumulo dei vitalizi, impedire il ritiro del 100% del
capitale dell'assegno vitalizio quando è maturato il diritto alla
pensione"
. Saremmo stati disposti a ragionare su questi
paletti, a modificarli, nel senso che individuiamo adesso 1, 2, 3
punti chiari che ci fanno da limite del percorso che a settembre
faremo. La risposta è stata negativa, ossia non si vuole oggi
entrare nel merito. Ripeto: abbiamo detto proviamo a discutere dei
punti prioritari, ma non si è voluto neanche discuterne; allora
abbiamo detto che era opportuno e anche rispettoso nei confronti
del lavoro fatto dai Consiglieri discutere oggi questa proposta di
legge. Non è un disegno di legge che appare il 18 luglio, viene
passato in Commissione il 19 e portato in Consiglio il 26, come il
discorso della montagna; è una proposta di legge che ha una lunga
storia, già vi era una proposta di legge del 2004, vi è stata la
proposta del novembre 2006, vi era il tempo di affrontare la
questione in Commissione, di mettere tutti quanti insieme l'elenco
delle questioni di affrontare, ma di entrare nel merito: questo non
è stato fatto. Riteniamo allora sia opportuno che oggi il Consiglio
si esprima su questi punti, perché è da novembre che il nostro
gruppo chiede al Consiglio di esprimersi con "sì" o "no", o "non mi
interessa" sulla nostra proposta.
Si dà atto che dalle ore 18,00 presiede il Vicepresidente
Lanièce.
Presidente -
Dichiaro aperta la discussione generale.
La parola al Consigliere Sandri.
Sandri (GV-DS-PSE) -
Bisogna ringraziare la collega
Squarzino per la precisione e il dettaglio con cui ha affrontato
questo tema non semplice, ma anche con il garbo, nel senso che è un
problema difficile, su cui si può facilmente scendere su un terreno
un po' populista, però mi sembra che siamo riusciti finora a tenere
un profilo sufficientemente istituzionale (in francese
"républicain"). Mi sembra però che non si possa "non prendere il
toro per le corna" e affrontiamo il tema vero di questo dibattito.
Questa mattina alle 9,00 i 2 Presidenti e la Conferenza dei
Capigruppo hanno fatto una riflessione su tali temi, il Presidente
ha fatto una relazione molto precisa e dettagliata degli accordi
presi a livello nazionale, prima nella Conferenza dei Consigli
regionali e successivamente ciò che è stato recepito dal Governo e
ha anche illustrato parzialmente i primi segnali che sono arrivati
dal Parlamento, perché una delle critiche che erano emerse era
proprio questo fatto che sì erano gli enti locali che si dovevano
dare una mossa, però il Parlamento avrebbe deliberato in materia
quando il Parlamento andava a ridurre i costi della politica.
Alla fine di questa lunga esposizione la maggioranza e non solo
- mi sembra anche con l'appoggio convinto di altre parti della
minoranza: penso ai gruppi "Per il Partito Democratico in Valle
d'Aosta" e "La Casa delle Libertà" - ha proposto un tavolo di
lavoro, un metodo per affrontare tutti insieme tale tema. Credo che
questo non si possa dire un dato negativo, abbiamo preso in seria
considerazione tale proposta, ma questa proposta era collegata ad
un'altra che era quella di dire che oggi si rinvia tutto il
dibattito che stiamo facendo. La motivazione sostanziale era quella
di dire: "questi sono dei provvedimenti limitati, parziali, a noi
interessa fare un discorso a 360 gradi", come dire un discorso
complessivo, e soprattutto è stato evidenziato il rischio che
questa approvazione o la discussione di tali proposte di legge
potesse essere una fuga in avanti, la volontà di fare i primi della
classe e di sfruttare la sensibilità pubblica e avanti di questo
passo.
Credo allora che ci si debba chiedere se tale atteggiamento da
parte della stragrande maggioranza dei gruppi di questo Consiglio
sia un atteggiamento legato alla volontà di mettere in piedi un
gruppo di lavoro, oppure se è un modo surrettizio per tirare avanti
e vedere se si riesce a risolvere questo problema facendo qualcosa
formalmente, ma per non cambiare nulla sostanzialmente, che è
tipico di tali situazioni. Quando, fra l'altro, c'è qualcuno che
dice: "questo problema non si deve risolvere così, ma dobbiamo fare
l'intervento più complessivo", è un modo simpatico di dire: "no".
Si dice in ambiente diplomatico che, quando uno ti dice: "sì", è
"ni" e, se ti dice: "ni", è "no"; questo è spesso abbastanza vero e
mi sembra che si stia avvicinando a tale livello. I gruppi
"Democratici di Sinistra" e "Arcobaleno" però si sono confrontati,
hanno cercato di valutare la parte positiva, quindi dando un
accredito positivo all'iniziativa della maggioranza e riprendendo
una proposta molto corretta della collega Squarzino che diceva: "se
vogliamo fare un gruppo di lavoro, ma un minimo di schema, 2 o 3
punti di riferimento di impegno su cui lavorare ci devono essere,
perché un gruppo di lavoro costituito così può avere l'obiettivo di
aumentare, di mantenere o di ridurre i costi della politica".
Abbiamo deciso questo pomeriggio, in un incontro fra i gruppi di
minoranza "Democratici di Sinistra" e "Arcobaleno", di sintetizzare
in 4 punti essenziali il riquadro all'interno del quale ci deve
essere la riduzione dei costi della politica. I punti prioritari di
un patto per la riduzione dei costi della politica secondo noi sono
la riduzione dell'assegno vitalizio dei Consiglieri regionali così
come è stato identificato nella proposta di legge n. 142, ridurre
lo stipendio dei Consiglieri sganciandolo da quello dei
Parlamentari e rivalutandolo annualmente con indice ISTAT; credo
che questo sia un punto altrettanto fondamentale, perché consente
di evitare un meccanismo che è anti-autonomista, nel senso che
siamo una Regione autonoma, è giusto che su questi temi ci
prendiamo la nostra responsabilità e non è corretto che si debba
sempre andare a traino dei cari nazionali, che una volta sono
andati "a riduzione" per merito della parte finale del Governo di
Centro-Destra, ma nella stragrande maggioranza dei casi sono stati
"in aumento" da parte dei vari Governi. Fra l'altro, vorrei anche
accennare che in queste ore sta avvenendo qualcosa di simile,
perché, da un lato, è stato fatto l'accordo per la riduzione dei
costi della politica; dall'altro, hanno aumentato gli stipendi dei
Magistrati. Voi sapete che lo stipendio dei Parlamentari è
collegato con quello dei Magistrati, quindi non si vorrebbe che
anche in questo caso "ciò che è uscito dalla porta rientrasse dalla
finestra". Su questo problema - ridurre lo stipendio sganciandolo
da quello dei Parlamentari - è importante lo sganciamento, perché
significa che ne prendiamo totalmente in responsabilità e
dall'altra parte credo che una riduzione da definire 10-15% possa
essere un segnale positivo, ma è una riduzione che deve essere
vista a 360°, nel senso che i costi della politica... significa, ad
esempio, che potremo mantenere gli emolumenti per il Consigliere
semplice e ridurre qualche indennità di carica che appare
giustificata o non tanto giustificata. Faccio un esempio: è giusto
che il Presidente del Consiglio guadagni 10-11-12mila non so
quant'è? Potrebbero essere riparametrati Ufficio di Presidenza...
dipende anche perché sono tutte funzioni che negli anni hanno
cambiato il loro peso, una volta la Presidenza della Regione era un
po' come in Italia quella di una Presidenza di una Provincia,
perché non c'erano tante competenze, mentre oggi è un incarico
molto pesante e pieno di impegni che è differente dall'impegno di
presiedere l'Assemblea. Si possono fare vari ragionamenti, non è
detto che lo stipendio dei Consiglieri debba essere interpretato in
senso letterale, è una valutazione più generale di rivedere i
meccanismi rispetto a una serie di valutazioni.
Il terzo punto che volevamo mettere in evidenza è l'eliminazione
del cumulo dei vitalizi: questa è una delle 2 parti essenziali
della nostra proposta di legge, all'epoca firmata dal sottoscritto
e dal collega Ferraris, in cui si poneva il divieto di cumulo -
naturalmente solo per quanto riguarda la parte valdostana, non
possiamo intervenire ovviamente sul vitalizio nazionale - per
quanto riguarda chi ha ottenuto un trattamento di quiescenza come
Parlamentare europeo, Senatore della Repubblica, Deputato o
Consigliere regionale di altra Regione.
L'ultimo punto è quello di togliere la possibilità del ritiro
del 100% del capitale dell'assegno vitalizio al momento della
maturazione del diritto e anche prima, come previsto dal nuovo
comma 1 dell'articolo 7 della legge n. 28/1999, come previsto
dall'articolo 2 della nostra proposta di legge n. 133.
Sono 4 paletti essenziali, non si vanno a mettere delle misure,
non si vanno a mettere delle indicazioni più precise proprio per
consentire di avere una valutazione più ampia, la riduzione
dell'assegno vitalizio ai Consiglieri regionali... la proposta è di
ridurre da 2 quote a 1 ma, avendo scritto solo
"riduzione"
,
ci sono anche dei margini di manovra nel tempo, nella quantità,
nell'entità, nell'attuazione anche in rapporto ai diritti
acquisiti. Quattro piccoli punti, che però sono essenziali per
cominciare a lavorare, altrimenti si rischia di salire su una barca
che non si capisce dove deve andare. Questo purtroppo, dopo una
verifica che abbiamo fatto prima di cominciare tale discussione,
nella pausa del Consiglio che è stata richiesta proprio dai
Consiglieri di minoranza, non è stato accettato dalla maggioranza
in modo netto, inequivocabile e mi sembra senza possibilità di
ritorno; quindi dobbiamo prendere atto che la volontà della
maggioranza è di non avere limiti, di non avere paletti, di non
prendersi impegni di nessun genere. Possiamo cominciare già a dire
che non vi è voglia di ridurre i costi della politica, almeno qui
dentro, perché una seconda parte fondamentale che ci è stata detta
stamani dal Presidente della Regione - e che è stata molto
enfatizzata dal Capogruppo del "Gruppo Misto" - è quella di
evidenziare come gli stipendi dei Consiglieri regionali e gli
emolumenti in capo ad essi sono fra i più bassi d'Italia. Mi sembra
di ricordare che solo la Regione Molise abbia degli emolumenti più
bassi dei nostri, ma potrebbero anche essere quelli più bassi
d'Italia, mentre invece - e il Capogruppo del "Gruppo Misto" lo ha
ben evidenziato - gli amministratori locali hanno degli stipendi
molto alti, non mi ricordo più se lui o il Presidente hanno
evidenziato che si va dal 100 al 180% in più dei Sindaci e degli
Assessori degli altri Comuni d'Italia. Si proponevano allora il
Presidente della Regione e numerosi esponenti della maggioranza, e
non solo, di dire: "se dobbiamo intervenire sui costi della
politica, prima dobbiamo dare dei segnali importanti anche agli
enti locali". Noi non abbiamo interloquito nella cosa, nel senso
che sono discorsi che sono emersi di cui prendiamo atto e prendiamo
atto anche con soddisfazione del fatto che questi sono problemi che
sono emersi con molta convinzione.
Qualcuno ricordava - mi sembra il Capogruppo dell'"UV" - di fare
attenzione perché i Sindaci qui sono un triplo problema: da un lato
hanno degli stipendi che sono mediamente più alti d'Italia del 100
o 180%; dato che fanno parte quasi sempre delle Comunità montane,
hanno poi un'indennità in quanto componenti di Comunità montana che
si aggiunge a quella da Sindaco; in più, se partecipano alle
Commissioni del CELVA - quelle per esprimere il parere di
quell'organo sulle iniziative inviate dal Consiglio regionale -,
prendono pure un gettone o qualcos'altro per questa attività, per
arrivare ad un montante particolarmente alto. Nei rari casi in cui
il Sindaco non si fa interprete di svolgere il suo ruolo nella
Comunità montana... sempre il collega Vicquéry dice: "attenzione,
c'è la mania di inventarsi il cosiddetto "Assessore alla comunità
montana"", quindi un nuovo posto con nuovi incarichi, nuovi
emolumenti... Credo che tutte queste siano cose positive, ma che
non c'entrano nulla con i paletti che abbiamo posto noi. Penso che
noi un segnale forte, prima di andarlo a dare agli enti locali,
dobbiamo darcelo da noi stessi...
Presidente -
... colleghi, per cortesia, fate parlare il
Consigliere Sandri...
Sandri (GV-DS-PSE) -
... c'è un questo problema di
scorrettezza, nel senso che il collega Cesal, di cui non abbiamo
sentito molto la voce oggi, ci farebbe piacere che si esprimesse su
tale punto, se ha qualcosa da dire, al posto di disturbare i lavori
di questo Consiglio; altri... ad esempio, il relatore della legge
precedente sugli autoveicoli non è neanche venuto a votare gli
ultimi articoli, proprio si è dato... ma almeno non disturba. Qui
invece su questi temi importanti abbiamo che ognuno si fa i propri
commenti, benissimo, ma, se i commenti venissero anche dati al
Consiglio, non sarebbe male! Finiremo questo dibattito generale in
cui avremo parlato noi "Democratici di Sinistra" e gli amici del
gruppo "Arcobaleno" e gli altri non saranno intervenuti... non è
omertà, però avalla tutti i nostri sospetti sul fatto che
l'iniziativa di stamani dire che sia stata strumentale è dire poco.
Ringraziamo quindi anche il contributo del collega Cesal...
Tornando al discorso degli enti locali, dobbiamo prendere in
mano questa situazione, ma prima dobbiamo risolvere la nostra
situazione, mandare noi dei segnali, altrimenti diventa difficile
essere credibili! I costi della politica in Valle d'Aosta li
scarichiamo sui Sindaci, è facile ragazzi! Non è detto che non si
debbano fare, si devono fare... ma prima dobbiamo passare da questa
parte... da tale punto di vista, chiediamo e ribadiamo la
disponibilità a lavorare, ma con almeno questi 4 punti come
paletti, altrimenti il rischio è quello di fare la Commissione, la
sotto-Commissione, i gruppi di lavoro e alla fine non combinare
nulla.
Per quanto riguarda poi gli amministratori comunali, è emerso
che a livello nazionale vi è un'indicazione alla riduzione del
numero dei Consiglieri comunali della Valle d'Aosta, così come in
tutte le altre parti d'Italia. Premesso che sugli enti locali è
competenza statutaria nostra, quindi non dobbiamo e non possiamo
avere imposizioni da parte di nessuno, però è un'indicazione
politica di cui dobbiamo discutere. Evidenziamo che non siamo
d'accordo perché per ridurre i costi della politica... ridurre il
numero dei Consiglieri significa ridurre il numero degli eletti,
della casta... ma non togliere la casta... il problema è ridurre il
costo di quei Consiglieri, altrimenti si arriva al limite di
perdere ulteriormente in democrazia. Se c'è un problema in questa
Regione, è che i Consiglieri comunali sono pochi, perché c'è solo
una lista, quindi sono 11 e 4 banchi... sono vuoti... questo è un
"manque" di democrazia e, per quanto riguarda i costi della
politica, credo che quei 4 Consiglieri costino meno di una
settimana di un Sindaco. Il problema allora non è ridurre il numero
dei Consiglieri, ma aumentare la partecipazione della popolazione
ai Consigli comunali, andando a modificare quella legge che non
funziona: quella del regolamento elettorale degli enti locali e
andare invece a tagliare sugli emolumenti; per esempio, quando il
Governo nazionale dice:
"tagliare gli Assessori"
, non dice
delle cose sciocche, ma sugli Esecutivi... anche perché ci sono
Esecutivi in Italia che sono ormai diventati pletorici, ma non c'è
bisogno di andare tanto lontano: ad Aosta abbiamo una Giunta
comunale che si è aumentata da tempi relativamente recenti e c'era
davvero un bisogno indispensabile? Non lo so, mi faccio una
domanda, ma cominciare a pensare di mettere dei paletti sul numero
non dei Consiglieri, che invece significa aumentare la
partecipazione, ma degli Esecutivi e poi sulle prebende degli
Esecutivi.
Non ho adesso sotto mano il testo preciso, ma su "La Stampa" di
martedì è uscito un articolo sui costi della politica, da una parte
c'era la faccia di Sarkozy che ha tagliato una serie di costi della
Presidenza della Repubblica francese, perché "La casta" ha una
serie di costi della Presidenza della Repubblica italiana, che sono
molto divertenti, perché di certo questi grandi personaggi come
Ciampi o Napolitano un grande impegno a tagliare i costi della
Presidenza della Repubblica non l'hanno messo, ma Chirac ha
veramente fatto esplodere i costi dell'Eliseo e Sarkozy ha
cominciato a tagliare molto bene. Dall'altra parte della pagina
c'era l'immagine di Zapatero e si parla dei costi della politica in
Spagna. A parte il fatto che ci sono anche alcuni segni, come
diceva Berlinguer, di austerità, l'elogio dell'austerità, ad
esempio alcuni Ministri spagnoli sono andati a degli incontri con
dei Ministri portoghesi a Lisbona utilizzando i "low cost",
piuttosto che in alberghi 3 stelle, modesti, non arriviamo agli
alberghi in cui va il Consigliere Bortot perché sono proprio sotto
stelle... ma cose normali. La cosa interessante è che i
Parlamentari spagnoli del Centro-Destra prima e del Centro-Sinistra
dopo, che hanno portato a una modificazione della legislazione
spagnola, tanto che oggi la Spagna è una locomotiva dell'Europa, in
cui i treni funzionano, in cui c'è uno sviluppo economico
eccezionale, tanto che ci sono ragazzi valdostani che stanno
emigrando a Barcellona e a Valencia per fare la stagione estiva,
piuttosto che per viverci tutto l'anno o a Madrid... questo
Parlamento è composto dalla metà dei Parlamentari del Parlamento
italiano e guadagnano 3.000 euro al mese, Zapatero ne guadagna
86-87.000. Vuol dire allora che c'è un rapporto inversamente
proporzionale fra la qualità e il pagamento? Non lo so, ma diventa
difficile giustificare determinati stipendi in Italia: penso alla
Sicilia, che è dalla parte opposta rispetto a quelli che prendiamo
noi, per cui i Consiglieri semplici della Sicilia prendono più di
Angela Merkel o di Zapatero. Siamo un po' fuori... i Parlamentari
europei italiani prendono 15-20-30 volte quello che prendono i
Deputati europei polacchi.
Vi è una serie di effetti dell'"edonismo reaganiano" che ha
gonfiato queste cose e io credo che una riflessione per tutti ci
voglia. Soluzioni precise non ce le ha nessuno, oggi però ci
troviamo di fronte a delle cartine di tornasole, a dei segnali che
possiamo mandare che ci consentano di cominciare a dire che su
questi temi ci vogliamo impegnare, vogliamo essere concreti e
precisi. Rinnovo pertanto la richiesta alla maggioranza e agli
altri gruppi che l'hanno condivisa di mettere in piedi questo
gruppo di lavoro come è stato proposto da voi, ma con un minimo di
protocollo di partenza, per sapere la cornice in cui dobbiamo
lavorare. Noi ne abbiamo proposta una, ci auspichiamo che voi ne
proponiate un'altra che sarà diversa, più estesa agli enti locali,
ma vogliamo poter avere un minimo di garanzie che questo lavoro sia
un lavoro fatto in buona fede e con la volontà di arrivare a dei
risultati che si aspettano i nostri cittadini, ma soprattutto i
nostri giovani, perché è da questo segnale di ridimensionamento che
possiamo guadagnare credibilità rispetto alle nuove generazioni.
Stamani ho apprezzato il commento che ha fatto a un ritiro di un
mio emendamento, perché il Presidente Caveri mi aveva convinto che
la sua posizione era migliore della mia, il collega Salzone che
fuori microfono diceva:
"è un duro, ma alla fine è anche capace
di far marcia indietro"
. Credo che la stessa cosa su questo
problema dei costi della politica dobbiamo saper fare un po' tutti.
Mi è dispiaciuto questo pomeriggio quando, alla fine della riunione
fra maggioranza e minoranze da una parte e minoranza "Democratici
di Sinistra" e del gruppo "Arcobaleno" dall'altra parte, di fronte
a una proposta vi sia stata una liquidazione: "non sono
assolutamente d'accordo, arrivederci buonasera". Non si fa così,
posso capire le varie posizioni ma, se c'è la volontà di affrontare
questo tema che è stato posto in un modo disponibile al confronto
da parte del Governo con gli enti locali, con le Regioni a statuto
speciale, credo che anche al nostro interno una mentalità di
apertura, di capacità di vedere al di là del proprio tornaconto
dell'oggi si possa fare. Entrando in quest'aula abbiamo giurato
fedeltà a uno Statuto e fedeltà a una Regione, quando si parla di
tale fedeltà alla Regione non si può solo vedere la Regione
dell'oggi o dell'anno prossimo quando ci saranno le elezioni, ma
deve essere una fedeltà al futuro di questa Regione, perché noi
siamo impegnati a costruire un futuro per i nostri figli e non
possiamo non passare per una ripresa di credibilità di questa
classe politica, che purtroppo passa per una revisione coraggiosa e
intelligente dei costi complessivi della politica, a partire da qui
dentro, ma estendendoci a tutto il territorio e ovviamente tenendo
anche conto che tutta una serie di parametri poi si riverberano su
enti, fondazioni, società dipendenti dalla Regione e che tutto
questo non può che non essere un buon viatico per la nostra
Comunità.
Presidente -
La parola al Consigliere Bortot.
Bortot (Arc-VA) -
Non credo viga la regola della
maggioranza di obbedire al Governo in questo argomento, né che vi
sia un ordine della maggioranza di attenersi a non discutere di
tale problema. Penso che ognuno di noi dovrebbe avere una
coscienza... quando facciamo i gesti eroici, quando si dice:
"quanto siamo bravi", che politiche... l'internazionalismo,
l'Euroregione e "chi più ne ha ne metta" e poi caschiamo a livello
personale... ognuno di noi su un argomento di questo genere... cala
il silenzio più assoluto, nessuno ha niente da dire, tutti dobbiamo
sostenere i nostri piccoli o grandi privilegi? Mi fate un po' pena,
colleghi, e mi rendo conto di quel che dico e prendete pure i
provvedimenti che dovete prendere nei miei confronti: mi fate pena!
Ho 64 anni, ho cominciato a far politica nel 1966 quando ha chiuso
la "Fera", ho fatto politica e me la sono sempre pagata di tasca
mia! Adesso è un anno e mezzo che sono qui, sono coperto di soldi
per fare quasi esattamente le stesse cose che ho fatto per 40 anni
gratis, ovviamente per rispetto della mia dignità personale e a
beneficio dell'intera popolazione della Valle d'Aosta, soprattutto
dei lavoratori e della gente povera. Ogni tanto a Nus, davanti alla
farmacia, ci sono delle persone che perdono il pullman, un giorno
ho caricato una vedova che mi ha detto: "quanto è bravo lei", al
che le dico che sto andando ad Aosta e le do un passaggio. Ci
mettiamo a parlare, questa Signora è vedova, ha meno di 500 euro al
mese, si paga il pullman viene ad Aosta per fare compagnia ad
un'altra Signora sola e questa Signora sola che si può permettere
qualche reddito in più le dà qualche soldino e le paga il pullman.
Questa situazione non è l'unica esistente in Valle d'Aosta.
Credo allora che abbiamo i soldi per migliorare la qualità dei
servizi e lo facciamo poco, abbiamo i soldi per venire incontro
alle richieste di abitazioni e lo facciamo poco, altrimenti non
avremmo liste di 3-400 persone che cercano casa, abbiamo problemi
di centinaia di persone giovani in difficoltà con il lavoro
precario senza tutele, abbiamo i quattrini e facciamo finta di non
vederli, dalla sanità alla scuola a tirare avanti negli altri
settori. Coprite di soldi quelli che interessano a voi con
consulenze e incarichi di ogni genere e il tutto è giustificato dal
fatto che noi siamo coperti di quattrini e, per giustificare questa
ingiustizia sociale del fatto che siamo coperti di quattrini,
dobbiamo elargirne più del dovuto a quelli che ci interessano!
Questo sta succedendo il 26 luglio 2007 nella grande gloriosa e
prosperosa Valle d'Aosta, dove non c'è una volta che non andiamo in
giro a dimostrare, a farci vedere chissà chi cavolo siamo e poi
"cadiamo su una buccia di banana" del genere, quando da marzo 2003
abbiamo sollevato il problema e oggi non avete neanche più il
coraggio di dirci che facciamo demagogia come ce lo avete detto a
marzo, perché ricordo benissimo cosa ci avete risposto a marzo:
"siete solo capaci di fare demagogia su questo argomento per fare i
primi della classe!". Avete avuto 7 mesi per imparare a fare
altrettanto, rinunciando non a grandi quattrini, ma solo dando dei
segnali precisi da quelli che lavorano precari nella "Cogne" a
quelli che sono precari all'Ospedale, ai giovani che sono
disoccupati, dare dei segnali, perché le proposte che vi abbiamo
fatto non è che "ci riducono in braghe di tela"! Le proposte che
abbiamo fatto sono dei segnali politici da dare alla collettività
valdostana, un segnale, e avete adesso il coraggio di stare zitti e
non accettare le nostre proposte? Vi eravamo venuti incontro per
evitare la demagogia che sto facendo e la sto facendo di proposito,
vi avevamo offerto l'opportunità di uscirne tutti assieme,
stabilendo dei paletti sui quali discutere a settembre. Quando il
sottoscritto, al quale arriva l'estratto conto a casa di 10 mesi da
Consigliere regionale e si vede accantonati 40.000 euro...
(proteste dai banchi del Consiglio)
... ma io voglio gridare, voglio stanarvi uno per uno e continuo
a gridare, va bene! Smetto subito di gridare nella misura in cui
vedo una lista di voi altri liberi al di là della disciplina di
partito, che si alzano, chiedono la parola e ci spiegano perché
l'accordo che abbiamo proposto per discutere a settembre di dare
dei segnali non è stato accolto e allora smetto di urlare. Non
importa se non vedo la lista, ma ricordatevi che questa cosa,
chiamatela ricatto o quel che volete, non finisce qui e tutta la
logica dell'"embrassons-nous" finisce qui, perché degli estratti
conto e delle buste paga faccio la gigantografia e le porto in giro
per tutta la Regione. Personalmente sono stufo di venire additato -
per fortuna, pochissime persone che non ci conoscono - fra quelli
che fanno parte di quegli altri là. Io non voglio, se c'è il vostro
silenzio e non c'è un vostro impegno di dare dei segnali su questo
argomento, far parte di quelli là che sareste voi!
Presidente -
La parola al Consigliere Ottoz.
Ottoz (GM) -
Non vorrei essere stanato dal Consigliere
Bortot, ma credo di non aver capito bene quale sia il quadro della
situazione. Ho partecipato stamani alla riunione di cui hanno
parlato altri colleghi, in particolare Squarzino e Sandri, che
hanno parlato con minor sentimento, ma con più ragione, e in quella
sede il problema è stato posto in questi termini: si fa un gruppo
di lavoro a settembre per affrontare globalmente il problema. La
risposta è stata: "va bene il gruppo di lavoro a settembre, ma
intanto oggi votate questa roba altrimenti facciamo casino"; se ho
capito male, vi chiedo scusa. Adesso mi sembra di capire, e chiedo
conferma al Consigliere Bortot se ci sia stata un'altra riunione
alla quale non ho partecipato e sia stato negato il gruppo di
lavoro a settembre.
Detto questo, vorrei capire bene se stiamo parlando, dato che il
discorso è complesso, dei costi della politica o di quanto rubano i
Consiglieri. Stiamo parlando di quanto rubano i Consiglieri e
allora facciamo un dibattito di un certo tipo, parliamo dei costi
della politica e il dibattito è un altro, dove sono ricompresi
giustamente gli emolumenti di tutti gli eletti: "in primis" i
Consiglieri. Sono d'accordo che potremmo e dovremmo dare un esempio
perché qualcuno deve pur partire e quindi in questa Regione è
meglio che partano quelli che rivestono le posizioni apicali per
dare il buon esempio verso il basso. Mi sembra però che qui, se a
Roma c'è la seconda e la terza università, "Tor Vergata", la
"Luiss", ecc. qui abbiamo aperto la seconda università della Valle
d'Aosta: l'università della demagogia, poiché ho apprezzato molto
il tono tribunizio del Consigliere Bortot e vorrei essere capace di
parlare come lui per muovere le "corde" più intime delle persone,
in modo che si blocchino le "corde" della ragione. Parliamo allora
dei costi della politica e affrontiamo il problema, però non oggi,
ma a settembre, perché questa di oggi è l'ultima riunione
dell'estate.
Se parliamo invece del provvedimento in esame, dovremmo quanto
meno fare questo discorso, per quanto mi concerne. Non ho problemi
ad affrontare la questione di dare un primo segnale: quello di
rivedere alcune posizioni degli emolumenti ai Consiglieri. Mi
piacerebbe però che, al di là di quello che dice il Consigliere
Bortot, si parlasse di questi emolumenti, perché credo sia uno dei
più grossi equivoci. Un vecchio proverbio dice: "poco se mi valuto
e molto se mi confronto", in realtà il contesto è un altro in
questa frase, ma qui dipende sempre da che parte ci si confronta.
Resta il fatto che l'emolumento dei Consiglieri, qualunque esso
sia, dato l'ordine di grandezza nel quale esso si muove, rispetto a
una pensione minima di 4-500 euro, a qualunque livello lo
mettessimo, non usciremo dal problema, a meno di attestarci a 400
euro, anzi facciamo 399. Questa potrebbe essere la soluzione, ossia
un euro in meno della pensione più bassa d'Italia, così chiuderemmo
la questione. Se questo non è il problema, qualunque cifra non va
bene, perché mi piacerebbe che fosse fatta pubblicamente un'analisi
sui giornali di quanto guadagna un Consigliere. Avremmo delle
sorprese! Potrei elencare alcune categorie che godono di ben altri
emolumenti e che si lamentano degli emolumenti dei Consiglieri;
però, in effetti, gli emolumenti dei Consiglieri rispetto alle
pensioni minime sono cospicui. Dovremmo fare una rivisitazione
globale dei costi della politica, i costi delle decisioni, i costi
che subisce la Comunità per le decisioni non prese, cosa costano di
emolumento gli eletti, cosa costano le strutture, cosa costano le
istituzioni a prescindere dagli eletti, quali istituzioni sono
necessarie oppure no, quindi fare tutto un "reset" quanto meno
logico del sistema per vedere poi come si possono ridurre i costi
della politica. Dopodiché - ripeto - se vogliamo partire dai
Consiglieri ok purché poi però si affronti il problema, poiché per
l'imbarazzo che dicevo, senza dire che ci sono persone in
quest'aula che ho visto uscire per non votarle quando si votavano
certe leggi, senza dire perché non avrebbero votato e perché
uscivano... Non parlo di oggi: parlo di quando si discutono gli
emolumenti dei Consiglieri alle 2,00 di notte, tanto per essere
chiaro. È anche facile uscire: uno esce, "non c'ero". Le donne non
hanno la prostata, gli uomini ce l'hanno, tutti hanno dei buoni
motivi e la diuresi notturna è un problema che tutti viviamo... Vi
sono poi i Consiglieri che fanno solo i Consiglieri, vi sono i
Consiglieri che non lasciano il loro lavoro fuori e continuano a
fare i Consiglieri facendo il loro lavoro, vi sono i Consiglieri
che hanno situazioni di tipo diverso. Capisco perfettamente e non
posso che essere solidale con la situazione che ha vissuto per 40
anni il Consigliere Bortot.
Vorrei tranquillizzare il Consigliere Sandri sul Molise. Il
Consiglio del Molise costa meno per 2 motivi: ha un costo di
struttura inferiore, ha meno Consiglieri di noi. Però i Consiglieri
del Molise hanno lo stesso trattamento per legge dei Parlamentari
della Repubblica, compreso emolumento, l'auto blu al Presidente di
Commissione, potremmo fare un elenco. Comunque facciano quello che
vogliono, non comandiamo noi in Molise.
Abbiamo i Consiglieri regionali, comunali, nei Comuni abbiamo i
dirigenti e quanti sono i dirigenti dei Comuni... servono tutti? Ci
sono altrove Comuni più grandi e più difficili con meno
dirigenti... quanto costa un dirigente in un Comune? Non lo so,
possiamo però fare una dissezione del sistema a pezzetti e
rimetterlo in discussione in tutte le sue articolazioni e poi
vedremo quanto potremo risparmiare. A cosa servono le Comunità
montane, a cosa servono - non è il caso nostro - le Province, a
cosa serve la Regione Trentino Alto Adige con 2 Province autonome
che sono 2 Regioni? E così via. Il problema va affrontato in modo
laico, freddo, razionale, perché l'obiettivo è quello di far
risparmiare dei soldi alla Comunità, non di punire la categoria che
in quel momento è "à la une" a causa dell'aborrito Consigliere
regionale, o l'aborrito Parlamentare, o l'aborrito Consigliere del
Comune o l'aborrito Sindaco. Quello che è stato detto dal
Consigliere Sandri è vero: i Sindaci della Valle d'Aosta pare siano
i più pagati d'Italia, nel senso che guadagnano dal doppio al
triplo della media nazionale, mentre i Consiglieri regionali sono i
meno pagati d'Italia e mica si lamentano, anzi, siamo qui a
dichiararci disponibili a parlarne, però parlarne con una
fotografia globale e nitida con comparazioni e cifre e non
sull'ondata del cuore. So che il Consigliere Bortot a novembre
andrà dove lo porta il "quorum", e che anche ora va dove lo porta
il cuore... però, se si parla di costi della politica, parliamo di
tutti i costi della politica e prendiamo tutte le cifre, le voci
che generano costi. Potremmo parlare delle consulenze, potremmo
parlare di tantissime cose. Quanto costa la politica? È vero che
nelle Comunità montane gli eletti guadagnano pochissimo, ma cosa
costa mantenere una Comunità montana? E se c'è una Comunità
montana, a cosa serve il Consorzio dei Comuni e perché i Comuni si
consorziano con geografie e riperimetrazioni diverse da quelle
della Comunità montana? Magari va bene così, però bisogna
analizzarlo e arrivare alla conclusione che va bene così. Perché
propongo 399 euro ai Consiglieri regionali? Anzi facciamo zero,
però poi vediamo qual è l'effetto sui costi della politica. Capisco
che un piccolo vantaggio dialettico all'opposizione va dato, per
dire: "non ci avete fatto fare la commissione allora noi adesso
facciamo il nostro show"; va bene, era anche simpatico lo show del
Consigliere Bortot, e di grande effetto, ma non risolve il problema
e non voglio qui ricorrere al solito trucco del problema a valle e
del problema a monte, poiché il problema è l'insieme delle cose e
soprattutto gradirei... Qui concludo dicendo che sarebbe opportuno
che questo provvedimento fosse ritirato e si facesse un serio
gruppo di lavoro che alla ripresa dell'estate affronti tale
problema, ma in modo laico e senza condizionamenti: questo sì,
questo no, di questo si parla e di questo no e senza guardare in
faccia nessuno! Dovrebbe essere ritirato il documento, lo show è
stato fatto, il vantaggio mediatico è stato raggiunto, i titoli dei
giornali ne parleranno. Io mi sento anche solidale con i problemi
che ha avuto il Consigliere Bortot nella sua vita, non pretendo che
lui sia solidale con i miei, perché forse non li considera
problemi, però qui si parla dei costi della politica e non siamo in
condizione oggi pomeriggio di risolvere il problema. L'esigenza
fondamentale è che si sappia però, una volta per tutte,
pubblicamente, quanto guadagna un Consigliere regionale, lo metterò
da qualche parte per iscritto, non so che farà il Consigliere
Bortot, so quello che farò io e poi il Consigliere Bortot mi dirà
se è giusto o no, perché i calcoli e i ragionamenti sono oggi fatti
in un modo errato.
Rimane un punto sul quale esistono visioni diverse,
giustificazioni diverse per l'introduzione di un istituto, il
trattamento vitalizio, il quale è in effetti stato più volte
ridotto per ridurne l'effetto sul fondo, ma che, rispetto a un
lavoratore dipendente, rappresenta una situazione migliore, molto
migliore. Sul resto gradirei che si facesse un'analisi, ma poi si
discutesse sulle cifre sapendo anche le cifre di tutti, ossia
partiamo da Via Chambéry che adesso è a Saint-Christophe...
partiamo da Piazza Chanoux... di tutti. Mi sembra giusto che la
gente sappia di tutti, non è che la gente debba pensare che qui ci
sono 35 ladri che li governano e tutti gli altri fanno la fame...
di tutti!
Presidente -
La parola al Consigliere Lattanzi.
Lattanzi (CdL) -
Devo dire che sono stato uno di quelli
che nella sospensione dei lavori ha cercato di capire cosa era
meglio fare, rifiutando la logica dei primi della classe, di chi,
anche per iniziativa politica, volesse riportare a casa un
risultato politico. Credo che un risultato politico da parte della
Sinistra, che giustamente diceva la collega Squarzino è anni che
chiede un'analisi, un ridimensionamento dei costi o - come il
collega Frassy ha definito - i danni della politica aprendo un
ragionamento serio sui costi della democrazia e i danni della
politica... Ho già detto che il nostro gruppo è allineato e
condivide la necessità di approfondire questo tema, ma non
approfondirlo per fare i soliti gruppi di lavoro o le Commissioni
che sono lo strumento migliore per non combinare mai nulla, ma per
aprire un ragionamento serio sui costi generali della democrazia e
i danni della politica che si sono stratificati negli anni. Non vi
è dubbio che si può anche "cavalcare" l'emotività
dell'"anti-Casta", probabilmente, dal punto di vista elettorale, si
porta a casa anche un risultato, ma credo che non si risolva il
problema, perché i costi della democrazia e i danni della politica
vanno affrontati in un contesto più generale. Tanto per essere
molto espliciti, sui 3 provvedimenti che avete presentato noi 2 di
quei 3 provvedimenti li potremmo anche votare stasera, ma non
sarebbe intelligente a nostro avviso ed è per quello che abbiamo
proposto ai colleghi di accogliere l'invito ad una discussione
approfondita da settembre in avanti, non perché non si avesse
voglia di farlo domattina: perché i tempi contingenti delle vacanze
ci impediscono di iniziare la prossima settimana. Abbiamo dato la
nostra disponibilità a fare un ragionamento serio a più ampio
raggio sui costi - come diceva il collega Ottoz - comparati della
politica, i danni della politica, le stratificazioni che si sono
create in questi anni attraverso le consulenze, i ruoli
dirigenziali, della Regione, dei Comuni e delle Comunità montane,
quello che riterremo opportuno impostare come processo politico e
amministrativo della Regione, delle Comunità montane e dei Comuni,
ragionare sul ruolo delle Comunità montane, sul ruolo dei
consulenti esterni che diventano dirigenti esterni per via di
consulenze reiterate per anni. Siamo assolutamente disponibili a
questo e anzi 2 di quelle 3 proposte avremmo potuto votarle anche
oggi, riterremmo però di non fare un lavoro serio: ecco perché
abbiamo accettato e anzi sosteniamo la necessità di fare un lavoro
più approfondito, quindi non me la sento di chiedere ai colleghi di
ritirare le loro proposte, ma chiedo di capire il fatto che ci
asterremo sulle loro proposte perché vogliamo affrontare seriamente
questo problema, siamo i primi a volerlo fare. Il "Governo
Berlusconi" si era contraddistinto fra le altre cose anche per aver
ridotto del 10% gli emolumenti dei Parlamentari, che avevano
toccato tutti i Consiglieri regionali, le Comunità montane, i
Comuni e tutti quelli che vivono di politica; purtroppo il "Governo
Prodi" con un colpo di scena ha ripristinato questo 10% riportando
la situazione al 1° gennaio 2006. Non voglio fare demagogia, voglio
solo significare che è un ragionamento complesso questo dei costi e
dei danni della politica e delle stratificazioni della democrazia,
problema che siamo disposti ad affrontare seriamente speriamo
insieme a voi, perché quella vostra attitudine a razionalizzare,
che voi vedete come danno attraverso i costi della politica per cui
i cittadini sono stufi di pagare cose che non rendono nulla, perché
tutte le consulenze, tutti gli stipendi d'oro, tutta la gente che
si arricchisce con la politica, per quanto ci riguarda, si
traducono in quel famoso "Unico" che uno deve pagare o con lo
stipendio fisso, o con il 740... e che deve contribuire a mantenere
questa democrazia. Noi la riteniamo una democrazia esosissima ed è
condivisibile il processo di razionalizzazione. Non vi vogliamo
accusare di voler fare i primi della classe, perché sono cose che
avete proposto anni fa, quindi non possiamo dire questo, però
onestamente, se avete voglia di farlo, accettate l'invito di
lavorare insieme su tale contesto e passiamo fuori anche un
messaggio che anche qui dentro c'è gente seria, la maggioranza,
anzi credo l'unanimità, gente seria che ha voglia di affrontare
questo tema comparando i costi e lavorando in tale direzione.
Il Presidente Caveri stamani è stato illuminante sotto l'aspetto
di cosa sta succedendo a Roma, condivido però l'idea del
Consigliere Sandri di non aspettare Roma, perché nel gruppo di
lavoro stamani ho già espresso l'idea che noi, al di là di quello
che Roma fa, dobbiamo fare un ragionamento autonomistico nostro e
portare avanti una nostra proposta, ma questo non significa che
dobbiamo approvare le proposte di oggi se non vogliamo passare come
quelli che non vogliono affrontare il problema. No, diciamo che
Roma sta facendo un suo percorso, io dubito, conoscendo Roma e i
meandri della politica romana, che sia un discorso serio: oggi ci
sono i libri come "La casta", ci sono i giornali che "fanno le
pulci" sui costi, allora, quando i "media" si occupano di queste
cose, Roma si agita, ma, quando si agita, non combina mai nulla.
Non sono quindi fiducioso che Roma abbia iniziato un percorso serio
di riforma, infatti ci sono volute 820.000 firme di gente fuori dal
Parlamento per costringere i Parlamentari a fare una legge
elettorale seria che restituisca ai cittadini la possibilità di
scegliersi il Governo da cui vuole essere governata. Non ho quindi
grande fiducia ad aspettare Roma, però mi sembra condivisibile
l'argomentazione del Presidente Caveri quando dice che c'è un
lavoro serio fra le Regioni, fatto in modo trasversale da Sindaci,
Presidenti di Governo regionale di Destra e di Sinistra, che sono
disponibili a negoziare con lo Stato per la riduzione dei costi
della politica.
Con questa franchezza invito i colleghi ad accettare l'invito
del gruppo di lavoro da settembre in avanti, di cui dobbiamo
rendere pubbliche le sedute, perché "il gioco delle 3 carte" di chi
dice di essere disposto a cambiare i costi della politica, ma fa di
tutto per non muovere un centimetro è cosa già sentita. Ho sentito
ragionamenti in questi giorni di onestà intellettuale: "compariamo,
vediamo dov'è da tagliare", ma ho sentito anche gente che non la
pensa così, fa finta e di quelli che fanno finta ne abbiamo le
tasche piene! Un bell'inizio di lavori da settembre in avanti
quindi con belle sedute pubbliche così la gente avrà i verbali, gli
archivi, le registrazioni video per poter valutare chi all'interno
di questo piccolo Parlamento realmente lavora per ridurre i costi e
i danni della politica e della democrazia e chi invece gioca "il
gioco delle 3 carte" per mantenere i privilegi. Dico subito che non
vediamo aberranti privilegi, almeno io non ne ho, quindi non so chi
altri ne abbia in quest'aula... aberranti privilegi se non lo
stipendio, che può essere considerato alto o basso. Credo sia
considerato altissimo per quello che stiamo producendo, bassissimo
per quello che dovremmo produrre, ma qui ognuno la vede come meglio
crede. Se facessimo qualcosa di importante per la gente, sarebbe
anche troppo poco, chiederei l'aumento; siccome non si riesce a
produrre nulla qui dentro da ormai 4 anni, siamo strapagati per
quello che non facciamo! Questi però sono i danni della politica e
i costi della democrazia. Accetto l'invito di tutti i gruppi di
lavorare seriamente da settembre in avanti, senza voler fare i
primi della classe, con onestà intellettuale, con trasparenza, con
comunicazione esterna e poi andremo a portare ai nostri cittadini
una riforma dei costi della democrazia e della politica.
Presidente -
La parola al Consigliere Segretario
Venturella.
Venturella (Arc-VA) -
Volevo fare alcune osservazioni su
quello che abbiamo sentito negli interventi dei vari colleghi.
Una prima osservazione al Consigliere Ottoz, a cui riconosco una
cromosomica onestà intellettuale. Io non distinguerei i costi della
macchina amministrativa, lei ha parlato di dirigenti, di
consulenze... e pensa di "sfondare una porta aperta" rispetto a
questo tema dei costi della politica... secondo me, sono 2 cose
distinte e non vorrei che l'allargamento ai costi, oltre che della
politica, anche della macchina amministrativa che derivano dai
contratti di lavoro, dalla possibilità che danno le diverse leggi -
la n. 18, la n. 12 - di ricorrere troppo spesso e senza reali
motivazioni a consulenze in alcuni casi molto ben retribuite fosse
un tentativo per dire che ci occupiamo di tutto per poi occuparci
di nulla. Facciamo un discorso generalizzato molto largo, andiamo
ad analizzare tutto lo scibile umano per dire che questo lavoro è
così grande, per cui produciamo un bel documento generale e poi
vedremo, anche perché - introduco la seconda osservazione - vi è la
questione dei tempi.
Riconosco al collega Lattanzi il fatto di aver proposto
un'interessante iniziativa che appoggiamo: la pubblicizzazione
delle sedute del gruppo di lavoro e lo invito a presentare ora un
ordine del giorno o una risoluzione con due parole: "ci si impegna
a far sì che le sedute di questo gruppo di lavoro siano pubbliche"
e noi, ma credo di interpretare la volontà del gruppo "Democratici
di Sinistra", sottoscriveremo subito.
Il problema sono i tempi: da quando abbiamo nel 2003 - ma ho
anche resoconti consiliari risalenti più in là nel tempo - posto
con diversi accenti - e non vogliamo pensare che siamo stati i
primi - un problema, non abbiamo praticamente avuto risposta in 4
anni e a fine legislatura, dopo la pausa estiva, pensiamo non solo
di occuparci dell'assegno vitalizio, dell'indennità, della non
cumulabilità, ma di allargare il campo di azione di questo gruppo
di studio ad una quantità enorme di problemi, di meccanismi che
sono regionali, politici, amministrativi, che si sono durante gli
anni sedimentati, per cui da settembre a febbraio riusciamo a dare
un segnale? Permetteteci di avere il legittimo beneficio del
dubbio, ecco perché la nostra proposta è quella di intervenire
almeno su questi 4 punti. Prendiamo tale impegno, nessuno invita a
morire per Danzica, ma almeno prendiamo in questo Consiglio oggi
l'impegno a lavorare su questi 4 punti. Qui concordo con il collega
Sandri quando dice: "abbiamo in testa da anni quali potrebbero
essere le argomentazioni generali su cui intervenire", bene,
descriviamo, facciamo un elenco, ma prendiamoci l'impegno. Voi non
ci potete chiedere ancora una volta di dare fiducia alla cieca e di
ritirare le nostre proposte, perché a settembre si costituirà un
gruppo di lavoro, sappiamo bene come vanno a finire queste cose.
Noi il segnale lo abbiamo dato e mi pare che la risposta di buona
parte del Consiglio non vi sia stata, perché, rispetto a questi
argomenti da affrontare subito, non solo avete detto "no", ma non
avete neanche proposto una...
(interruzione di un Consigliere, fuori microfono)
... veramente ne abbiamo parlato. Noi allora abbiamo portato dei
punti. Vista la vostra esperienza e autorevolezza, condividiamo
almeno un elenco, un impegno, però con il vostro apporto. Siamo
disposti a integrare tale elenco con altri punti che dobbiamo
affrontare: questo non è avvenuto.
Sulla questione del metodo e del merito io non sono d'accordo
che mi si dica, quando vi è stata la riunione in sala gruppi, che
questa non è una questione di metodo, ma è già una questione di
merito, perché non è vero. Nel merito saremmo entrati se si fosse
indicata una strada precisa sulla riduzione dell'indennità
attraverso questo meccanismo, sul fatto di intervenire sulla diaria
e non sull'indennità di carica o non sull'indennità di carica, ma
sull'indennità di funzione, oppure sulla riduzione dell'assegno
vitalizio, di intervenire sulle quote, come, ad esempio, abbiamo
proposto con le nostre leggi. Abbiamo dimostrato buona volontà,
siamo disposti a ritirare le nostre proposte di legge, ma ci deve
essere non dico una contropartita, ma un impegno reciproco, non
possiamo di nuovo, a fine legislatura, accettare il fatto che si
definisca un gruppo di lavoro generico, che affronti tutto e il
contrario di tutto, perché questo potrebbe essere un "escamotage"
per non affrontare nulla; per questo proponiamo che l'elenco che
abbiamo presentato sia integrato e che la proposta del collega
Lattanzi trovi spazio in una risoluzione che possiamo votare
assieme. Potrei chiedere, a nome anche del gruppo "Democratici di
Sinistra", un attimo di sospensione, perché ci sono state delle
proposte e allora "mettiamo tutto ciò nero su bianco".
Presidente -
La parola al Consigliere Salzone.
Salzone (SA) -
Non ho capito se il gruppo "Arcobaleno" ha
riaperto la discussione, nel senso che è possibilista su un
eventuale rinvio, perché rinuncio a fare l'intervento, in quanto il
mio intervento era finalizzato a questo, poi riprendo la
parola.
Presidente -
La parola alla Consigliera Squarzino
Secondina, per mozione d'ordine.
Squarzino (Arc-VA) -
Il collega Venturella lo ha detto,
ma vogliamo esplicitarlo meglio. Credo che il collega Lattanzi
abbia fatto una proposta, si può lavorare su questa proposta e
vedere se essa ha una sua possibilità di realizzarsi e di essere
accolta, quindi chiediamo una breve sospensione per verificare
insieme questo e se c'è un accordo su tale proposta.
Presidente -
Il Consiglio regionale è sospeso per 10
minuti.
Si dà atto che la seduta è sospesa dalle ore 19,22 alle ore
19,48.
Presidente -
Riprendiamo i lavori per dichiarare il
rinvio della discussione a domani mattina, quindi riprenderemo la
discussione generale sui punti n. 36, n. 37 e n. 46 domani
mattina.
La seduta è tolta.
---
La seduta termina alle ore 19,49.
