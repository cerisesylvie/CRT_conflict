Classificazione
ASSETTO DEL TERRITORIO
Urbanistica e pianificazione territoriale



Oggetto del Consiglio n. 1713 del 11 gennaio 2006 - Resoconto
OGGETTO N. 1713/XII - Adeguamento dei piani regolatori comunali
al P.T.P. (Interpellanza)
Interpellanza
Osservato che nonostante le proroghe concesse, sarebbero
pochi i Comuni ad aver adeguato i propri Piani regolatori comunali
al P.T.P.;
Ricordato che la legge istitutiva del P.T.P. è ormai in
vigore da oltre sette anni e che, nel frattempo, sono state
approvate numerose varianti senza, lo si ripete, che i Piani siano
stati opportunamente adeguati alla normativa regionale di
settore;
Ritenuto opportuno avere ulteriori elementi di giudizio sulla
tematica e conoscere gli orientamenti del governo regionale al
riguardo;
i sottoscritti Consiglieri regionali
Interpellano
l'Assessore competente per sapere:
1) quanti sono i Comuni che hanno adeguato i loro Piani
regolatori al P.T.P. e quanti i Comuni che hanno formalmente
approvato gli ambiti inedificabili;
2) quante varianti non sostanziali ai Piani regolatori sono
state adottate dall'approvazione della nuova normativa (1998) ad
oggi;
3) se il governo regionale intende accelerare le procedure di
adeguamento degli strumenti urbanistici comunali al P.T.P.
F.to: Curtaz - Riccarand - Squarzino Secondina
Presidente - La parola al Consigliere Curtaz.
Curtaz (Arc-VA) - Nel 1998 - e sono ormai trascorsi oltre sette
anni - la Valle d'Aosta si dotava del PTP e della legge n. 11/1998,
"Testo unico in materia urbanistica", normative che prevedevano una
serie di adempimenti da parte dei Comuni che avrebbero dovuto,
entro termini fissati dalla legge, adempiere a certe indicazioni
che tali leggi davano. Con questa interpellanza vogliamo
puntualizzare l'attenzione soprattutto in riferimento
all'adeguamento dei piani regolatori al PTP e all'approvazione
degli ambiti inedificabili. Sappiamo che in riferimento soprattutto
all'adeguamento dei piani regolatori sono state concesse delle
ulteriori proroghe, le ultime proroghe dovrebbero essere scadute il
31 dicembre 2005. Ci pare quindi opportuno in questo momento fare
il punto della situazione, capire quanti sono i Comuni che hanno
adeguato i loro piani regolatori al PTP e quanti i Comuni che hanno
formalmente approvato gli ambiti inedificabili. È interessante
capire - da qui la nostra seconda domanda - nel frattempo in questi
sette anni quante varianti non sostanziali sono state adottate dai
Comuni in attesa della definizione normativa i cui ritardi
lamentiamo. Vogliamo sapere, infine, se il Governo regionale
intende accelerare le procedure di adeguamento degli strumenti
urbanistici e, in caso affermativo, con quali strumenti.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Per quanto riguarda le risposte all'interpellanza,
la prima domanda è un po' complessa, cercherò di dare una risposta
invertendo le due domande che sono contenute, cioè i Comuni che
hanno formalmente approvato gli ambiti in edificabili. Abbiamo 70
Comuni che hanno completato le cartografie delle aree boscate, 59
quelle delle zone umide, laghi, 57 quelle dei terreni sedi di
frane, 54 quelle dei terreni a rischio di inondazione, 46 quelle
dei terreni soggetti a rischio di valanghe o slavine. Abbiamo 13
Comuni che ci hanno segnalato che, entro i primi mesi del 2006, ci
presenteranno la bozza di adeguamento, bozza che costituisce
l'unica variante sostanziale che viene ammessa, sono: Arnad,
Aymavilles, Brusson, Charvensod, Cogne, Donnas, Emarèse,
Gressoney-Saint-Jean, Hône, Nus, Pollein, Pont-Saint-Martin e
Quart. Tre Comuni hanno consegnato la bozza: Aosta, Courmayeur e
Nus. Per Aosta una prima istruttoria è conclusa, tanto che ci sarà
una conferenza di servizio domani o dopo domani, una prima
istruttoria è stata fatta per il Comune di Courmayeur, che ha
provveduto ad adeguare la sua bozza alle richieste fatte dalla
Regione, per Nus la bozza è stata trasmessa alla fine del mese di
dicembre.
Per quanto riguarda le varianti non sostanziali, il mio dato è
questo: abbiamo avuto circa 500 varianti non sostanziali ad
arrivare fino al 2003, ad oggi abbiamo altre 225 varianti dal 2003
fino alla fine del 2005, di queste il 70% riguarda la realizzazione
di opere pubbliche.
Per quanto riguarda l'ultima domanda, l'ultima scadenza per fare
questo adeguamento era il 31 dicembre 2005; avevamo precedentemente
istituito la cabina di regia, nella quale avevamo attivato tutta
una serie di confronti con i Comuni per capire i loro "desiderata"
e riuscire a disegnare delle sinergie ipotetiche tra i vari Comuni,
tenuto conto che uno degli scopi era quello di fare in modo che
l'adeguamento non fosse un adeguamento di tipo puntuale di ogni
singolo Comune, ma un adeguamento di sistema fra Comuni per quanto
riguarda problematiche trasversali. Abbiamo avuto una serie di
incontri recentemente con i Comuni e con un gruppo di lavoro del
CELVA che è stato appositamente designato per seguire questa
vicenda; stiamo elaborando un disegno di legge, che porteremo
all'attenzione delle Commissioni entro questo mese, con il quale
individueremo dei meccanismi che devono essere premianti per quei
Comuni che sono più avanti e per accelerare le procedure di
chiusura di questo adempimento. È anche necessario peraltro
ripartire con una nuova pianificazione del territorio che dia per
acquisita tutta una serie di ricognizioni sul territorio, che
portano ad escludere quei territori che per motivi vari dovranno
rimanere integri.
Presidente - La parola al Consigliere Curtaz.
Curtaz (Arc-VA) - Intanto i dati forniti sono utili e pregherò
l'Assessore di farmi una copia dei dati, in modo che si possa avere
un quadro complessivo. Credo che occorra fare in prima battuta una
distinzione, perché, per quanto riguarda gli ambiti inedificabili,
il lavoro è più avanti, ci sono dei dati consistenti: si va da un
dato minimo di 46 Comuni per quanto riguarda il problema delle
valanghe a un dato di 70 Comuni, quasi tutti, per quanto riguarda
le aree boscate. Quindi, in riferimento a questa prima
problematica, i dati non sono soddisfacenti, ma sono meno negativi
rispetto all'adeguamento dei piani regolatori.
Per quanto riguarda l'adeguamento dei piani regolatori,
manifestiamo tutta la nostra insoddisfazione. Non è la prima volta
che portiamo all'attenzione del Consiglio questa problematica; lei
nelle scorse occasioni aveva fatto molto affidamento, se non
ricordo male, in occasione dell'ultima proroga, nei confronti della
"cabina di regia" che avrebbe dovuto sbloccare la situazione e
portare a dei risultati. Dai dati che oggi ci ha segnalato,
purtroppo, questi risultati sono molto negativi: parliamo di 3
Comuni su 74 che hanno consegnato la bozza e parliamo di 13 Comuni
che probabilmente presenteranno la bozza nei primi mesi del 2006.
Se anche ciò si verificasse, sarebbero solo 16 Comuni su 74 quelli
che si sono attivati. Questo ci fa dire una cosa semplice: che la
politica delle proroghe, come avviene in altri contesti - penso al
contesto italiano -, è contraria ad ogni logica di buona
amministrazione e di legalità. Non solo non funziona dal punto di
vista teorico, perché educa i cittadini e le amministrazioni ad
essere negligenti, ma non porta risultati concreti, perché a forza
di proroghe siamo arrivati nel 2006 con solo alcuni Comuni che
hanno avviato le pratiche per l'adeguamento dei loro piani
regolatori. Non ha funzionato quindi il sistema delle proroghe,
occorre dire che forse, nonostante anche gli sforzi Assessorili,
non ha funzionato la cabina di regia. L'Assessore ci annuncia oggi
la presentazione di un disegno di legge in cui vi saranno
meccanismi premianti, vi sarà l'accelerazione delle procedure, vi
saranno ulteriori novità. Una cosa sulla quale l'Assessore non si è
pronunciato è se questo disegno di legge proporrà delle ulteriori
proroghe, mi sembra rilevante questa cosa, forse bisognava
dirlo...
Cerise -
(fuori microfono)
... è probabile...
Curtaz (Arc-VA) - ... anch'io ho capito che era probabile, anche
se lei non lo ha detto. È quindi un disegno di legge che va nella
stessa logica. Noi dall'Assessore Cerise, sempre così decisionista
e anche rigido - non in senso negativo in questo caso -, ci saremmo
aspettati un atteggiamento di maggiore determinazione nei confronti
delle amministrazioni comunali, che invece, pur essendo
inadempienti da 7 anni dai loro obblighi, si vedranno di nuovo
favorite da proroghe e da una disciplina che, in luogo di
accelerare la risoluzione del problema, comporterà degli ulteriori
tempi e delle ulteriori dilazioni.
Continueremo a seguire questa problematica secondo noi assai
importante, certamente non possiamo ritenerci soddisfatti della
politica in materia urbanistico-ambientale che questa Regione ha
svolto negli ultimi anni e che sta portando dei risultati
insignificanti.
Presidente - Vista l'ora, dichiaro conclusi per questa mattina i
lavori dell'odierna adunanza del Consiglio regionale. I lavori
riprenderanno alle ore 15,30 con la discussione del punto n. 20
all'ordine del giorno.
La seduta è tolta.
---
La séance se termine à 12 heures 50.
