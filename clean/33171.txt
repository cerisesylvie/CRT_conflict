Classificazione
ENERGIA
Energia idroelettrica



Oggetto del Consiglio n. 1610 del 9 febbraio 2011 - Resoconto
OGGETTO N. 1610/XIII - Interpellanza: "Esternalizzazione
delle competenze in materia di progettazione e di direzione dei
lavori da parte della società Compagnia Valdostana delle
Acque".
Interpellanza
Appreso che la Compagnia Valdostana delle Acque S.p.A. (CVA)
sta esternalizzando le competenze di progettazione, di direzione
dei lavori nonché le gestione dell'ingegneria aziendale a
consulenti esterni, nonostante il proprio organico annoveri persone
con professionalità ed esperienze ampiamente riconosciute;
il sottoscritto Consigliere regionale
Interpella
il Presidente della Regione per sapere:
1) quali ragioni giustificherebbero le esternalizzazioni
citate in premessa;
2) se il vertice di CVA considera inadeguate le competenze
professionali interne;
3) quali sono i consulenti esterni incaricati, quali le
progettazioni, le funzioni ingegneristiche e le direzioni dei
lavori assegnati e quali i rispettivi oneri previsti;
4) se gli intendimenti dell'azionista unico corrispondono a
questa singolare e gravosa strategia aziendale.
F.to: Tibaldi
Presidente
- La parola al Consigliere Segretario
Tibaldi.
Tibaldi (PdL)
- Grazie. Accendiamo di nuovo i fari su una
società che è importante, viene presentata sempre come il fiore
all'occhiello nel sistema economico valdostano e noi ci teniamo al
fatto che rimanga fiore all'occhiello; di conseguenza, chiediamo
conto al Presidente, che ha la delega alle partecipazioni
regionali, alcune informazioni in merito a situazioni che - ci pare
di cogliere - siano piuttosto singolari e che si stanno verificando
in questa azienda.
Con questa interpellanza l'attenzione viene focalizzata
sull'esternalizzazione di progetti, direzione lavori e gestione
dell'ingegneria aziendale in genere, cioè quello che normalmente è
il core business. Questa azienda è figlia dell'ENEL, e dall'ENEL ha
ereditato non solo un patrimonio aziendale immobiliare, ma
soprattutto il know-how, che cammina sulle gambe delle persone, che
sta nei cervelli delle persone. Allora è naturale che quando uno
pensa alla CVA, Compagnia Valdostana delle Acque, pensa anche ad
uno staff di persone che hanno competenze spiccate in questa
materia, l'idroelettrico, fonte rinnovabile, fonte alternativa,
grande ricchezza della Valle d'Aosta.
Navigando nel sito, ho notato che sfogliando le diverse pagine
le aree funzionali e le aree di responsabilità hanno avuto un
sovvertimento piuttosto repentino in questi ultimi due anni. Ci
piacerebbe capire per quali cause c'è stato questo cambio nello
scacchiere dei posti che contano nella CVA, se è stato portato
qualche valore professionale aggiunto, se ci sono state delle
crescite da questo punto di vista, perché nel contempo abbiamo
saputo che alcune professionalità di spicco, in particolare tre
ingegneri - chi per dimissioni, chi per licenziamento - hanno fatto
le valigie e hanno lasciato la CVA. Per esempio, la funzione di
ingegneria di progettazione elettromeccanica, che è un'area
funzionale importante, è stata affidata ad un esterno, ma più
specificamente ci risulta che ormai tutta l'ingegneria
impiantistica, quella che dovrebbe essere core business
dell'azienda, è in mano agli esterni. Allora la domanda sorge
spontanea: forse gli interni non sono all'altezza del compito?
Poi con l'interpellanza noi chiediamo quali ragioni
giustificherebbero queste esternalizzazioni, di cui abbiamo delle
conoscenze parziali, perché ovviamente non è che ho fatto una
richiesta di accesso agli atti - ex articolo 116 - e quindi glielo
chiedo con il punto numero tre - se avrà la cortesia di rispondere,
o consegnare magari qualche documento - quali sono i consulenti
esterni incaricati, quali le progettazioni, le funzioni
ingegneristiche, le direzioni lavori assegnate e quali i rispettivi
oneri previsti. Non ho fatto un "116" anche perché alcuni esempi
significativi si possono fare e sono sotto gli occhi di tutti: la
progettazione della centrale di Torrent a La Thuile è stata
affidata ad un ingegnere esterno, la direzione dei lavori delle
centrali di La Thuile a Faubourg e Torrent sono state
esternalizzate, le perizie geologiche di Chavonne sono state
esternalizzate, anche quando sappiamo che CVA ha dei geologi
nell'ambito del suo organico; impianti eolici e fotovoltaici,
quelli che sono stati realizzati o in via di realizzazione vicino
ad Alessandria, Nus e Saint-Denis, dove CVA è partner importante,
sono stati progettati da soggetti esterni.
Se non sbaglio ci sono circa una ventina di professionalità
qualificate nella struttura che si occupa di progettazione, studio
ed elaborazione a vari livelli per opere idrauliche, fotovoltaiche
ed eoliche...ma quanto vengono coinvolte queste persone? La domanda
gliela ribadisco. C'è un ufficio sviluppo...a cosa serve? Ci sono
poi svariate consulenze, sappiamo che ci sono svariate consulenze
nel settore elettrico, in quello elettrotecnico, in quello
meccanico... Dando un'occhiata al bilancio di esercizio e, in
particolare, al conto economico del 2009, l'ultimo che è stato
approvato, se lei guarda, a parte il costo per il personale che
sfiora i 20.000.000 di euro e sappiamo che di personale in CVA ce
n'è e ne è stato anche recentemente assunto, ma se lei guarda anche
i costi per i servizi che sono ovviamente l'outsourcing, ci sono
voci che sono cresciute da un anno all'altro in maniera più che
significativa! I costi per servizi tecnici e consulenze ammontano a
4.120.000 euro nel 2009, sono cresciuti i servizi per la ricerca e
lo sviluppo, i servizi per l'ICT, i servizi assicurativi, le spese
per altri servizi non meglio definiti che, da soli, sono 2.416.000
euro!
Adesso le ho fatto una panoramica che esorbita anche un poco
dalle domande che ho formulato, quindi è giusto che nelle risposte
si attenga alle domande, però la fotografia più ampia di questa
situazione, a mio avviso, va valutata attentamente.
Ascolto quindi le risposte ai quesiti posti e mi riservo una
replica. Grazie.
Si dà atto che, dalle ore 10,31, riassume la presidenza il
Presidente Alberto Cerise.
Président
- La parole au Président de la Région,
Rollandin.
Rollandin (UV)
- Grazie Presidente.
Naturalmente concordo con quanto detto dal collega Tibaldi per
quanto è dell'attenzione e della valenza di una partecipata come
quella di cui stiamo parlando, e anche delle professionalità che
sono passate a suo tempo da ENEL e che avevano già una certa età,
per cui quando fa riferimento alle persone che sono andate via,
sono quelle andate in pensione; alcune di queste - una di quelle
che ha ricordato e che è ancora consulente - è uno dei tecnici più
esperti del settore: lo era in ENEL, lo era in CVA e gli si è
affidato un corso di formazione, prima, e poi una gestione più
attenta di quello che è un coordinamento, che sicuramente è
importante ed è dato dalla grande capacità che ha questa persona.
Invece, per quanto riguarda gli immobili, lì non abbiamo ereditato,
abbiamo pagato il giusto, nel senso - adesso lo dico più come
battuta - che siccome adesso stiamo parlando anche dell'altra parte
della DEVAL...lo dicevo perché la trattativa è sempre un po'
delicata...
Ma voglio dare le risposte puntuali su quello che lei mi ha
chiesto. Le prime due domande,
"quali ragioni giustificherebbero
le esternalizzazioni"
e come
"considera inadeguate le
competenze professionali interne"
: il vertice CVA ha avuto
molteplici occasioni per valutare ed apprezzare la professionalità
che caratterizza i dipendenti della società e, negli ambiti
tecnico-ambientali, tecnico-ingegneristico, commerciale, trading in
energia e amministrativo, molti dipendenti hanno sviluppato elevate
competenze. Ricordo - ma so che il collega conosce bene - che
rispetto alla matrice 2001, quando è stato ereditato dall'ENEL - di
fatto oggi abbiamo delle società diversificate come CVA trading -
si è dovuto di fatto studiare e mettere in piedi un percorso
totalmente nuovo, perché - come sa - il discorso della vendita
prima era come in ENEL, collegata con la distribuzione, cosa che
invece è stata completamente rivista e aggiornata. Le competenze
del personale CVA sono in grado di consentire un'adeguata gestione
delle attività aziendali e il vertice aziendale pone sempre
maggiore attenzione a queste professionalità, cercando di favorire
sviluppi anche attraverso attività formative come ho ricordato.
D'altra parte, le attività collegate al mantenimento dell'attuale
patrimonio impiantistico attraverso, da un lato, un'attenta
programmazione degli interventi di manutenzione ordinaria e
straordinaria e, dall'altro, attraverso lo studio e l'analisi di
soluzioni impiantistiche e di sviluppo della capacità produttiva
con progetti di potenziamento mediante il rifacimento di alcuni
impianti, assorbono completamente le risorse tecniche in
particolare dell'area ingegneristica. Su questo, poi semmai le do
un dettaglio, in questi ultimi anni si è cercato di utilizzare al
massimo quello che prima non era stato fatto e soprattutto non era
stato fatto da ENEL: l'ammodernamento degli impianti. Praticamente
non c'era più stato un
revamping
delle situazioni delle
centrali esistenti; invece, partendo con questo sistema e quindi
radicalizzando questo modo per avere di fatto un ristorno anche in
fasi di certificati verdi...perché, come lei sa, nel momento in cui
gli impianti sono ammodernati c'è la possibilità di ristorno
attraverso i certificati verdi molto vantaggiosa. In tale
situazione risulta pertanto indispensabile attingere a risorse
esterne per attività a cui non possono essere destinate risorse
interne, come ad esempio il progetto del magazzino di Bard ed i
rilievi topografici relativi alle dighe; questi sono stati affidati
all'esterno per questa ragione. Anche la direzione lavori, nel caso
di attività complesse, è affidata all'esterno per garantire una
maggiore presenza sul cantiere, come nel caso della direzione dei
lavori che lei ha ricordato di Faubourg e Torrent. Voglio ricordare
che un po' lo stesso sistema viene seguito anche dall'Assessorato
dei lavori pubblici per quanto riguarda una strutturazione interna
che fa alcuni lavori e il resto che viene visto con l'esterno.
La CVA attinge a risorse esterne anche quando sono necessarie
specifiche competenze, ad esempio per la diga di Beauregard, il
progetto specifico dove si trattava di prevedere l'intervento di
messa in sicurezza, perché non dimentichiamo che siamo partiti da
un progetto in cui si diceva: si chiude la diga, si demolisce punto
e a capo...invece si è fatto un progetto attraverso il collegamento
con l'università di Torino, con il prof. Marcello - che è mancato
adesso - che hanno sviluppato questo progetto che è stato fatto con
questa finalità. Altra situazione in cui si preferisce ricorrere a
competenze esterne è l'ambito di coordinamento della sicurezza nei
cantieri, sia in fase di progettazione che in fase di esecuzione,
al fine di garantire maggiore attenzione con un controllo esterno
di personale dedicato, come l'affidamento alla Tecnoservice Vallée
d'Aoste S.r.l. del coordinamento della sicurezza nella fase di
progettazione delle opere di declassamento sempre della diga di
Beauregard, e l'affidamento per il coordinamento in materia di
sicurezza e salute in fase di progettazione e in fase di esecuzione
dei lavori urgenti di risanamento delle derivazioni di Aymavilles,
Villeneuve, Introd e Valsavarenche.
In tema di ingegneria aziendale si segnala che, a seguito di una
recente modifica organizzativa - forse quella a cui accennava
dell'ultimo anno che ha interessato la funzione ingegneria
impiantistica, su cui è venuta a concentrarsi un eccessivo carico
di lavoro - l'attuale riassetto prevede tre unità funzionali:
funzione ingegneria di manutenzione elettromeccanica, attività
riconducibile al miglioramento dell'esercizio e della manutenzione
delle componenti elettromeccaniche degli impianti esistenti;
funzione ingegneria di progettazione ed elettromeccanica,
riconducibile allo studio ed alla progettazione; funzione
ingegneria civile, attività riconducibile al miglioramento
dell'esercizio manutenzione del patrimonio. L'intervento
riorganizzativo consentirà di disporre di unità organizzative più
focalizzate in diversi ambiti, manutenzione e progettazione. Con
riferimento alla neocostituita funzione ingegneria di progettazione
elettromeccanica, CVA evidenzia che la stessa è stata posta
temporaneamente sotto la guida di un collaboratore esterno
individuato in relazione all'esperienza ed alla professionalità
acquisite durante i molti anni in ENEL.
Punto tre:
"quali sono i consulenti esterni incaricati, quali
le progettazioni, le funzioni"
...su questo le do un allegato in
cui lei ha tutto l'elenco delle persone interessate e anche il tipo
di incarico a cui sono state chiamate.
"Se gli intendimenti dell'azionista unico corrispondono a
questa singolare e gravosa strategia aziendale"
: diciamo che
nel merito della strategia aziendale l'aspetto che più ci interessa
è quello di essere impegnati in un sistema primo di
diversificazione, come lei ha ricordato, ad esempio il fatto che ci
sia una partecipazione a questo sistema eolico che si sta
sviluppando ad Alessandria; in questo caso è chiaro che non abbiamo
fatto noi la progettazione, perché abbiamo dato come CVA la
possibilità di partecipare ad un'azione che era già intrapresa.
Come vede non è che si è partiti da zero, quindi si è intervenuti
in questo senso, ma la logica è quella di diversificare sia nel
fotovoltaico che nell'eolico, pur continuando ad investire - come
lei sa - massicciamente nel settore idroelettrico, soprattutto nel
riformulare i sistemi e nel rimodulare la tecnica usata finora per
il mantenimento delle centrali ed aumentare di fatto riducendo le
anomalie molto spesso tecniche, oltre che la possibilità di
utilizzare meglio la disponibilità delle acque, per avere una resa
importante che credo lei condivida, è una delle ricchezze della
nostra regione, forse quella più evidente del fondamento di
un'entrata che è sempre più importante per la nostra regione.
Grazie.
Président
- La parole au Conseiller Secrétaire
Tibaldi.
Tibaldi (PdL)
- Innanzitutto la ringrazio, perché per il
punto tre mi evita di fare la richiesta ex articolo 116 e quindi mi
permette di avere un riassunto tramite tabella delle consulenze
progettuali e le direzioni che sono state affidate dalla CVA.
Per quanto riguarda la sua risposta, Presidente, la sua risposta
ammette quello che ho anticipato io nell'illustrazione, ovvero che
c'è stato un riassetto, una riorganizzazione, che è anche legittima
in un'azienda, però questa legittimità deve anche conciliarsi con
le funzioni e il know-how che l'azienda possiede in quel
momento.
Ci è parso di raccogliere - e non da poche persone, da più
persone che lavorano in CVA - una sorta di emarginazione, forse una
sindrome di emarginazione dovuta a questa immissione di persone,
sicuramente professionisti qualificati, che dall'esterno vanno a
sostituire nei compiti dipendenti che invece all'interno
tranquillamente sarebbero in grado di svolgere le attività
richieste. D'altronde si evince anche dal bilancio che quello che
lei dice, ovvero che il vertice aziendale tende a valorizzare le
risorse interne, sì, tende a valorizzare le risorse interne, però
tende anche ad aumentare notevolmente questi costi per servizi
attraverso il reclutamento di consulenti e incaricati esterni. Lei
mi ha poco fa detto che la funzione impiantistica di progettazione
elettromeccanica è temporaneamente affidata ad un esterno;
evidentemente si sono resi conto che affidare un incarico di quadro
ad un esterno stride un po' in una società che annovera oggi 360
dipendenti che, rispetto alla vecchia ENEL, a quando l'abbiamo
acquistata nel 2001 - lei prima citava il 2001 - erano 200 circa.
Quando uno dice "immissione di nuove risorse anche giovani, capaci,
fresche di studio"...quasi il raddoppio del personale nel giro di
10 anni o poco più, queste cifre e questo ricorso
all'esternalizzazione sono un segnale di un funzionamento che non è
così perfetto, sincronizzato come dovrebbe essere invece in
un'azienda elettrica che è - ne convengo - il fiore all'occhiello,
ma deve essere fiore all'occhiello non solo nell'ambito del mercato
valdostano! Perché se oggi paragoniamo CVA in termini di ricavi e
di redditività con tutte le altre aziende valdostane, è ovvio che
primeggia, l'acqua in caduta viene turbinata e genera denaro
fresco, sonante, va bene che sia così. Il paragone più corretto
deve essere fatto invece con le aziende leader del settore italiano
perlomeno. Allora CVA è effettivamente competitiva anche con le
altre aziende come Edison, non so Green Power e ERA? Allora la
professionalità aziendale si misura anche su altri parametri di
efficienza e le faccio un esempio: quanti dipendenti servono per
produrre un megawatt/h in Green Power, Edison e ERA? Sicuramente di
meno rispetto a quelle di CVA, che oggi ha una produzione di
3.000.000.000 di megawatt/h che vengono prodotti su 360
dipendenti...lei faccia un'analisi personale o con i competenti
uffici CVA se CVA oggi è competitiva nel rapporto megawatt/h
prodotte e dipendenti impiegati!
Concludo e ringrazio per la risposta. Il fenomeno
"esternalizzazioni" sicuramente non è una delitto, però è un
sintomo di una disattenzione nei confronti delle nostre risorse
interne. Delle due l'una: o non sono all'altezza, oppure ci sono
convenienze a ricorrere agli incarichi esterni.
