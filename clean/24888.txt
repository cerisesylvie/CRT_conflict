Classificazione
FINANZA REGIONALE E LOCALE
INDUSTRIA



Oggetto del Consiglio n. 189 del 12 novembre 2008 - Resoconto
OGGETTO N. 189/XIII - Interpellanza: "Motivi della
differenziazione dei canoni d'affitto sugli immobili industriali
praticati da Vallée d'Aoste Structure S.p.a.".
Interpellanza
Venuti a conoscenza che Vallée d'Aoste Structure S.p.a., a
capitale interamente posseduto dalla Regione Valle d'Aosta-Vallée
d'Aoste, affitta gli immobili industriali ad essa conferiti a tassi
differenziati per le diverse realtà, passando da 1,25 euro a mq,
per i 510.000 metri quadrati dello stabilimento della Cogne Acciai
Speciali, ai 3,01 della Laservall (12.935 mq), ai 3,91 della
Olivetti-Jet (39.227 mq), ai 5,39 della GPS (21.235 mq), agli 8,07
della Coinca (13.852 mq), sino ad arrivare ai 14,30 euro/mq della
Tecnomec (23.069 mq), ossia oltre 11 volte più caro che per la
Cogne Acciai speciali;
Sottolineato che, mentre la normativa vigente prevede che gli
immobili industriali pubblici valdostani siano affittati ad un
tasso del 6% del valore di mercato, mentre l'abrogata legge
regionale 14 gennaio 1998, n. 1 "Regime del canone di locazione dei
beni immobili di proprietà regionale utilizzati da imprese
industriali e da cooperative di produzione e lavoro", voluta e
proposta dall'allora Assessore regionale all'Industria Demetrio
Mafrica, prevedeva che "Il canone di locazione degli immobili
utilizzati da imprese industriali è stabilito nella misura annua
del due per cento del valore risultante dal conto di patrimonio
della Regione", mentre "Il canone di locazione degli immobili
utilizzati da società cooperative di produzione e lavoro è
stabilito nella misura annua dell'uno per cento del valore
risultante dal conto di patrimonio della Regione";
Tenuto conto dei cambiamenti economico-finanziari dello
scenario mondiale, che hanno portato ad un netto ridimensionamento
dei valori immobiliari gonfiati dalla bolla speculativa degli
ultimi anni, e dei cambiamenti normativi dello scenario europeo,
che per contrastare la recessione economica incombente hanno
portato ad un'inversione di tendenza sugli aiuti di stato, ritenuti
oggi indispensabili;
Preoccupati per l'impatto negativo che questi eccessivi
canoni possono esercitare sulla competitività e sulla solidità
della nostra industria, che si trova appesantita rispetto ai valori
medi dei competitori nazionali, ed in special modo a quelli del
vicino Canavese, con il rischio che tutto ciò poi vada a colpire i
livelli occupazionali già precari soprattutto nella media e bassa
valle;
la sottoscritta Consigliera regionale
Interpella
la Giunta regionale per conoscere se intenda:
1) accertare le ragioni che giustifichino, o meno, una
differenza così rilevante tra i diversi canoni di affitto;
2) rivedere, alla luce dell'attuale recessione economica e
del conseguente sgonfiarsi dei prezzi immobiliari, i valori degli
immobili regionali industriali, su cui si calcolano gli affitti
regionali;
3) verificare, alla luce delle nuove tendenze dell'Unione
europea, la possibilità di ripristinare la normativa regionale del
1998, che aveva così bene svolto il proprio compito;
4) valutare l'opportunità di trasformare Vallée d'Aoste
Structure S.p.a., che amministra tali immobili, in un ente meno
costoso, meno vincolato dal punto di vista del bilancio e più
indirizzato al sostegno dell'industria valdostana.
F.to: Fontana Carmela
Presidente
- La parola alla Consigliera Fontana
Carmela.
Fontana (PD)
- È sotto gli occhi di tutti la crisi
finanziaria ed economica mondiale: crollo delle borse e dei valori
immobiliari, banche in difficoltà a dare prestiti, la recessione
economica alle porte con la possibilità concreta di molti
licenziamenti e di un impoverimento generale, anche la nostra
Regione è colpita da questa crisi e lo sarà ancora di più nei mesi
prossimi. In questa prospettiva abbiamo la responsabilità di
sostenere la nostra economia, i nostri piccoli e medi imprenditori
e i nostri lavoratori, affinché possano reggere l'impatto della
crisi e possano superarla con minori danni possibili. Ebbene non ci
pare che Vallée d'Aoste Structure si stia muovendo in questa
ottica: gli affitti degli immobili industriali che la Regione le ha
affidato sono spesso esagerati. Infatti, mentre nel mercato libero
la bolla immobiliare si sta sgonfiando e i valori si stanno
nettamente ridimensionando, noi affittiamo sulla base di
valutazioni gonfiate e al tasso del 6%, superiore ai tassi che si
trovano con facilità anche solo nel vicino Canavese; insomma le
nostre imprese non sono sostenute, ma messe in difficoltà da questo
comportamento e i dati sono sotto gli occhi di tutti. Mentre la CAS
anche per la sua forza contrattuale ha ottenuto un canone
accettabile di poco più di 1 €/mq, l'Olivetti, azienda già in
difficoltà, ne paga quasi 4, la Coinca 8, la Tecnomec quasi 15.
Ricordando la saggezza e la visione di lungo respiro di Demetrio
Mafrica, il nostro Assessore all'industria, che giusto 10 anni fa
determinava nel 2% il canone di locazione dei nostri immobili
industriali, riteniamo che si debba rivedere tutta la materia a
partire dalle valutazioni degli immobili sino alla percentuale del
canone, anche perché l'UE, che in questi anni è stata presa a
pretesto per giustificare gli aumenti degli affitti, oggi non solo
tollera gli aiuti di Stato, ma li promuove come è successo per le
banche. Noi vogliamo sapere come si muove la Giunta su questi
problemi e soprattutto se intenda risolvere quello che è il nodo
centrale di tale questione.
Presidente
- La parola all'Assessore alle attività
produttive, Pastoret.
Pastoret (UV)
- Grazie, Presidente. Ringrazio la collega
Fontana per aver introdotto questo argomento che è già stato
oggetto di interesse anche nella scorsa legislatura in diverse
occasioni. Certamente, lo dirò poi in conclusione, c'è necessità di
rivedere questa materia in primo luogo per averne una conoscenza
anche complessiva e non solo parziale, anche perché vi sono
situazioni diverse che hanno concorso a determinare prezzi variati
sugli affitti degli immobili industriali e andrò a ricordarli.
Vorrei però in premessa dire che ci sono due elementi che sono
stati presentati dalla collega che non sono così veri: uno concerne
i prezzi di locazione del vicino Canavese, per il momento mi limito
a dire che ho dei dubbi che sia vero che questi siano più
convenienti, ma stiamo facendo un lavoro di raffronto e, quando lo
avremo, saremo in grado di dire se risponda o meno a verità,
altrimenti andiamo sulla base di sensazioni e non va tanto bene.
L'altro elemento, che viene peraltro ricordato nell'interpellanza,
laddove si parla del 2% del valore normale del patrimonio
conferito... bisogna fare attenzione perché in diversi casi questo
finirebbe, per delle questioni matematiche che ora non stiamo qui a
spiegare, per essere addirittura superiore al 6% del valore di
conferimento.
Ciò detto, credo che in questa fase, siccome poi tale discorso
non si esaurisce qui, sia è importante intanto dire come si è
arrivati ad avere delle differenze, perché questo è. Vi sono state
diverse tappe. Ricordo che con il conferimento degli immobili a
destinazione produttiva da parte della Regione Vallée d'Aoste
Structure è subentrata nei contratti di locazione già stipulati con
i conduttori, come previsto dall'articolo 3 della legge regionale
n. 10/2004. Detti contratti, stipulati in vigenza della legge
regionale 14 gennaio 1998, n. 1 e successive modificazioni,
prevedevano com'è noto, come lei ha ricordato e come è detto
nell'interpellanza, un canone di locazione annuo determinato nella
misura del 2% del valore dell'immobile risultante dal conto di
patrimonio della Regione (ridotto all'1% per le società cooperative
di produzione e lavoro). Per detti conduttori pertanto continuano a
valere le condizioni previgenti fino alla scadenza naturale dei
contratti perché Vallée d'Aoste Structure ha assorbito questi
contratti, poi io non entro nel merito in tale fase se all'origine
questi fossero più o meno convenienti, non sono andato a cercare
quale era stata la pattuizione iniziale. Per gli immobili vuoti al
momento del conferimento o che si sono successivamente liberati,
Vallée d'Aoste Structure ha operato secondo quanto disposto dalla
legge regionale 10 aprile 1997, n. 12 (regime dei beni della
Regione Valle d'Aosta), che prevede che la locazione dei beni
destinati ad attività produttive avvenga ad un canone determinato
in relazione ai valori di mercato. La società pertanto determina il
canone di locazione applicando al valore di mercato degli immobili
una percentuale di redditività pari a circa il 6%. Torneremo poi su
tale valore, perché, come vedremo, tutto questo è stato discusso e
dibattuto in tale Assemblea, c'è stato poi un atto deliberativo del
Consiglio che ha fornito degli indirizzi e ciò avverrà ancora di
nuovo, per cui la materia è nata qui e ritornerà alla discussione
in quest'aula.
Per quanto riguarda la situazione di Cogne Acciai Speciali
S.p.a., il contratto di locazione del 1996, avente durata
trentennale, è stato oggetto di novazione nel 2008 e, stante le
dimensioni del complesso industriale (che ha una superficie pari a
circa 500.000 metri quadri), la durata della locazione, le
condizioni contrattuali per quanto riguarda l'onere di manutenzione
degli immobili ed il particolare settore di attività dell'impresa,
è stato oggetto di un'apposita perizia finalizzata alla
determinazione del canone di locazione di mercato del complesso
industriale, redatta da un perito designato dal Presidente del
Tribunale di Aosta, da cui emerge che il corrispettivo
contrattualmente determinato può considerarsi a valore di
mercato.
Il canone di locazione degli immobili costruiti o ristrutturati
nell'"area Espace Aosta" - "area Cogne" per intenderci - mediante
l'uso di finanziamenti pubblici (fondi statali o comunitari) è
stato oggetto, unitamente alla stima del valore di mercato
dell'area "ex Illva Cogne", di una perizia effettuata da un perito
estimatore indipendente, incaricato da Vallée d'Aoste Structure e
per la locazione di quegli edifici Vallée d'Aoste Structure applica
il canone peritale. Questi parametri sono peraltro noti da tempo, i
canoni di affitto si sono determinati sulla base dei criteri di cui
ho detto prima e la loro definizione ed applicazione sono
determinate sulla base di specifiche perizie e disposizioni
legislative e regolamentari, come dicevo, approvate da questa
Assemblea nel corso di diverse legislature. In particolare vorrei
ricordare che nel 2006 si discusse il percorso relativo alla
gestione di questi beni da parte di Vallée d'Aoste Structure e si
discusse anche della questione dei canoni di affitto, ma nulla c'è
di immutabile "sotto il sole", per cui, siccome si tornerà fra non
molto a fare una discussione in relazione alla relazione annuale
che VDA Structure deve presentare, quindi il Presidente della
Regione verrà qui con il rapporto a discuterne, avremo modo di
tornare su questi temi.
Si chiede se non sia il caso di
"rivedere, alla luce
dell'attuale recessione economica e del conseguente sgonfiarsi dei
prezzi immobiliari, i valori degli immobili regionali industriali,
su cui si calcolano gli affitti regionali"
, come dicevo, i
valori di riferimento degli immobili sono stati determinati
mediante perizie in molti casi. Essi sono relativamente recenti e
Vallée d'Aoste Structure, alla quale i beni sono stati conferiti,
li deve amministrare nel rispetto delle direttive impartitele,
delle direttive che il Consiglio ha determinato e che ha inteso
fissare. In questo momento Vallée d'Aoste Structure non ritiene,
che stante le attuali regole, una revisione dei contratti possa
portare ad una sostanziale modificazione degli affitti, ma si
aspetta di avere degli ordini, di dover agire sulla base di un
mandato preciso. Le perizie che Vallée d'Aoste Structure ha
recentemente effettuato in occasione dell'alienazione di alcuni
immobili peraltro hanno confermato tali valori. Io poi non sono di
quelli che attribuisce una verità assoluta alle perizie, perché
abbiamo avuto modo di vedere in diverse situazioni che queste
rischiano di essere "ballerine", ma un criterio al quale affidarsi
per poter determinare l'utilizzo e la funzione di un bene ci deve
essere.
La collega chiede di
"verificare, alla luce delle nuove
tendenze dell'Unione europea, la possibilità di ripristinare la
normativa regionale del 1998, che aveva così bene svolto il proprio
compito"
, qui la questione inizia a diventare complessa perché
le tendenze culturali nell'UE rispetto alla possibilità di
reintrodurre gli aiuti di Stato o di non censurarli come era stato
e come è ancora pare essere presente... ma in questo momento non
c'è stata nessuna modifica o nessun intervento di carattere
legislativo che consenta di superare il concetto degli aiuti di
Stato. Su questo poi ognuno ha le sue filosofie, ci sono coloro che
asseriscono che tutta la politica sugli aiuti di Stato, seppure
possa aver creato in passato delle difficoltà importanti alle
aziende, ne ha anche determinato una maggiore efficienza e
competitività sui mercati. Non voglio dire che sia questa la
lettura unica possibile, vero è che le tentazioni sono forti,
diversi Capi di Stato e rappresentanti politici di rilievo non solo
in Italia - anzi questa tentazione è nata fuori dal territorio
italiano - hanno introdotto questa possibilità di voler
riconsentire in una fase transitoria gli interventi della mano
pubblica per quanto riguarda il sostegno alle imprese. Ad oggi
questo non è possibile perché, al di là delle dichiarazioni di
intenti, nulla si è verificato sotto tale punto di vista, quindi
dobbiamo ancora tener conto e prendere atto che ancora in questa
fase la normativa comunitaria non consente di erogare aiuti alle
imprese se non nell'ambito di regimi autorizzati; pertanto, seppure
tutti gli interventi siano possibili, essi devono tener conto dei
vincoli dell'UE.
Si chiede poi di
"valutare l'opportunità di trasformare
Vallée d'Aoste Structure S.p.a., che amministra tali immobili, in
un ente meno costoso, meno vincolato dal punto di vista del
bilancio e più indirizzato al sostegno dell'industria
valdostana"
, la società Vallée d'Aoste Structure non soltanto
amministra, ma è anche proprietaria degli immobili precedentemente
di proprietà regionale, aventi destinazione produttiva, e si
configura quale società che, pur essendo a totale controllo
regionale per il tramite della Finaosta, opera con l'autonomia
gestionale propria delle società di diritto privato. Noi a Vallée
d'Aoste Structure abbiamo dato il compito di gestire questi beni,
possiamo discutere del fatto che essa lo faccia bene, o male, o in
modo conveniente o meno, ma determinare per questa struttura un
indirizzo di sostegno all'industria valdostana significherebbe
darle un altro e diverso mandato, che dovrebbe comunque fare
oggetto di una modifica della legge n. 10, che la individuava come
soggetto atto a fare delle cose per quanto riguarda la gestione del
patrimonio immobiliare. Non è quindi questo nel nostro intendimento
e nel nostro indirizzo attualmente, anche perché, per intraprendere
una strada di questo genere, bisognerebbe porsi la questione tesa a
dimostrare il fatto che l'eventuale trasformazione della società in
un'agenzia regionale possa o non possa comportare incrementi
nell'efficienza e nell'efficacia operativa della stessa, ma questo
mi pare che faccia parte di considerazioni che ovviamente non
chiudiamo qui con la risposta a tale interpellanza. Come ho detto,
i temi che sono stati presentati sono all'attenzione della Giunta,
che su questa già si è interrogata; ritengo che si debbano cercare
delle soluzioni per giungere ad una possibile rivisitazione della
materia, per poterla rendere da un lato più omogenea e coerente...
perché ricordo ancora l'attribuzione degli immobili a VDA Structure
è avvenuta in un momento dato, ma quelli che sono confluiti a far
parte di questo patrimonio arrivavano da delle genesi
amministrative e contrattuali di carattere diverso. È stato quindi
preso tutto questo ed è stato messo lì, ora si tratta di vedere
come poterla rendere più omogenea e coerente e questo è uno degli
aspetti. L'altro aspetto è legato al fatto di poter rendere più
concorrenziali, se ci riusciremo, i contratti di locazione per
quanto riguarda le imprese, cercando di fare in modo - si tratta di
due questioni fondamentali - che le imprese possano lavorare nelle
migliori condizioni possibili - agendo in modo che tutto questo si
verifichi senza che noi si incorra in procedure infrattive per
quanto riguarda il regime degli aiuti - e che un equo contratto di
locazione sia garantito anche all'Amministrazione regionale che non
può mettere a disposizione i suoi beni in modo del tutto
gratuito.
Spero di aver soddisfatto le due domande, grazie.
Si dà atto che dalle ore 18,31 riassume la presidenza il
Presidente Cerise Alberto.
Président
- La parole à la Conseillère Fontana
Carmela.
Fontana (PD)
- Ringrazio l'Assessore per le risposte
esaustive. Quello che volevo evidenziare è la nostra preoccupazione
per l'impatto che questi eccessivi canoni possono esercitare sulla
competitività e sulla solidità delle nostre industrie, con il
rischio che tutto ciò vada a colpire i livelli occupazionali già
precari soprattutto in bassa Valle. Certo che se vi fossero dei
canoni più modesti, avremmo dato un lungo respiro alla nostra
industria ed era questa la motivazione di tale interpellanza,
perché in questo momento abbiamo messo le nostre aziende in crisi.
Mi auguro che questo venga affrontato e che si possa fare
qualcosa.
