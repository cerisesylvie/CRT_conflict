Classificazione
SANITÀ VETERINARIA E ZOOTECNIA
Sanità veterinaria



Oggetto del Consiglio n. 1496 del 11 maggio 2022 - Resoconto
OGGETTO N. 1496/XVI - Interpellanza: "Applicazione della
normativa regionale in materia di equo compenso nell'avviso
pubblico predisposto da AVAPA Onlus".
Bertin (Presidente)
- Punto n. 35 all'ordine del giorno,
per l'illustrazione il consigliere Sammaritani ne ha facoltà.
Sammaritani (LEGA VDA) -
Prendiamo le mosse da un avviso
pubblico predisposto dall'AVAPA, l'Associazione valdostana per la
protezione degli animali, che è tendente a individuare i medici
veterinari a cui affidare la gestione sanitaria del canile/gattile
regionale e il pronto soccorso dei cani e gatti incidentati privi
di microchip per i quali non si possa risalire al proprietario.
Questo per il periodo intercorrente fra marzo 2022 e dicembre
2024.
Quest'avviso naturalmente è in relazione alla convenzione per la
gestione del canile/gattile che è stata stipulata il primo febbraio
di quest'anno tra l'Assessorato della sanità e salute politiche
sociali, l'Azienda USL Valle d'Aosta e l'AVAPA che è il gestore di
questa struttura.
Visto l'elenco delle prestazioni, e quindi dei relativi
compensi, che è stato allegato a quest'avviso, e naturalmente
ricordando il disposto dell'articolo 2 della legge 19/2021, quella
sull'equo compenso per i liberi professionisti che abbiamo
approvato circa un anno fa, ormai; in particolare l'articolo 2 dice
che entro sessanta giorni dall'entrata in vigore della legge la
Giunta regionale deve adottare atti d'indirizzo nei confronti delle
competenti strutture regionali, così come degli enti strumentali,
della Regione, delle società controllate direttamente o
indirettamente, e prevedere che a questa normativa segua
un'applicazione concreta dei tariffari - nel caso di specie per i
medici veterinari il tariffario è stato approvato con un decreto
ministeriale del 2016, quindi è un atto normativo già da tempo in
vigore - allora a questo punto, prevedendo peraltro - e questo è un
elemento abbastanza innovativo della legge che credo sia anche un
elemento di pregio per la nostra Regione visto che non tutte le
Regioni italiane hanno legiferato, e nemmeno in questa direzione
così già un poco più all'avanguardia rispetto ad altre, la
possibilità addirittura di avvalersi nella fase di predisposizione
di questi tariffari, questi bandi, gare, avvisi pubblici e la
possibilità di avvalersi anche delle strutture competenti dei
singoli ordini professionali, per adeguare appunto i compensi alle
disposizioni legislative o comunque i tariffari in vigore;
interpelliamo in questo caso l'Assessore per sapere se, in sede
di predisposizione di quest'elenco tariffario delle prestazioni
allegato all'avviso pubblico di cui abbiamo parlato, si sia tenuto
conto di quanto disposto dalla l.r. 19/2021 e, in particolare,
visto che AVAPA è un organismo che un poco è al di fuori rispetto
agli organi regionali, se vi siano state interlocuzioni fra ordine
dei medici veterinari e l'AVAPA per arrivare alla predisposizione
di questo tariffario e poi se la Giunta regionale abbia già
ottemperato a quanto previsto dall'articolo 2 comma 2 lettera "a"
della l.r. 19/21, cioè il fatto di emettere entro sessanta giorni
queste direttive.
In caso negativo se e quando si ha intenzione di provvedere.
Presidente -
Risponde l'assessore Barmasse.
Barmasse (UV) -
La prima domanda: la DGR 1628 del 6
dicembre 2021, "Approvazione dello schema di convenzione tra la
Regione autonoma Valle d'Aosta e l'associazione AVAPA, per la
gestione del canile/gattile regionale in Comune di Saint-Christophe
per il periodo primo gennaio 2022-31 dicembre 2024, ai sensi della
l.r. 37/2010 e della l.r. 16/2005, prenotazione di spesa", che
riporta in allegato lo schema di convenzione per l'affido
all'associazione AVAPA della gestione del canile/gattile regionali
in Comune di Saint-Christophe per il periodo primo gennaio 2022-31
dicembre 2024 tra la Regione autonoma Valle d'Aosta, l'Azienda USL
Valle d'Aosta e l'Association Valdôtaine pour la protection des
animaux - AVAPA OdV, prevede all'articolo 2 comma 3 lettera "g"
quanto segue: "Il gestore dovrà affidare a una struttura o più
strutture veterinarie private, tramite convenzione i cui costi è
previsto che siano a carico dell'Azienda USL, le prestazioni
chirurgiche diagnostiche, le cure mediche degli animali del canile
gattile, previo eventuale coinvolgimento del Comitato tecnico di
monitoraggio di cui all'articolo 6 in caso di specifiche necessità,
le profilassi di sanità pubblica restano a carico dell'Azienda USL
della Valle d'Aosta, il pronto soccorso sugli animali del
canile/gattile e sugli animali incidentati, gli interventi a
supporto di telenarcosi per la cattura dei cani vaganti in
collaborazione con il Corpo forestale della Valle d'Aosta sia in
ambito urbano sia in ambito extraurbano". Pertanto, tale
convenzione attribuisce al gestore del canile/gattile regionale -
in questo caso a AVAPA, che trattasi di un soggetto privato a tutti
gli effetti e non ente strumentale o società controllata dalla
Regione, e pertanto non destinatario delle disposizioni di cui
all'articolo 2 della l.r. n. 19/21 - il compito d'individuare
attraverso una procedura di affidamento aperta la struttura a cui
affidare tali compiti.
Pertanto, la Regione non ha alcun rapporto diretto con i liberi
professionisti, ma attraverso la struttura competente
dell'Assessorato della sanità, salute e politiche sociali e il
Comitato tecnico di monitoraggio - i cui componenti sono i
referenti dei servizi veterinari dell'Azienda USL, un referente
dell'ordine dei medici veterinari regionali e l'AVAPA stessa - ha
comunque coadiuvato l'AVAPA a stilare la bozza di avviso.
Ciò premesso, nell'incontro che ha preceduto la stesura della
suddetta convenzione del 4 novembre era presente una rappresentante
dell'ordine dei medici veterinari della Valle d'Aosta.
Allo stesso modo, negli incontri successivi (12 gennaio 2022, 20
gennaio 2022 e 28 gennaio 2022), nei quali si è discusso della
bozza dell'avviso pubblico per l'individuazione dei medici
veterinari a cui affidare il servizio di cura dei cani e gatti
presenti in canile/gattile; della direzione sanitaria del
canile/gattile regionale della Valle d'Aosta; del pronto soccorso
dei cani e gatti incidentati privi di microchip e per i quali non
si possa risalire a un proprietario; dell'attività di supporto per
esami diagnostici e chirurgia per il periodo decorrente dal primo
marzo 2022 al 31 dicembre 2024 e delle tariffe allegate allo
stesso, era sempre presente un rappresentante dell'ordine dei
medici veterinari. In due occasioni (21 gennaio 2022 e 28 gennaio
2022), era presente il Presidente dell'ordine dei medici
veterinari. A tutti gli incontri di cui sopra era presente la
Presidente dell'AVAPA accompagnata da uno o più rappresentanti del
direttivo stesso.
Pertanto, i referenti dell'ordine hanno condiviso sin
dall'inizio i contenuti dell'avviso e la determinazione delle
tariffe delle prestazioni che si presume siano poi state discusse
in sede dell'ordine stesso.
Le tariffe delle prestazioni sono state proposte da
rappresentanti dell'ordine che per la stima hanno fatto riferimento
al tariffario già approvato dal Comitato di monitoraggio, di cui
all'articolo 8 della convenzione tra la Regione autonoma Valle
d'Aosta, l'Azienda USL della Valle d'Aosta, il CELVA e l'ordine
regionale dei medici veterinari, in merito alle modalità di
controllo del randagismo e protezione degli animali d'affezione sul
territorio regionale, periodo primo gennaio 2022-31 dicembre 2024,
e di cui fanno parte il dirigente della struttura igiene e sanità
pubblica veterinaria dell'Assessorato regionale della sanità e
politiche sociali, un rappresentante dell'Azienda USL della Valle
d'Aosta, un rappresentante dell'ordine dei veterinari della Regione
Valle d'Aosta, un rappresentante degli enti locali della Valle
d'Aosta designato dal CPEL e un rappresentante delle associazioni
protezionistiche degli animali d'affezione.
Tale tariffario viene utilizzato per le prestazioni effettuate
sui gatti di colonia nell'ambito della convenzione con il CELVA,
avviso pubblico per l'individuazione di medici veterinari cui
affidare l'attuazione dell'attività di sterilizzazione e cura della
popolazione di gatti appartenenti a colonie feline censite dai
Comuni sul territorio della Valle d'Aosta, al quale hanno aderito
diverse strutture veterinarie private. Essendo tale tariffario
dedicato ai gatti, è stato poi integrato con le prestazioni
riferite ai cani, rapportando i costi alla diversa specie. Infine,
è stato suddiviso per livelli di priorità.
L'Azienda USL fa presente che nell'ultimo triennio di
convenzione ha messo a disposizione 60 mila euro per tali
prestazioni, ma che il bando è stato vinto per 51 mila euro e 9
mila sono quindi rimasti inutilizzati. Con tale cifra sono state
rimborsate alla struttura convenzionata tutte le prestazioni
veterinarie rendicontate.
Si precisa che ai 20 mila euro di costo annui dell'avviso per il
periodo 2022-2024 sono stati aggiunti 8 mila euro annui per le
attività di diagnosi, prognosi e possibile recupero dei cani
valutati in classe di rischio diverse dal grado 3 e la valutazione
dell'indice di adottabilità dei cani presenti in struttura,
attività che nel precedente triennio era inclusa nei 20 mila euro
di cui l'Azienda USL della Valle d'Aosta si è impegnata a farsi
carico.
La seconda domanda: "Se la Giunta regionale abbia già
ottemperato a quanto previsto dall'articolo 2 comma 2 lettera A
della l.r. 19/21 e in caso negativo se e quando sia sua intenzione
provvedere": il tema dell'equo compenso di cui alla l.r. 19/21
riguarda diverse tipologie di incarichi affidati dalla Regione, dai
relativi enti strumentali e dalle società controllate dalla stessa,
differenziati per oggetto e professionalità coinvolte.
I competenti uffici della Presidenza della Regione hanno
precisato che sarà avviata al più presto la ricognizione di quanto
già esistente per poter addivenire in ciascun ambito d'interesse e
di competenza delle diverse strutture regionali all'emanazione
d'indirizzi generali per il conferimento dei diversi incarichi in
conformità a quanto previsto dalla nuova disciplina regionale.
Presidente -
Per la replica il vicepresidente del
Consiglio Sammaritani.
Sammaritani (LEGA VDA) -
Anche qui torniamo alla
questione sempre originaria, nel senso che nelle altre occasioni,
quando si parlava d'incarichi ai professionisti, quindi di avvisi
pubblici, bandi eccetera, avevo come interlocutore principalmente
l'assessore Caveri, questa volta ho lei che diventa un po' la mia
"vittima", ma non perché io abbia una particolare pervicacia o
intenzione di sottolineare certe inadempienze, però,
effettivamente, se la legge che abbiamo fatto diceva che entro
sessanta giorni la Giunta avrebbe dovuto fornire queste linee
d'indirizzo a tutti i soggetti destinatari, naturalmente, qui è
evidente - e lo avevo già anticipato io in modo sommario
nell'esposizione dell'interpellanza - l'AVAPA in questo caso è un
ente gestore, è un soggetto terzo rispetto agli organi regionali, e
noi sappiamo bene che non abbiamo competenza legislativa per
incidere anche sui soggetti privati, questo lo può fare lo Stato;
lo Stato sta discutendo da anni ormai questa questione dell'equo
compenso e ci sono vari progetti di legge pendenti in Parlamento,
ma purtroppo stanno un poco languendo, come spesso accade in
Parlamento.
Sicuramente questo è un dato di fatto e noi non possiamo
incidere con la nostra normativa su soggetti che non sono
destinatari della nostra azione, è vero però che l'attività e la
legge, che abbiamo approvato qui all'unanimità, erano proprio
tendenti a questo, cioè a cercare di moralizzare un poco il
settore, quindi di dare delle linee d'indirizzo che potessero
essere appunto degli elementi di riferimento.
È chiaro che l'AVAPA come gestore non è destinatario di queste
norme, ma è anche vero che nel momento in cui diciamo
canile/gattile è mio, Regione, i soldi ce li metto io, USL, dire
che poi il gestore è un soggetto esterno e quindi non c'entra molto
con queste vicende è abbastanza paradossale.
È evidente però che la risposta che io mi sento dare ormai da
troppi mesi è sempre la stessa. I sessanta giorni sono
abbondantemente trascorsi, la Giunta regionale - chiaramente previo
lavoro degli uffici - non ha ancora deliberato quello che doveva
deliberare e quindi in realtà la norma che abbiamo costruito in
modo così opportuno e direi anche avanzato rispetto ad altre
normative regionali, purtroppo al momento è lettera morta.
Torno a ripetere per l'ennesima volta, se le leggi le facciamo
ma poi non le adottiamo noi per primi, purtroppo diventiamo parte
anche noi di quel malcostume nazionale per cui le leggi in Italia
sono tantissime ma potremmo fare a meno di molte di esse, perché
anche quando legiferiamo bene - come io credo in questo caso - poi
se non diamo esecuzione alle nostre stesse decisioni, tanto
vale.
Io credo che - al di là dell'aspetto specifico del
canile/gattile regionale che comunque dovrebbe essere destinatario
di queste indicazioni per attribuire dei compensi precisi e in
linea con i decreti ministeriali tariffari - in ogni caso il
problema è generale, quindi mi auguro che la Giunta, quanto prima,
prima che magari la legge compia un anno, riesca a deliberare
queste linee d'indirizzo che poi sono delle linee abbastanza
generali, nel senso che è vero, la risposta che mi sento sempre
dare è: "La questione è complessa, i tariffari sono diversi, le
libere professioni sono più di una". È evidente, ma qui si trattava
essenzialmente di dare delle linee d'indirizzo e dire soprattutto a
tutti i destinatari "La legge c'è, tenetene conto". Il problema è
che siamo addirittura proprio al banale, cioè abbiamo questi
soggetti destinatari che, a quanto pare, per quello che abbiamo
visto nelle vicende passate, non sanno ancora adesso che la legge
c'è e va applicata, e questo mi sembra veramente - come dicevo
prima - un paradosso.
