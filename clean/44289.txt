Classificazione
ACQUE
Acque pubbliche
ENERGIA
Energia idroelettrica



Oggetto del Consiglio n. 1342 del 9 marzo 2022 - Resoconto
OGGETTO N. 1342/XVI - Interrogazione: "Pareri necessari per
l'approvazione da parte della Commissione Paritetica della norma di
attuazione dello Statuto in materia di concessioni di derivazione
d'acqua".
Bertin (Presidente) -
Punto n. 9 all'ordine del giorno.
Per la risposta il Presidente della Regione, ne ha facoltà.
Lavevaz (UV) -
Si chiede, con quest'interrogazione: "se
si è a conoscenza di quali pareri sono pervenuti alla Commissione
paritetica in merito alla citata norma di attuazione e in che data;
se è a conoscenza di quali sono i pareri ancora mancanti per poter
concludere l'istruttoria della norma di attuazione e avviare l'iter
di approvazione del provvedimento; la data e il contenuto delle
lettere o
mail
indirizzate dal Presidente della Regione al
presidente della Commissione paritetica e/o ai Ministri competenti
per sollecitare la conclusione dell'istruttoria; se è a conoscenza
di un calendario o quantomeno di una tempistica definita per
arrivare rapidamente all'approvazione della norma di attuazione e
alla conseguente elaborazione della legge regionale in
materia".
Cerco di rispondere, anche se magari non in ordine, alle domande
che sono state poste. Credo che innanzitutto vada fatta una
precisazione, che in parte avevamo già anche fatto nell'ambito di
una risposta a un'altra interpellanza, sempre in materia di
Commissione paritetica, che riguardava i vigili del fuoco, in cui
avevo fatto cenno a quest'iter; mi era stato risposto che c'entrava
come i cavoli a merenda, in realtà c'entra perché si parlava
dell'iter dell'approvazione delle norme di attuazione e la
questione era abbastanza centrata.
Quello che secondo me va capito, e ne parleremo probabilmente
anche dopo nel merito di altre due iniziative, ai punti 11 e 28 mi
sembra che parlano di vigili del fuoco, è che la Commissione
paritetica è un organo tecnico politico, ma che non è legato da un
legame di dipendenza dall'Amministrazione regionale. È un organismo
che ha una sua autonomia operativa; segue gli indirizzi, ci
mancherebbe altro, dati dall'Amministrazione regionale, ma ha una
sua autonomia operativa. Elabora direi soprattutto, in
collaborazione con le strutture regionali, gli schemi di norma, li
analizza, li valuta, analizza le eventuali osservazioni che
arrivano dagli organismi ministeriali, eccetera, e in esito a
questo lavoro di sintesi licenzia uno schema di norma che poi viene
approvato prima dal Consiglio regionale e poi dal Governo
italiano.
Nella storia ci sono stati tantissimi esempi di norme di
attuazione che hanno avuto un iter velocissimo, altre che hanno
avuto un iter molto lento, abbiamo avuto delle norme che non hanno
mai visto la luce, altre che dopo l'approvazione in Consiglio
regionale non sono poi state approvate dal Consiglio dei ministri;
abbiamo una casistica molto varia, da questo punto di vista.
Quello che non si è mai riusciti a fare è codificare questi
passaggi in maniera chiara e schedulata, in qualche modo. Se n'è
anche parlato, a dire il vero, anche nella prima riunione a cui
avevo partecipato anch'io, con i membri di parte regionale, della
necessità di provare a dare un po' di ordine all'iter, però questo
non è al momento ancora stato fatto, anche se è sicuramente un
passaggio regolamentare che ritengo sia assolutamente auspicato. Ad
oggi questo è e comunque anche un'organizzazione non andrebbe a
ledere l'autonomia organizzativa della Commissione stessa.
È evidente che il Presidente, o comunque il Governo regionale,
non sollecita i ministri se non è chiamato a farlo da parte del
presidente della Commissione stessa o attraverso dei passaggi che
siano in qualche modo richiesti, perché ovviamente c'è una
questione di rispetto istituzionale del lavoro di un organismo che
non è legato strutturalmente all'Amministrazione regionale. E
questo non è avvenuto neanche quando il presidente della
Commissione paritetica era di parte regionale. Si rimane a
disposizione e si lavora insieme come si è sempre fatto, però è
chiaro che non c'è una dipendenza diretta.
La norma in questione, come abbiamo già detto, è oggettivamente
complessa ed è anche normale che, in particolare i ministeri più
interessati, abbiano la necessità di svolgere un esame approfondito
di questa norma e così è stato. Peraltro nelle richieste puntuali
da lei fatte, consigliera Minelli, credo che la risposta che le è
stata fornita, proprio dal presidente Occhiena in data 21 febbraio,
in riscontro a una nota da lei sottoscritta insieme all'onorevole
Tripodi, l'abbia già rassicurata in questo senso, nel senso che il
presidente Occhiena ha scritto dicendo che la norma è in fase di
regolare svolgimento, al momento non ci sono ostacoli o impedimenti
procedurali e l'istruttoria sta seguendo l'iter naturale con le
tempistiche che sono naturali, senza particolari ritardi.
Peraltro, ho sentito la parte regionale della Commissione
paritetica. Si sono incontrati la settimana scorsa proprio per
analizzare la situazione dei pareri finora arrivati: ne mancano due
che si aspettano nelle prossime settimane, quindi l'iter di
conclusione di questa norma, che sicuramente è molto importante per
il nostro ordinamento, è comunque vicina alla conclusione.
Presidente -
Per la replica la consigliera Minelli.
Minelli (PCP) -
Prima di entrare nel merito delle sue
risposte, vorrei fare una breve considerazione. Come credo sia
ovvio, non soltanto alle persone che sono qui ma anche a chi ci sta
ascoltando, questo è un tema estremamente rilevante per la Valle
d'Aosta, sia per le sue implicazioni economiche, sia perché
riguarda strettamente il principio di autonomia della Regione che è
rimasta l'unica, come è già stato ricordato, a non poter legiferare
in merito, perché anche le Regioni a statuto ordinario hanno adesso
la competenza per disciplinare, con legge regionale, le concessioni
a scopo idroelettrico. Se la norma di attuazione non sarà approvata
entro quest'anno, si dovrà poi aspettare il nuovo Governo che
nascerà dalle prossime elezioni politiche e poi la nuova ennesima
Commissione paritetica, con ritardi a cui abbiamo già assistito
nella passata legislatura e via a seguire. Nemmeno entro un anno,
ma entro nove mesi bisognerà chiudere questa questione, quindi
credo che un'urgenza ci sia e sia conclamata.
Veniamo all'interrogazione e alle sue risposte. In realtà,
Presidente, lei non risponde, perché non ha nemmeno risposto alla
lettera del 14 febbraio che è stata inviata dalla sottoscritta e
dalla deputata Tripodi. Quella lettera era indirizzata a entrambi i
presidenti, al presidente della Paritetica e al Presidente della
Regione. Abbiamo ricevuto una risposta del presidente Occhiena, che
è stato gentile nel rispondere... No, era indirizzata a entrambi:
lei vada a rileggere la lettera e le domande erano rivolte a
entrambi; era molto precisa in questo senso. Pazienza che lei non
abbia risposto a me, io ci sono abituata a non ricevere delle
risposte, ci sono stati mesi in cui non abbiamo ricevuto delle
risposte, quindi questa cosa continua, ma non ha nemmeno risposto a
un'altra persona, alla deputata, che ha chiesto informazioni su una
questione che non è di certo peregrina. È un atteggiamento, a mio
avviso, scortese e deplorevole.
In ogni caso, la risposta è del tutto insoddisfacente perché,
ancora una volta, non c'è un quadro definito, come non c'era
neanche nella risposta che lei ha dato il 9 di febbraio ai colleghi
di Pour l'Autonomie. Sappiamo che c'è un testo, sappiamo che sta
facendo un iter, sappiamo che mancano due pareri, non sappiamo
quali - se c'è un po' di silenzio riesco ad andare avanti, grazie -
e lei ci dice che ancora la settimana scorsa ha sentito la parte
regionale della paritetica. Non credo che bastino le interlocuzioni
verbali, ci devono essere anche degli atti a cui fare riferimento,
perché come qui dentro ci viene spesso ricordato, la politica parla
per atti e qui di atti, di date, di oggetti, di contenuti, di
lettere ufficiali per sollecitare questa norma non ce ne sono.
Lei ha anche detto che ci vuole rispetto istituzionale per un
organismo che ha una sua autonomia. Nessuno mette in dubbio che ci
debba essere rispetto istituzionale ma, allo stesso tempo, ci deve
essere l'impegno a sostenere e a difendere gli interessi della
Regione Valle d'Aosta, e questa norma di attuazione - lo sappiamo -
è fondamentale.
Non mi sembra che un'interlocuzione formale da parte della
Presidenza della Regione nei confronti della paritetica,
rappresenti una mancanza di rispetto istituzionale. La norma è
urgente, è solo l'inizio del percorso per arrivare alla legge
regionale, lo sappiamo che dovrà essere successiva e dovrà
disciplinare le concessioni, perché una volta ottenuti questi
pareri - ne mancano due lei ci dice, non sappiamo quali sono stati
gli altri, che cos'è arrivato, che cosa no - questa norma dovrà
essere inviata al Consiglio dei ministri per l'approvazione, l'ha
detto lei, e solo dopo si dovrà procedere con legge. Ci vogliono
dei mesi ed è un tema, io credo Presidente, che dovrebbe essere
estremamente caro a lei e alle forze autonomiste di questa
maggioranza che dovrebbero, secondo me, mettersi a pancia a terra
per chiedere una velocizzazione dell'iter, ma da quello che lei ci
ha appena detto non è così.
Manteniamo il rispetto istituzionale e l'autonomia della
Commissione e aspettiamo.
