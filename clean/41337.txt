Classificazione
ASSISTENZA SOCIALE
LAVORO



Oggetto del Consiglio n. 482 del 7 marzo 2019 - Resoconto
OGGETTO N. 482/XV - Interpellanza: "Organizzazione dei Centri
per l'impiego per la gestione dell'offerta dei posti di lavoro ai
soggetti beneficiari del reddito di cittadinanza".
Rollandin (Presidente)
- Punto 33 all'ordine del giorno.
La parola alla collega Minelli.
Minelli (RC-AC)
- Nell'ambito delle politiche di lotta
alla povertà, già nel 2015 la nostra Regione si è dotata di una
legge, la n. 18, che nel suo titolo recita: "Misure di inclusione
attiva e di sostegno al reddito". È stato questo un primo tentativo
di intervenire per contrastare il problema della povertà e per
realizzare un meccanismo di protezione sociale di ultima istanza
per coloro che avevano perso il lavoro. Dopo l'approvazione di tale
legge sono però intervenuti a livello nazionale degli altri
provvedimenti legislativi, prima con la norma del reddito di
inclusione sociale (il cosiddetto REI), poi più recentemente,
proprio in questi giorni, con il reddito di cittadinanza. Ieri sono
partite le prime domande.
La nostra legge n. 18 del 2015 aveva una validità triennale,
quindi si è esaurita il 31 dicembre scorso, però produce ancora i
suoi effetti, e continuerà a produrli per un certo tempo, per
quello che riguarda i patti di lavoro che devono ancora essere
definiti o sono in corso di definizione. Questi sono adempimenti
che si sovrappongono e si sovrapporranno a quelli per il reddito di
cittadinanza. Entrambe le normative, quella regionale e quella
nazionale, avrebbero dovuto quando ancora c'era il REI e dovrebbero
adesso con il reddito di cittadinanza, portare non solo degli
interventi meramente assistenziali, ma degli effettivi inserimenti
lavorativi attraverso un'offerta di posti di lavoro che doveva
essere gestita e sarà gestita dai Centri per l'impiego, cosa che
appare quanto mai complessa. È vero che le domande in questo
momento non sono da indirizzare ai Centri per l'impiego bensì o
attraverso le Poste o attraverso i CAF, però poi saranno i Centri
per l'impiego che dovranno gestire l'offerta dei posti di
lavoro.
Noi siamo convinti che sia più che necessaria una forte
integrazione tra il pubblico ed il privato, in particolare con il
terzo settore, per creare una rete che favorisca una reale presa in
carico degli utenti e offrire loro delle opportunità che, ad oggi,
ci risultano essere difficoltose e carenti. Noi vorremmo sapere
dall'Assessore come si stanno attrezzando i Centri per l'impiego -
perché già in una risposta precedente l'Assessore ci aveva detto
essere sotto organico ed avere delle criticità e delle carenze -
per gestire l'offerta di posti di lavoro alle presunte migliaia di
persone che prevedibilmente utilizzeranno il reddito di
cittadinanza. I dati di ieri comunicati dalle Poste Italiane ci
dicono che, nella sola giornata di ieri ed entro le ore 14:00, ci
sono state 29.147 domande a livello nazionale, questo solo alle
Poste. Bisogna aggiungere tutte le domande pervenute ai CAF che
dovranno essere perfezionate, perché per il momento si tratta di
prenotazioni, però questa è la situazione. Non abbiamo dati precisi
ancora per la nostra Regione, ci sono solo quelli dei CAF e siamo
nell'ordine ieri di un centinaio, però come dicevo sono
prenotazioni.
L'altra domanda che poniamo riguarda le azioni che sono state
già avviate o quelle che si vogliono avviare con le associazioni
del mondo economico e del terzo settore per realizzare questa rete
di presa in carico di cui parlavo precedentemente. Infine chiediamo
come si intende intervenire in futuro - questo è forse l'elemento
che ci interessa maggiormente - per coordinare efficacemente le
diverse azioni e le misure previste dalle due normative in vigore,
vale a dire la normativa nazionale che è passata dal REI al reddito
di cittadinanza e la normativa regionale, perché è accaduto - e
presumiamo accadrà anche in questa situazione - che ci possano
essere delle criticità, in un certo senso delle sovrapposizioni che
sono di difficile gestione per chi deve occuparsi della questione e
che potrebbero anche generare situazioni di scorrettezza o di non
equità nei confronti degli utenti. C'è anche il rischio che succeda
quello che è successo in passato con la misura regionale del REI,
che chi doveva occuparsene doveva gestire una difficoltà in cui
potenzialmente qualcuno non avrebbe ricevuto nulla e qualcun altro
addirittura avrebbe potuto beneficiare di due misure. Questo
problema è stato sollevato da chi si occupa di tale questione ed io
presumo che in futuro, con le complicazioni burocratiche di cui già
ci è stato spiegato in passato riguardo all'introduzione del
reddito di cittadinanza, potrebbe essere anche più
difficoltoso.
Dalle ore 11:12 riassume la presidenza la Presidente Emily
Rini.
Rini (Presidente)
- La parola all'Assessore Bertschy per
la risposta.
Bertschy (UVP)
- Intanto io avevo dato la disponibilità a
venire in Commissione con i dirigenti - appena la Commissione potrà
calendarizzare un incontro - per illustrare il lavoro che si sta
facendo, che si dovrà fare e anche la situazione che ci troveremo a
governare.
Mentre oggi noi discutiamo l'interpellanza, in Parlamento è in
discussione il reddito di inclusione; pertanto gestiamo in diretta
una situazione che ieri ha visto la sua partenza ma che è ancora
tutta da definire. Soprattutto sono in discussione i rapporti tra
Stato e Regione per quello che riguarda l'inserimento dei
navigator
, risorse sicuramente utili, ma che vanno a ledere
la necessaria autonomia che le Regioni hanno nella gestione delle
politiche per il lavoro. Speriamo che in Parlamento avvenga, in
questa fase conclusiva di discussione politica, la regolamentazione
dell'inserimento di queste figure, e che avvenga nella maniera
migliore possibile per dare poi la possibilità di poter lavorare.
Alcuni dati ieri li abbiamo visti e forse la gente è stata più
matura di quello che ci si aspettava: ha avviato la richiesta
all'INPS senza riversarsi in massa, quindi questo garantirà un po'
più di tranquillità, ma il vero lavoro che il reddito di
cittadinanza imporrà al Governo delle politiche sulla povertà e sul
lavoro sarà di qui a qualche mese, quando bisognerà sostenere,
oltre che al contributo economico e alla disponibilità finanziaria,
quei patti per il lavoro e per il reinserimento sociale che
diventeranno determinanti per dimostrare che tale misura saprà
contrastare il tema della povertà e dell'esclusione sociale. Va
combattuto quello, noi dobbiamo fare inclusione sociale.
Questa premessa è per dire che noi ci stiamo attrezzando.
Politicamente ho partecipato a due riunioni della Commissione e
anche ad un dibattito molto lungo ed approfondito con il Ministro
Di Maio assieme agli Assessori della Regione. Stiamo anche un po'
cercando di capire quali saranno le regole definitive di questa
importante misura. Ancora ieri, nella Commissione Lavoro - io non
ho potuto partecipare perché ero qua -, ci sono state delle prese
di posizione da una parte e dall'altra; speriamo che poi ci sia una
conclusione di questa discussione ed una regola chiara.
I Centri dell'impiego, ad oggi, sicuramente in tutta Italia ma
anche qua da noi, hanno bisogno di un potenziamento per poter
svolgere al meglio le loro funzioni. Le misure pensate nel 2017
sono ferme, quindi l'assunzione di personale di 4 mila unità era
allora stata dimensionata, e una parte di queste erano unità che
avrebbero dovuto anche potenziare gli organici della nostra
Regione. Nel frattempo però i Centri per l'impiego perdono risorse,
perché i pensionamenti ci sono e avanzerà la quota 100 anche in
Valle d'Aosta. Nella nostra Finanziaria abbiamo inserito la
priorità di assunzione per il rafforzamento e vedremo se svolgendo
i concorsi riusciremo a garantire questo potenziamento. Attualmente
le unità complessive sono 30: 20 dedicate ai servizi all'utenza e
un'altra parte dedicata ai servizi per la domanda offerta. A queste
unità si andranno ad aggiungere nel prossimo periodo - che sarà
transitorio - i cosiddetti "
navigator
"
.
Rispetto alla
distribuzione di queste risorse non abbiamo ancora notizie di quale
criterio verrà utilizzato per garantire il potenziamento dei nostri
servizi. Ad oggi non abbiamo un numero per dire in quale maniera si
potranno utilizzare queste figure anche se, pur comprendendo le
difficoltà di tutte, forse come Regioni sarebbe stato più semplice
avere una misura di finanziamento per assumere delle persone
direttamente e inserirle in un organico piuttosto che vedere questa
assunzione transitare dall'ANPAL nei Centri d'impiego. Sarà
comunque una fase transitoria. Appena avremo un criterio di
riparto, sapremo su cosa dovremo lavorare. Pertanto, per rispondere
alla prima domanda, il potenziamento dei Centri per l'impiego dovrà
arrivare da queste misure che ci permetteranno di assumere nuove
persone dai concorsi.
"
Quali azioni sono state avviate o si intendono avviare con
le associazioni del mondo economico e del terzo settore per
realizzare una rete che favorisca la presa in carico degli
utenti
": Noi stiamo lavorando per valorizzare il percorso del
REI, che è stato un buon percorso, perché ha permesso agli
Assessorati delle politiche sociali e del lavoro di sperimentare un
modo di lavorare nuovo che ha creato le condizioni affinché da un
lato le persone venissero prese in carico e, dall'altro, perché
oltre alla presa in carico si potessero sviluppare i patti di
inclusione sociale, i vecchi REI che oggi si trasformeranno nelle
misure previste dal reddito di cittadinanza. Il lavoro fatto in
questi anni è sicuramente una buonissima base di partenza per non
trovarsi all'anno zero, dato che oggi arriva il reddito di
cittadinanza. L'evoluzione di quei rapporti che hanno permesso di
sperimentare in Valle d'Aosta delle misure innovative e, direi,
anche abbastanza positivamente, ci dovrà vedere ancora più attenti
per fare in modo che le due strutture, che permetteranno da un lato
di prendersi in carico le persone e dall'altro di riavviare le
persone nel mondo del lavoro, funzionino sempre meglio integrando -
e qui condivido la domanda, come anche credo l'intenzione - con
progetti tipo quello che avevamo sperimentato, attivazioni, misure
di inclusione sociale, ma integrando il lavoro della parte pubblica
con i servizi accreditati per il servizio al lavoro privati. Noi
abbiamo bisogno di fare politiche attive con gli enti di
formazione. Il gruppo tecnico che abbiamo messo al lavoro credo ci
permetterà di sperimentare nuovi e migliori misure, ma i servizi
accreditati per i servizi al lavoro in questa fase in cui i Centri
per l'impiego sono sottodimensionati possono essere utilizzati con
misure anche incentivanti nella realizzazione dei patti per il
lavoro, altrimenti non ce la faremo sicuramente. Comunque il dato
vero di quante persone utilizzeranno il reddito di cittadinanza lo
avremo nella sua applicazione definitiva. Il terzo settore, oltre
ai servizi accreditati per il lavoro, con la sua capacità di
raggiungere il territorio e di coprire soprattutto le necessità del
territorio è un alleato che sicuramente lavorerà con noi. Tra
l'altro, verso la conclusione della scorsa legislatura, era stata
presentata una misura di incentivazione del terzo settore con un
finanziamento che arrivava dal Ministero proprio per l'applicazione
concreta della riforma che, ormai, è anche questa attiva, e che
permetterà ai tre soggetti (pubblico, privato e soggetti del terzo
settore) di costruire quella rete di servizi che è necessaria.
Oggi però, se dovessi essere preciso e affermare quale
operazione possiamo fare, io non mi sento di andare oltre agli
indirizzi che abbiamo dato finora, anche perché stiamo lavorando
all'interno dei Centri dell'impiego per capire rispetto al dato dei
disoccupati e degli inoccupati cosa è possibile fare, per capire
veramente qual è il dato di rioccupazione delle persone, poiché c'è
un dato storico che non contrasteremo mai. È inutile parlare di un
numero se poi quel numero è riferito a persone che non potranno mai
più essere reinserite.
Sull'ultima domanda: "
come si intende intervenire per
coordinare efficacemente le differenti azioni
", le misure del
reddito ad inclusione si sono esaurite al 31/12; nel frattempo
entreranno in funzione nuove misure, ma entro settembre dovranno
essere esaurite le azioni finanziate al 31/12. Il tentativo con
alcune Regioni è stato quello di chiedere di poter sommare le due
misure. Oggi però la risposta a quella proposta non è stata data.
Vedremo cosa succederà in fase di conclusione, perché l'ideale
sarebbe poter dire di sommare e non di sostituire le misure
nazionali con quelle regionali, ma non abbiamo ancora la risposta.
Io credo che la cosa migliore da fare è riuscire a capire se i
progetti personalizzati del reddito ad inclusione che hanno
permesso di dare delle risposte alle persone potranno essere
trasformati in progetti definitivi, da inserire alimentando il
reddito di cittadinanza, senza ricominciare da zero, perché
altrimenti tutta l'esperienza fatta con il REI va perduta.
Presidente
- La parola alla collega Minelli per la
replica.
Minelli (RC-AC)
- Grazie all'Assessore per la risposta
articolata e complessa, ma complessa e articolata è la materia,
quindi ci sta.
Come ci aspettavamo, abbiamo compreso che la situazione per il
momento è ancora di attesa più che di confusione e che bisogna
ovviamente attrezzarsi. Le unità che in questo momento lavorano
presso i Centri per l'impiego sono e saranno assolutamente
insufficienti, ma come lei ha detto c'è anche questo problema delle
risorse che dovranno pervenire. Concordo con lei che sarebbe stato
più semplice, soprattutto per i numeri e per la realtà che noi
abbiamo, se ci fosse stato un trasferimento e la Regione avesse
potuto assumere direttamente tali persone. È ovvio però che sarebbe
mancata poi la formazione, perché non credo che ci si improvvisi
dall'oggi all'indomani. Capisco che bisogna aspettare gli sviluppi
della discussione anche in Parlamento, e quindi credo che dovremo
poi ritornare su questo argomento più avanti.
Per quello che riguarda la seconda domanda e la relativa sua
risposta, i rapporti con il terzo settore e la valorizzazione delle
esperienze pregresse - che sono state positive, ne conveniamo -,
credo che sia più che opportuno continuare su questa strada e far
tesoro di tutte le buone prassi del passato. Concordo con lei che
la misura del REI ha funzionato. Personalmente preferisco e
continuo a preferire l'impostazione del REI, anche se non abbiamo
ancora visto gli esiti del reddito di cittadinanza.
Per quanto riguarda la terza parte delle nostre richieste, in
particolare la questione di come tenere insieme le due misure,
quella nazionale e quella regionale, io credo che in futuro su
questo la Regione dovrà fare una riflessione approfondita, perché
sono convinta che, relativamente alla nostra possibilità di avere
delle competenze regionali in alcune materie, potrebbe davvero
essere utile dotarci di strumenti che ci permettano di fare un
lavoro più mirato alla nostra realtà, ovviamente avendone la
disponibilità. Parlavo dell'integrazione delle misure: in questo
preciso momento una semplice integrazione non è possibile, ma io
credo che la Valle d'Aosta, proprio per le sue possibilità date
dallo Statuto e con un lavoro preciso che dovrà in qualche modo
interessare la Commissione paritetica, può anche pensare di
riuscire ad arrivare ad una sua competenza in questo. Credo che
dovremmo sforzarci di lavorare in tale direzione. Noi dobbiamo
proprio impegnarci per analizzare a fondo questa questione e vedere
quali sono le possibilità che gli scenari futuri ci potranno
riservare.
