Classificazione
TRASPORTI E VIABILITÀ
Trasporti



Oggetto del Consiglio n. 571 del 26 giugno 2014 - Resoconto
OGGETTO N. 571/XIV - Interpellanza: "Situazione riguardante
l'imminente entrata in vigore del nuovo Contratto di Servizio per
la gestione della tratta ferroviaria valdostana".
Presidente
- La parola al Consigliere Bertschy.
Bertschy (UVP) -
Grazie Presidente.
Con l'auspicio e la sicurezza che l'Assessore ha sfruttato
questi due mesi di crisi per lavorare a tamburo battente, per non
farci trovare impreparati alle porte dell'estate, proponiamo questa
interpellanza che serve anche per monitorare un po' la situazione
relativa alla ferrovia.
Si ricorda che al 30 giugno doveva essere trovata un'intesa,
entro luglio poi, a intesa non trovata, avremmo potuto trovare
delle difficoltà. Oggi, noi siamo a richiederle, rispetto alle
preoccupazioni anche degli utenti e un po' di tutti, la situazione
rispetto ai rapporti con Trenitalia, la situazione anche rispetto
alla futura entrata nel contratto di servizio da parte della nostra
Regione. Lo stato delle cose per avere le informazioni che in
questi ultimi tempi non abbiamo più avuto. Grazie.
Presidente -
La parola all'Assessore Marguerettaz.
Marguerettaz (UV) -
Grazie Presidente.
In effetti il collega Bertschy ha assolutamente ragione perché,
non essendoci stato il Consiglio regionale e neanche le
Commissioni, non abbiamo avuto modo di tenerci aggiornati
sull'iter. Ricorderanno tutti che abbiamo avuto modo di inoltrarci
su questo argomento, che ha tre riferimenti dal punto di vista
normativo. Il decreto legislativo 194 del 2010 per il trasferimento
delle competenze che, come tutti sanno, non ha avuto nessun tipo di
esito positivo, perché ogniqualvolta abbiamo avuto modo di sederci
al tavolo, che è stato prontamente convocato, la Ragioneria non
dava coperture per le attività che erano previste nel decreto
legislativo: la norma di attuazione prevedeva un trasferimento
delle competenze, condizionandolo a determinati passaggi. Vista
l'infruttuosità di questo percorso, abbiamo avuto la Finanziaria
del 2014 dello Stato, che è intervenuto così come è intervenuto
successivamente con il decreto Salva Roma, ribadendo
sostanzialmente quanto scritto nella Finanziaria, ma introducendo
un passaggio non indifferente dove sostanzialmente fino al 31 di
luglio il servizio a Trenitalia per il trasporto ferroviario viene
pagato dallo Stato. Tutti si ricorderanno le polemiche che erano
nate in passato e ovviamente questo va un po' ad avvalorare la
nostra tesi, nel senso che, intanto che non vi è il trasferimento
delle competenze, questo contratto di servizio è radicato presso il
Ministero delle infrastrutture che ha un rapporto diretto con
Trenitalia.
Da subito è stato istituito un tavolo tecnico presso la
Presidenza del Consiglio dei Ministri. Nello specifico: coloro che
si occupano degli affari regionali; di parte politica c'è il
sottosegretario Bressa, che segue la questione; io stesso ho avuto
modo di partecipare un paio di volte a Roma. A questi incontri
hanno partecipato sia i rappresentanti di Trenitalia, sia i
rappresentanti del Ministero delle infrastrutture, sia i
rappresentanti di RFI. L'obiettivo era non solo il trasferimento
del contratto di servizio, ma un ragionamento più ampio che di
fatto faceva riferimento alla norma di attuazione. Direi che, per
l'obiettivo di arrivare a un trasferimento delle competenze - i
miei uffici nella giornata di ieri hanno ancora avuto rapporti sia
con il Ministero delle infrastrutture, sia con i funzionari della
Presidenza del Consiglio dei Ministri - dovrebbero mandarci a
giorni una bozza per il trasferimento delle competenze. Questo
ovviamente è prodromico alla sottoscrizione di un accordo con
Trenitalia, perché senza questo trasferimento di competenze noi non
possiamo ragionare con Trenitalia. Direi che questa è una soluzione
che, in modo ottimistico, dovrebbe arrivare a settimane, se non a
giorni.
Con Trenitalia abbiamo avuto già diverse interlocuzioni, quindi
non abbiamo aspettato il trasferimento delle competenze. Il tavolo
con Trenitalia è stato avviato mesi or sono, per mettere già in
pratica le possibili modifiche e i cambiamenti di orario che sono
ovviamente compatibili con le nostre risorse finanziarie. È chiaro
che l'impostazione che è stata data ad oggi è quella di un subentro
nel contratto che oggi è in essere con il Ministero, perché
costruire ex novo un contratto probabilmente è un'operazione molto
articolata, molto complessa che dovrà essere fatta anche con il
coinvolgimento della Commissione, piuttosto che dei sindacati,
piuttosto che dei pendolari, dell'associazione dei consumatori.
Direi che nel breve, per dare queste risposte, un subentro con il
contratto in essere, che oggi esiste tra il Ministero e Trenitalia,
è la strada più immediata. Devo dire che Trenitalia si sta
dimostrando molto, molto attenta. La settimana scorsa, oltre il
direttore del Piemonte e Valle d'Aosta, è venuto ad incontrarci il
direttore di tutto trasporto italiano Cioffi, quindi c'è
un'attenzione molto, molto adeguata all'occasione.
I colleghi sanno benissimo che con l'approvazione di ieri
dell'assestamento, abbiamo introdotto i 9,6 milioni che sono
necessari per completare il contratto di servizio del 2014, perché
fino al 31 di luglio è pagato, quindi colgo l'occasione di questo
Consiglio per dire che i servizi ferroviari dal primo di luglio non
saranno tagliati, non sono a rischio. Insieme al contratto di
servizio ovviamente c'è anche l'altro contratto, complementare a
questo, quello che facevamo invece direttamente noi con Trenitalia
per le biglietterie, per gli sconti, che ovviamente a questo punto
sarà parte integrante del contratto principale.
Direi che potremo nei prossimi giorni trovarci, se lo gradite,
in Commissione per fare una analisi più puntuale. In
quell'occasione potrebbe esserci anche un documento che noi abbiamo
fortemente richiesto, che è una rappresentazione da parte di RFI di
tutti quegli investimenti necessari per migliorare la linea, perché
l'unico documento ufficiale che noi oggi abbiamo e che è condiviso
con tutti è il vecchio progetto che fa riferimento all'accordo di
programma, dove vi sono tutta una serie di interventi. Sono passati
diversi anni rispetto a quella data e RFI, titolare e proprietaria
della linea, ci deve confermare quelli che sono gli interventi
ritenuti necessari e indispensabili.
A corollario di questo, chiudo dicendo che in quelle occasioni -
ce lo scriveranno - l'intervento per l'acquisto dei treni bimodali
è stato condiviso e apprezzato da tutte le parti attorno al tavolo:
dal Ministero delle infrastrutture alla Presidenza del Consiglio
dei Ministri, dalla struttura tecnica così come da Trenitalia e da
RFI. Lo dico perché credo che alla fine... Ci auguriamo che il
percorso che oggi abbiamo definito per l'aggiudicazione di questo
nuovo materiale rotabile si concluda positivamente per il mese di
luglio; direi che ormai ci siamo e la struttura competente
all'appalto sta seguendo la procedura.
Comunque, torno a dire, sono tante le notizie: queste erano
ovviamente un aggiornamento, credo nell'intenzione delle richieste
del collega Bertschy, ma ovviamente c'è la possibilità di fare un
approfondimento più attento e più puntuale nella Commissione
opportuna.
Presidente -
La parola al collega Bertschy.
Bertschy (UVP) -
Grazie della comunque esaustiva
risposta. Rileviamo con piacere, soprattutto in favore di chi del
treno ne fa ormai un uso giornaliero, che le cose sembrano mettersi
quantomeno, per quello che riguarda i contratti, nella giusta
direzione. Se permette, Assessore, credo che in qualche maniera ha
ascoltato anche le nostre sollecitazioni in questo ultimo periodo,
perché uno dei blocchi a subentrare al contratto era in passato la
questione relativa alle competenze, per la quale in qualche maniera
si sta trovando una soluzione, per poter arrivare al subentro del
contratto, no? Quindi tutta la questione degli investimenti
diventerà successiva al subentro del contratto. Andrà rivisitata,
però era un po' quello che dicevamo da un certo periodo in avanti,
dicendo che purtroppo non potevamo esercitare la nostra forza
contrattuale, perché eravamo bloccati da questa questione del
passaggio delle competenze relativo al blocco degli investimenti.
Comunque, bene! Bene che si vada a rivedere, bene anche il lavoro
che si sta facendo e bene soprattutto che da luglio in avanti gli
utenti non avranno preoccupazioni rispetto al contratto.
Sicuramente sarà utile un approfondimento in Commissione, per
tutta una serie di piccole questioni. Rispetto ai bimodali siamo
contenti che avete avuto lodi e applausi, noi rimaniamo della
nostra idea, che questi soldi avrebbero potuto essere già primi
investimenti sulla ferrovia, però l'importante è che alla fine ci
siano soluzioni per gli utenti, e questo lo dimostrerà il tempo. Il
contratto sicuramente va nella direzione di garantirci che quello
che compriamo, poi lo potremo gestire, perché fino ad oggi abbiamo
comprato a scatola chiusa, non avendo contratti. Ma al di là di
quello, oggi è importante il passaggio delle competenze, la
definizione degli investimenti, il contratto di servizio e il
subentro: questo contratto di servizio per poter definire un
prossimo contratto valdostano - l'iter è comprensibile - ma
soprattutto per definire cosa vogliamo fare della nostra
ferrovia.
Se tutto questo serve a sbloccare un ragionamento un po' più
sereno sul futuro, Assessore, troverà dai banchi dell'opposizione
massima attenzione, perché sappiamo bene che i bimodali sono una
scelta temporanea che non darà soluzioni se non limitate nel tempo.
Quindi le richiederei di essere vicino a noi in Commissione, per
definire meglio le cose e soprattutto per fare vedere che tutti
insieme siamo attenti a questa importante risorsa, che dovremo
sviluppare tutti assieme nel tempo.
Le segnalo che, come dice lei, avevamo già un contratto
commerciale; continueremo ad esercitarlo. Trenitalia da qualche
giorno ha deciso di adottare anche in Valle d'Aosta una scelta che
faceva già nel resto d'Italia, cioè non più consentire
l'abbonamento nel corso del mese, ma di portare l'abbonamento
mensile al primo del mese. È un peccato, perché parecchi utenti ci
hanno segnalato che chiaramente questo crea un disagio, perché è
più semplice esercitarlo...
(Voce fuori microfono)
...l'ho fatto apposta a non chiederglielo! No, al di là delle
battute, questo è un problema per chi anche sui piccoli costi
settimanali fa comunque i suoi risparmi. È da segnalare e da
verificare, se è proprio un problema doverlo esercitare in queste
condizioni. Quindi pronti, come sempre, a verificare che gli
impegni dichiarati qua in aula vengano poi portati a compimento, la
invito, se è possibile, a mantenere un'informazione maggiore
rispetto al Consiglio e alla popolazione, perché le cose che ha
detto oggi, segnalate per tempo, sicuramente evitano di avere delle
preoccupazioni. Grazie.
Presidente -
Grazie collega. Ultima interpellanza: punto
31 all'ordine del giorno.
