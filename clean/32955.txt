Classificazione
ATTIVITÀ CULTURALI
SPORT E TEMPO LIBERO



Oggetto del Consiglio n. 1476 del 17 novembre 2010 - Resoconto
OGGETTO N. 1476/XIII - Interpellanza: "Interventi finanziari
a favore del Circolo culturale e sportivo Cogne di Aosta".
Interpellanza
Appreso dei problemi di bilancio del CCS Cogne di Aosta, che
ne mettono a repentaglio il prosieguo delle attività;
Constatati la vivace attività culturale e sportiva svolta
attualmente dal Circolo e il patrimonio storico-culturale che
rappresenta, non solo per il Comune di Aosta, ma per l'intera
regione;
i sottoscritti Consiglieri regionali
Interpellano
il Governo regionale per conoscere se intenda:
1) approfondire la verifica sulla situazione
economico-finanziaria del CCS Cogne;
2) intervenire, con le opportune misure, per scongiurare il
blocco delle attività.
F.to: Donzel - Rigo - Carmela Fontana
Président
- La parole au Conseiller Donzel.
Donzel (PD)
- Egregio Presidente, cari colleghi, è con
preoccupazione e, allo stesso tempo, con piacere che mi occupo di
questa questione che riguarda il CCS Cogne di Aosta, che ancora
nella mente di tutti è il CRAL Cogne di Aosta. Preoccupazione
perché siamo venuti a conoscenza - e c'è stato anche modo di avere
degli incontri informali, che non nascondo - di una situazione di
difficoltà nel bilancio del CCS Cogne, una difficoltà che non è di
oggi. È una difficoltà che è stata oggetto di dibattito in
quest'aula, in anni passati; una difficoltà che negli ultimi anni è
stata affrontata con un atteggiamento - se vogliamo - di
disponibilità a dilatare i tempi nel ritrovare una soluzione.
Le male lingue pensano sempre: ci sono scadenze elettorali,
allora si dice: andate pure avanti; poi, passate le scadenze
elettorali, arrivano i provvedimenti restrittivi. Io non immagino
questo; immagino che ci sia stata veramente una volontà al di fuori
di un discorso elettorale di salvare un'attività come quella del
CCS Cogne, che riguarda più di migliaia di iscritti e oltre 24
attività associative, che sono anche di un certo rilievo per la
nostra comunità, che non riguardano solo la comunità aostana; alle
attività proposte ricreative del circolo partecipano i valdostani
in generale, anche quelli dei comuni limitrofi e di zone piuttosto
lontane da Aosta, raggiungono il capoluogo per usufruire di questi
servizi.
So che mai momento peggiore poteva essere quello che stiamo
vivendo per sollevare questo problema, nel senso che ci sono
estreme difficoltà economiche. Quello che dobbiamo capire è se,
come avvenuto per Pompei, lasciamo crollare tutto ciò che è
cultura, tutto ciò che è attività...
(interruzione del Presidente della Regione, fuori
microfono)
...ci sta, stiamo parlando, lasciamo crollare degli aspetti
importantissimi. Certo, Pompei è più importante, lo sa anche il
comune cittadino che Pompei è più importante del CRAL Cogne, però
se vogliamo entriamo nel dettaglio e andiamo a vedere i
finanziamenti che hanno alcune fondazioni, visto che qualcuno
accusa di scorrettezza... allora alcune fondazioni che non brillano
per attività straordinarie sul territorio per coinvolgimento della
popolazione, allora, se qualcuno vuole, la scorrettezza l'avrà!
Avrà che ci sono fondazioni nel bilancio regionale che hanno
centinaia di migliaia di euro di finanziamento, avendo attività che
coinvolgono minimamente la comunità valdostana e c'è il CRAL Cogne,
che coinvolge migliaia di persone, che fa partecipare migliaia di
persone alle attività culturali e ricreative, e poi si dirà: ma ci
sono attività di vario livello... ma anche queste attività hanno un
valore!
Noi diciamo: c'è la volontà di affrontare questo problema, c'è
la volontà di provare a trovare delle soluzioni; oppure si dice:
no, ragazzi miei, è finita per il CRAL Cogne, è arrivato il momento
di tirare giù la serranda e di fare altre attività, finanziamo
perché si continueranno a finanziare le attività ricreative che non
creano ricchezza da nessuna parte, finanzieremo squadre di calcio,
finanzieremo altre attività, ma queste cose che voi gestite lì non
ci interessano più!
Credo invece che ci voglia come sempre una mediazione, bisognerà
trovare delle soluzioni che non siano tutte in capo
all'Amministrazione; non siamo qui a dire che è l'Amministrazione
che deve farsi carico di tutto, però... valutare se c'è una
strategia perché si possa salvare questo circolo ricreativo. Credo
che la buona volontà da entrambe le parti possa, come sempre
avviene nella vita, portare a trovare delle soluzioni che, sebbene
consentano all'Amministrazione di ottenere dei risparmi, come è
giusto che sia in questa fase, consentano però all'attività
ricreativa sportiva del circolo di continuare ad operare e
manifestarsi.
Président
- La parole au Président de la Région,
Rollandin.
Rollandin (UV)
- Grazie Presidente.
Stiamo parlando di un circolo ricreativo, cosa diversa da
associazioni, fondazioni o altre aggregazioni che sono sicuramente
- come statuto - ben chiari, con finanziamenti legati a norme
specifiche e quindi come tali vanno preservati. Non vorrei che si
facesse confusione fra questi elementi perché, se quando si parla
del circolo si dice: ma guardiamo le fondazioni cosa fanno, mi
permetto di dire che si può guardare tutto, ma non c'entra niente
con il discorso che stiamo facendo!
Quando ho visto l'accenno fra quello che è il sistema di
attuazione di un percorso del circolo rispetto a Pompei, mi
permetto di dire che qualche piccola differenza anche qui c'è...
poi io capisco anche le libertà espressive... ecco, in questo caso
mi sembrava un po' spinto, perché se parlassimo di qualche reperto
romano, di cui si dice che non è stato ben conservato e che
rischiamo di fare la fine di Pompei, allora lì lo capirei. Solo in
questo senso mi permettevo di dire che forse l'abbinamento
strutturale era leggermente forzato, ma tutto lì. Per il resto,
rispetto non solo le idee dei colleghi, ma anche le sollecitazioni
che mi vengono, quindi non vorrei che venisse preso in senso...
Per quanto riguarda invece il circolo, la struttura, voglio dire
che forse è bene che anche su questo si dica poi la parola "fine".
Sulla sede del circolo ci sono una serie di opzioni su cui stiamo
discutendo da molto tempo; qui adesso entrerò nel merito, mi sono
permesso questa digressione, me lo permetterà il collega Donzel,
solo per dire che ci sono osservazioni da fare su tanti temi; su
questo, in particolare, voglio dire che l'attenzione che ha
riservato il collega è anche nostra, abbiamo avuto diversi incontri
con i rappresentanti del CRAL Cogne.
Venendo alle risposte, questo tema è sul tappeto da molto tempo,
il fatto del debito pregresso, come tutti sanno gli 80 anni di
storia prima del CRAL Cogne e oggi come circolo culturale, fanno sì
che il circolo culturale Cogne costituisca una realtà importante
nel panorama culturale, sociale e sportivo valdostano, con numerose
e significative attività realizzate ogni anno attraverso le sue
diverse sezioni e - dobbiamo dire - con soddisfazione degli utenti.
Quindi sotto questo profilo è stato fatto un lavoro positivo.
L'Amministrazione regionale ha sempre avuto una grande
attenzione nei confronti del circolo, che riceve contributi
economici ai sensi delle leggi regionali sulla base delle
iniziative realizzate e dei risultati ottenuti. Ad esempio, i
contributi erogati ai sensi della legge n. 3/2004 che è la legge
che disciplina gli interventi a favore dello sport per quanto
riguarda l'atletica, la pallacanestro, la pallavolo, le bocce,
oppure i contributi erogati ai sensi della "69/1993", contributo
per iniziative a carattere culturale e scientifico, per quanto
riguarda l'attività del coro del circolo Cogne, i corsi di danza e
musica e le iniziative della sezione fotografia. E, ancora
interventi economici dall'Amministrazione ai sensi della legge
regionale n. 31/1992, concessione di contributi per la
realizzazione di iniziative turistico-promozionali per l'attività
della sezione campeggio, sempre del circolo: questo per
sottolineare che c'è sempre stata un'attenzione nei confronti del
circolo.
Ugualmente la massima attenzione è stata attribuita alla
problematica relativa alla sede del circolo Cogne, che è situata
nell'immobile di proprietà regionale di Corso Battaglione; i locali
in questione sono concessi in comodato gratuito al circolo, che ha
a suo carico le spese di manutenzione ordinaria e il riscaldamento.
Proprio in tale ambito l'Amministrazione regionale recentemente è
intervenuta con la massima attenzione possibile nei confronti del
circolo; infatti il circolo stesso ha un debito con la Regione
relativo alle spese di riscaldamento per il periodo 2001-2009. Nel
mese di ottobre è stato concordato con il Presidente del circolo un
piano di rientro del debito per un importo di 110.465 euro
comprensivi di interessi tramite il versamento di 60 rate mensili -
il massimo concedibile - a partire da aprile 2011, finalizzato a
contemperare l'interesse dell'Amministrazione regionale che su
queste spese deve rientrare, perché è stata costretta ad
intervenire, e al soddisfacimento del proprio credito con la
situazione finanziaria del circolo stesso, cioè si è dato il
massimo per venire incontro a difficoltà economiche che la nuova
gestione si è trovata sul groppo per questi nove anni con una serie
di arretrati.
C'è la massima attenzione dell'Amministrazione regionale nei
confronti dell'attività e dell'andamento del circolo culturale, che
si sviluppa seguendo man mano le attività con gli specifici
finanziamenti; per questa parte credo che la situazione sia sotto
controllo e gestibile e c'è la possibilità, in base alle attività,
di pagare l'ammontare delle rate che è stato spalmato per tutto il
tempo possibile dal punto di vista della normativa vigente ai fini
del rientro di questo debito, che - ripeto - è dovuto al
riscaldamento e non all'affitto, perché il locale è in comodato
gratuito.
Come ci auguriamo tutti, credo che un'attività fiorente del
circolo possa portare in breve tempo ad una situazione economica
tale da permettergli di non avere più i disguidi che, nel tempo, si
sono accumulati e hanno creato questa difficoltà che, con questo,
credo sia superata. Grazie.
Président
- La parole au Conseiller Donzel.
Donzel (PD)
- Egregio Presidente, cari colleghi, apprezzo
davvero questa volontà di non andare verso la chiusura del circolo,
e condivido con il Presidente lo sforzo che deve fare
l'Amministrazione per avere chiarezza sui conti.
Mi fa piacere che ci sia questo intento collaborativo;
verificheremo che tutto proceda nella maniera migliore possibile,
ricordando che se si è creata una situazione che decorre dal 2001;
qualche leggerezza da entrambe le parti, anche da parte del
circolo, c'è stata, perché c'è stata una disattenzione notevole
nella gestione per non rendersi conto di quello che succedeva.
Spero che si crei una sinergia positiva fra l'attuale gestione e
l'Amministrazione regionale, perché tutti possano beneficiare dei
servizi offerti dal circolo culturale e sportivo. Grazie.
Président
- Je prie les huissiers de distribuer une
proposition de résolution présentée par les Chefs de groupe et les
collègues Emily Rini, Hélène Impérial, Manuela Zublena, Patrizia
Morelli et Carmela Fontana.
