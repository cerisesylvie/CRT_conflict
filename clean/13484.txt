Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4503 del 13 aprile 1993 - Resoconto
OGGETTO N. 4503/IX Disegno di legge: Modificazioni della
legge regionale 20 maggio 1986, n. 24, recante "Nuova disciplina
dell'artigianato".
Presidente
É aperta la discussione generale.
Se nessun Consigliere chiede di parlare, si passa all'esame
dell'articolato. Do lettura dell'articolo 1:
Articolo 1 1. Il comma 2 dell'articolo 2 della legge
regionale 20 maggio 1986, n. 24, è così sostituito:
"2. É altresì artigiana l'impresa che, nei limiti dimensionali
di cui all'articolo 3 e con gli scopi di cui al comma 1, è
costituita ed esercitata in forma di società a condizione che la
maggioranza dei soci, ovvero uno in caso di due soci, svolga in
prevalenza lavoro personale anche manuale nel processo produttivo e
che nell'impresa il lavoro abbia funzione preminente sul capitale.
Non sono imprese artigiane le società a responsabilità limitata, le
società per azioni, le società in accomandita semplice o in
accomandita per azioni e le società cooperative a responsabilità
limitata".
Presidente
Pongo in votazione l'articolo 1.
Esito della votazione:
Presenti: 19
Votanti: 18
Favorevoli: 18
Astenuto: 1 (Maquignaz)
Il Consiglio approva
Presidente
Do lettura dell'articolo 2:
Articolo 2 1. Al comma 1 dell'articolo 4 della legge
regionale 20 maggio 1986, n. 24, sono soppresse le parole "...e
fiscale...".
2. Il comma 5 dell'articolo 4 della legge regionale 20 maggio
1986, n. 24, è così sostituito:
"5. In caso di invalidità, di morte o di intervenuta sentenza
che dichiari l'interdizione o l'inabilitazione dell'imprenditore
artigiano, la relativa impresa può conservare, su richiesta,
l'iscrizione all'albo di cui al comma 1, anche in mancanza di uno
dei requisiti di cui all'articolo 1, per un periodo massimo di
cinque anni o fino al compimento della maggiore età dei figli
minorenni, sempre che l'esercizio dell'impresa venga assunto dal
coniuge o dai figli maggiorenni o minori emancipati o dal tutore
dei figli minorenni dell'imprenditore invalido, deceduto,
interdetto o inabilitato. L'esercizio dell'attività è comunque
subordinata al possesso dei requisiti tecnico-professionali,
qualora richiesti dalla normativa di settore in vigore, da parte
del soggetto che assume la conduzione dell'impresa, il quale,
qualora non ne sia in possesso, può preporre all'esercizio
dell'attività medesima un responsabile tecnico che abbia tali
requisiti".
Presidente
Pongo in votazione l'articolo 2.
Esito della votazione:
Presenti: 19
Votanti: 18
Favorevoli: 18
Astenuto: 1 (Maquignaz)
Il Consiglio approva
Presidente
Do lettura dell'articolo 3:
Articolo 3 1. Dopo il comma 5 dell'articolo 5 della legge
regionale 20 maggio 1986, n. 24, è inserito il comma 5 bis:
"5 bis. Le funzioni relative alla vigilanza, al controllo e
all'applicazione delle sanzioni di cui ai commi 4 e 5 sono svolte
dai comuni".
Presidente
Pongo in votazione l'articolo 3.
Esito della votazione:
Presenti: 19
Votanti: 18
Favorevoli: 18
Astenuto: 1 (Maquignaz)
Il Consiglio approva
Presidente
Do lettura dell'articolo 4:
Articolo 4 1. Alla fine del comma 1 dell'articolo 7 della
legge regionale 20 maggio 1986, n. 24, sono aggiunte le parole
"...con decorrenza dalla data in cui si è verificato
l'evento".
2. Il comma 2 dell'articolo 7 della legge regionale 20 maggio
1986, n. 24, è così sostituito.
"2. La decisione della Commissione regionale per l'artigianato è
comunicata, a mezzo di lettera raccomandata con ricevuta di
ritorno, all'interessato entro sessanta giorni dalla data di
presentazione della domanda. La mancata comunicazione entro tale
termine vale come accoglimento della domanda medesima".
3. Il comma 4 dell'articolo 7 della legge regionale 20 maggio
1986, n. 24, è così sostituito.
"4. La Commissione regionale per l'artigianato di cui
all'articolo 9, ai fini della verifica della sussistenza dei
requisiti di cui agli articoli 1, 2 e 3, può disporre accertamenti
d'ufficio. La revisione dell'albo delle imprese artigiane di cui
all'articolo 4 è effettuata mediante accertamenti d'ufficio,
disposti annualmente dalla Commissione regionale per l'artigianato,
con il metodo del campionamento casuale. L'ampiezza del campione
dovrà essere tale da realizzare ogni cinque anni la revisione
completa dell'albo".
4. Al comma 6 dell'articolo 7 della legge regionale 20 maggio
1986, n. 24, la parola "notificate" è sostituita dalla parola
"comunicate".
5. É abrogato il comma 7 dell'articolo 7 della legge regionale
20 maggio 1986, n. 24.
Presidente
Pongo in votazione l'articolo 4.
Esito della votazione:
Presenti: 19
Votanti: 18
Favorevoli: 18
Astenuto: 1 (Maquignaz)
Il Consiglio approva
Presidente
Do lettura dell'articolo 5:
Articolo 5 1. Il comma 1 dell'articolo 8 della legge
regionale 20 maggio 1986, n. 24, è così sostituito:
"1. Contro i provvedimenti della Commissione regionale per
l'artigianato di cui all'articolo 9, in materia di iscrizione,
modificazione e cancellazione dall'albo delle imprese artigiane di
cui all'articolo 4, compresi quelli adottati a seguito della
revisione dell'albo, sono ammesse controdeduzioni alla Commissione
medesima entro trenta giorni dalla data del ricevimento della
relativa comunicazione. La Commissione regionale per l'artigianato
decide entro sessanta giorni dalla data del deposito delle
controdeduzioni presso l'ufficio preposto alla tenuta dell'albo
delle imprese artigiane. La mancata pronuncia da parte della
Commissione nel termine indicato equivale ad accoglimento delle
controdeduzioni medesime."
2. Dopo il comma 1 dell'articolo 8 della legge regionale 20
maggio 1986, n. 24, è inserito il comma 1 bis: "1 bis. Contro il
rigetto delle controdeduzioni di cui al comma 1 è ammesso ricorso
alla Giunta regionale entro sessanta giorni dalla data del
ricevimento della relativa comunicazione."
3. Il comma 3 dell'articolo 8 della legge regionale 20 maggio
1986, n. 24, è così sostituito: "3. Le controdeduzioni e il ricorso
alla Giunta regionale hanno effetto sospensivo. La Giunta regionale
decide in via definitiva, su proposta dell'Assessore regionale
dell'industria, del commercio e dell'artigianato."
Presidente
Pongo in votazione l'articolo 5.
Esito della votazione:
Presenti: 19
Votanti: 18
Favorevoli: 18
Astenuto: 1 (Maquignaz)
Il Consiglio approva
Presidente
Do lettura dell'articolo 6:
Articolo 6 1. L'articolo 9 della legge regionale 20 maggio
1986, n. 24, è così sostituito:
"Articolo 9 Funzioni della Commissione regionale per
l'artigianato.
1. É istituita presso l'Assessorato regionale dell'industria,
commercio e artigianato la Commissione regionale per
l'artigianato.
2. La Commissione svolge le funzioni riguardanti la tenuta
dell'albo delle imprese artigiane.
3. Inoltre la Commissione:
a) esprime pareri sui disegni di legge in materia di
artigianato; b) decide sulle controdeduzioni in materia di
iscrizioni, modificazioni e cancellazioni dall'albo delle imprese
artigiane; c) dispone gli accertamenti d'ufficio e la revisione
dell'albo delle imprese artigiane, di cui all'articolo 7, comma
4.
4. Ai componenti la Commissione regionale per l'artigianato è
corrisposto, per ogni giornata di sedute, un gettone di presenza
pari alla diaria giornaliera dei consiglieri regionali, oltre al
rimborso delle spese di viaggio effettivamente sostenute, nella
misura prevista per il personale dipendente dell'Amministrazione
regionale".
Presidente
Pongo in votazione l'articolo 6.
Esito della votazione:
Presenti: 19
Votanti: 18
Favorevoli: 18
Astenuto: 1 (Maquignaz)
Il Consiglio approva
Presidente
Do lettura dell'articolo 7:
Articolo 7 1. L'articolo 10 della legge regionale 20 maggio
1986, n. 24, è così sostituito:
"Articolo 10 Costituzione e composizione della Commissione
regionale per l'artigianato.
1. La Commissione regionale per l'artigianato è nominata dalla
Giunta regionale, su proposta dell'Assessore regionale
dell'industria, commercio e artigianato. É costituita con decreto
del Presidente della Giunta regionale. Dura in carica cinque anni e
svolge le proprie funzioni fino al suo rinnovo.
2. La Commissione regionale per l'artigianato è composta come
segue:
a) otto membri titolari di imprese artigiane che svolgono
l'attività nel territorio della regione Valle d'Aosta da almeno tre
anni, designati dalle Organizzazioni regionali dell'artigianato. I
posti sono ripartiti tra le Organizzazioni regionali
dell'artigianato in misura proporzionale al numero dei propri
iscritti. Il numero di iscritti è certificato dalle quote
associative versate tramite gli Istituti previdenziali e/o
assistenziali;
b) rappresentanti delle Organizzazioni regionali
dell'artigianato, in numero di uno per ognuna di esse;
c) un rappresentante delle Organizzazioni sindacali regionali
più rappresentative dei lavoratori dipendenti, designato
unitariamente dalle Organizzazioni medesime. In caso di mancata
designazione unitaria, la scelta è fatta dall'Assessore regionale
dell'industria, del commercio e dell'artigianato tra le indicazioni
pervenute dalle Organizzazioni, nei termini indicati dall'Assessore
medesimo;
d) un rappresentante dell'Ufficio regionale del lavoro e delle
massima occupazione;
e) un rappresentante dell'Istituto Nazionale della Previdenza
sociale.
2. I compiti di segretario della Commissione sono svolti dal
funzionario preposto alla tenuta dell'albo delle imprese
artigiane.
3. Le riunioni della Commissione sono valide se è presente la
maggioranza dei componenti. La Commissione decide, in ogni caso, a
maggioranza dei voti dei presenti. In caso di parità prevale il
voto del Presidente.
4. Il Presidente della Commissione è scelto tra i membri
titolari di imprese artigiane designate dalle Organizzazioni
regionali dell'artigianato. Può essere nominato anche un
vicepresidente che sostituisce il Presidente in caso di
impedimento.
5. La Commissione è convocata per iniziativa del Presidente o su
richiesta di un terzo dei rappresentanti designati dalle
Organizzazioni regionali dell'artigianato, o dall'Assessore
regionale dell'industria, del commercio e dell'artigianato che, in
tal caso, può partecipare ai lavori della Commissione.
6. All'insediamento della Commissione regionale per
l'artigianato provvede l'Assessore regionale dell'industria, del
commercio e dell'artigianato.
7. In caso di persistenti e gravi irregolarità o di mancato
funzionamento della Commissione regionale per l'artigianato, la
Giunta regionale ne dispone lo scioglimento su proposta
dell'Assessore regionale dell'industria, del commercio e
dell'artigianato. Durante il periodo di vacanza della Commissione,
le funzioni riguardanti la tenuta dell'albo delle imprese artigiane
e l'accertamento dei requisiti di cui agli articoli 1, 2 e 3 sono
svolte dall'Assessorato regionale dell'industria, commercio e
artigianato. Le procedure per la ricostituzione della Commissione
regionale per l'artigianato sono avviate nei trenta giorni
successivi al provvedimento di scioglimento".
Presidente
Pongo in votazione l'articolo 7.
Esito della votazione:
Presenti: 19
Votanti: 18
Favorevoli: 18
Astenuto: 1 (Maquignaz)
Il Consiglio approva
Presidente
Do lettura dell'articolo 8:
Articolo 8 1. Sono abrogati il Titolo IV "Modalità per
l'elezione dei rappresentanti delle imprese artigiane nella
Commissione regionale per l'artigianato" e il titolo V "Maestro
artigiano e bottega-scuola" della legge regionale 20 maggio 1986,
n. 24.
Presidente
Pongo in votazione l'articolo 8.
Esito della votazione:
Presenti: 19
Votanti: 18
Favorevoli: 18
Astenuto: 1 (Maquignaz)
Il Consiglio approva
Presidente
Do lettura dell'articolo 9:
Articolo 9 1. L'articolo 26 della legge regionale 20 maggio
1986, n. 24, è così sostituito:
"Articolo 26 Attività amministrativa
1. L'attività amministrativa concernente l'attuazione della
presente legge, compresa la tenuta dell'albo delle imprese
artigiane, è svolta dal Servizio dell'industria, artigianato ed
energia dell'Assessorato regionale dell'industria, commercio e
artigianato".
Presidente
Pongo in votazione l'articolo 9.
Esito della votazione:
Presenti: 19
Votanti: 18
Favorevoli: 18
Astenuto: 1 (Maquignaz)
Il Consiglio approva
Presidente
Do lettura dell'articolo 10:
Articolo 10 Istruzione artigiana
1. L'istruzione artigiana comprende attività di formazione
imprenditoriale, di aggiornamento tecnico-professionale e di
apprendimento delle tecniche di mestieri artigianali. Le iniziative
si attuano sulla base di programmi annuali predisposti in
collaborazione con le Organizzazioni regionali
dell'artigianato.
2. Il programma annuale delle attività di istruzione artigiana è
approvato dalla Giunta regionale entro il mese di gennaio di ogni
anno, su proposta dell'Assessore regionale dell'industria, del
commercio e dell'artigianato.
3. La Giunta regionale è autorizzata a stipulare con le imprese
artigiane, singole o associate, e con le Organizzazioni regionali
dell'artigianato specifiche convenzioni, a tempo limitato e
rinnovabili, per l'attuazione di progetti di bottega-scuola.
Presidente
Pongo in votazione l'articolo 10.
Esito della votazione:
Presenti: 19
Votanti: 18
Favorevoli: 18
Astenuto: 1 (Maquignaz)
Il Consiglio approva
Presidente
Do lettura dell'articolo 11:
Articolo 11 Norma transitoria
1. In sede di prima applicazione della presente legge la
Commissione regionale per l'artigianato, nominata ai sensi della
legge regionale 20 maggio 1986, n. 24, è rinnovata entro un anno
dalla data di entrata in vigore della legge medesima.
Presidente
Pongo in votazione l'articolo 11.
Esito della votazione:
Presenti: 19
Votanti: 18
Favorevoli: 18
Astenuto: 1 (Maquignaz)
Il Consiglio approva
Presidente
All'articolo 12 vi è un emendamento
sostitutivo.
L'articolo 12 viene così sostituito:
Articolo 12 Norma finanziaria
1. Gli oneri derivanti dall'applicazione dell'articolo 10
graveranno sul capitolo da istituire al programma regionale
2.2.2.10 del bilancio della Regione per l'anno 1994 e successivi
con la seguente denominazione "Spese per attività di formazione
imprenditoriale e di aggiornamento tecnico professionale delle
imprese artigiane e per l'attuazione di progetti di bottega-scuola
e di apprendimento delle tecniche di mestieri artigianali".
2. Alla determinazione dell'onere si provvederà annualmente, ai
sensi dell'articolo 15 della legge regionale 27 dicembre 1989, n.
90, e successive modificazioni, con legge di bilancio.
Presidente
Pongo in votazione l'articolo 12.
Esito della votazione:
Presenti: 19
Votanti: 18
Favorevoli: 18
Astenuto: 1 (Maquignaz)
Il Consiglio approva
Presidente
Pongo in votazione la legge nel suo
complesso.
Esito della votazione:
Presenti: 19
Votanti: 18
Favorevoli: 18
Astenuto: 1 (Maquignaz)
Il Consiglio approva
