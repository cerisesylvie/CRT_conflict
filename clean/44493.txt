Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 1477 del 11 maggio 2022 - Resoconto
OGGETTO N. 1477/XVI -Interrogazione: "Stato dell'arte del
Piano triennale degli interventi sulla violenza di genere".
Bertin (Presidente) -
Punto n. 11 dell'ordine del giorno.
Risponde l'assessore Barmasse.
Barmasse (UV) -
Il piano triennale degli interventi di
prevenzione e contrasto della violenza di genere, di cui
all'articolo 3 della legge regionale 25 febbraio 2013 n. 4, avente
a oggetto: "Interventi di prevenzione di contrasto alla violenza di
genere e misure di sostegno alle donne vittime di violenza di
genere", è lo strumento con cui, sulla base delle indicazioni del
forum permanente contro le molestie e la violenza di genere, sono
definiti gli indirizzi e le priorità delle azioni finalizzate alla
prevenzione della violenza di genere. Il piano, predisposto dalla
Giunta e approvato dal Consiglio regionale, è diretto a orientare e
coordinare l'azione di tutti i soggetti, pubblici e privati, in
materia di sensibilizzazione, prevenzione e contrasto della
violenza di genere.
Con riferimento alla stesura del piano regionale triennale
2022-2024, a oggi lo stesso non è stato ancora approvato e non si è
ancora addivenuti a una bozza finale e definitiva, per ragioni da
imputarsi a diversi fattori. Nello specifico si rappresenta quanto
segue.
Nel mese di novembre 2021 è stato pubblicato il nuovo piano
strategico nazionale sulla violenza maschile contro le donne
2021-2023, del dipartimento pari opportunità della Presidenza del
Consiglio dei Ministri, pertanto la struttura regionale competente
in materia di violenza di genere ha dovuto avviare le attività di
verifica per controllare il recepimento dei principi degli
orientamenti nazionali e definire le eventuali modifiche e/o
integrazioni da apportare alla bozza del piano.
La necessità di riaggiornare il documento, alla luce delle
ricadute dell'emergenza sanitaria da Covid-19 sul sistema dei
servizi, in particolar modo per ciò che concerne la casa rifugio ed
il centro donne antiviolenza, è di fornire gli ultimi dati relativi
all'utenza riferiti all'ultimo triennio 2019-2021. Gli ultimi dati
sono stati trasmessi dai gestori di servizi alla struttura
regionale competente solo nel mese di marzo.
La presenza discontinua della dirigente della struttura
regionale competente in materia di genere, che si è poi trasformata
in un'assenza continuativa dal mese di novembre 2021, per poi
trasformarsi in una vacanza della suddetta dirigenza a partire dal
mese di febbraio 2022, hanno di fatto rallentato lo svolgimento
delle attività propedeutiche all'approvazione del piano regionale,
come ad esempio la convocazione del forum permanente contro le
molestie e la violenza di genere, la conduzione dei lavori dello
stesso, nonché dei sottogruppi di lavoro attivati nell'ambito del
forum medesimo.
La necessità di ricondividere il documento all'interno del forum
permanente contro le molestie e la violenza di genere, anche alla
luce dei cambiamenti di alcuni componenti del forum medesimo, per
l'approvazione di ogni sostanziale modifica.
L'impatto che l'emergenza sanitaria da Covid-19 ha avuto in
termini di carico di lavoro sulla struttura regionale competente,
referente anche per il servizio sociale professionale regionale
coinvolto direttamente nella gestione dell'emergenza da Covid-19,
oltre che recentemente in quella dovuta all'arrivo di profughi
dall'Ucraina, oltre alla carenza di personale già più volte
evidenziata anche in questa sede.
Risulta pertanto necessario, una volta ridefinita la situazione
organizzativa del dipartimento politiche sociali, con la
reintegrazione del dirigente della struttura competente in materia
di violenza di genere, procedere alla riconvocazione del forum
permanente, per la condivisione degli emendamenti apportati al
testo della bozza di piano regionale e ai conseguenti adempimenti
amministrativi.
Presidente -
Per la replica la consigliera Erika
Guichardaz, ne ha facoltà.
Guichardaz E. (PCP) -
Grazie Assessore. Naturalmente lei
ha tratteggiato quello che è avvenuto da novembre 2021, però le
ricordo che lei già nel mese di novembre 2020, quando venne in
Commissione, dichiarò che il piano era in fase di predisposizione
e, avendo fatto parte per un breve periodo di quel forum, ho visto
che il lavoro era ormai concluso. È normale che più si aspetta, più
intervengono altri fattori che potrebbero dover continuare ad
aggiornare il piano. Ricordo però che il piano, oltre all'analisi
di contesto che naturalmente lei ha presentato anche nelle
iniziative del 25 novembre, quindi a questo aumento del fenomeno
anche in Valle d'Aosta, all'interno di quella pianificazione vi
sono anche le linee d'azione che portano a declinare le nuove
azioni positive che si possono mettere in campo e gli obiettivi da
portare avanti anche in questo momento.
È un po' un cane che si morde la coda, nel senso che continuiamo
ad acquisire i dati, ma poi non portiamo avanti le politiche. Lo
sportello dei maltrattanti, ad esempio, è una di quelle azioni
importanti che sono contenute in quel piano e che vede la nostra
regione fra le poche ancora a non averlo. Conosco bene le
difficoltà delle politiche sociali, teniamo però conto che tutti i
documenti di programmazione, quindi sia le strategie di salute 2020
ma anche agenda 2030, chiedono e richiamano fortemente l'importanza
di porre attenzione sulle determinanti sociali, perché la sanità
naturalmente non può promuovere da sola la salute e il benessere
della comunità, i due fattori sono strettamente connessi e
collegati.
Le facevo già notare che anche nel piano della salute trovo,
soprattutto per la parte delle politiche sociali, una mancanza
d'integrazione con l'aspetto della salute. Su questo avremo modo di
confrontarci, ma sicuramente un pezzo alla volta bisogna andare
avanti. Mi auguro che quella dichiarazione del novembre 2020 presto
si concretizzi e vedremo questo piano che, ripeto, collegato a sé
ha tutte le azioni, quindi la formazione, gli sportelli e tutte le
azioni che possono essere messe in campo per uno dei fenomeni che
coinvolge, purtroppo, anche la nostra regione.
