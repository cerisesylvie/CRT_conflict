Classificazione
ASSISTENZA SOCIALE



Oggetto del Consiglio n. 464 del 10 marzo 2004 - Resoconto
OGGETTO N. 464/XII - Iniziative per la prevenzione dei fenomeni
di povertà ed esclusione sociale. (Interpellanza)
Interpellanza
Preso atto della recente ricerca effettuata dall'ISTAT circa
la dimensione del fenomeno della povertà in Italia, ricerca da cui
risulta che in Valle il 7% delle famiglie vive in una situazione di
povertà relativa, a fronte di una media dell'11% a livello
nazionale e del 5% nelle regioni del Nord;
Considerato che vengono fatti rientrare nella categoria di
povertà relativa tutti coloro che consumano meno della spesa media
pro-capite del Paese;
Considerato che, al di là di eventuali scarti percentuali
dovuti alla dimensione piccola della nostra Regione, questa ricerca
evidenzia e traduce in numeri un fenomeno di cui in questi ultimi
tempi si è preso sempre più consapevolezza anche nella nostra
Regione, e può offrire spunti di riflessione circa la
programmazione di strategie per contrastare la povertà e
l'esclusione sociale;
Ritenuto che, pur in attesa di analisi più dettagliate delle
cause del fenomeno in Valle e dei possibili interventi di
prevenzione e di sostegno alle famiglie in difficoltà, possa essere
utile almeno adeguare la definizione del "minimo vitale" di cui
alla legge 19/94 con la soglia della "povertà relativa";
Vista la DG n. 301/2004 con la quale viene definito in euro
713,56 la quota mensile del minimo vitale per una famiglia di due
componenti, con abitazione in affitto;
Constatato che tale quota è inferiore a quella definita come
soglia della povertà relativa che, per una famiglia di due
componenti, si colloca su 823,45 euro al mese;
i sottoscritti Consiglieri regionali
Interpellano
la Giunta regionale per sapere:
1) se ritiene che i dati dell'Istat offrano elementi
interessanti per cogliere ed affrontare il problema della povertà
in Valle;
2) quali iniziative sono in atto o si intendono porre in atto
per definire e programmare strategie di prevenzione e di contrasto
alla povertà ed esclusione sociale;
3) se non intenda modificare la soglia del "minimo vitale"
per adeguarla al livello emerso della povertà relativa.
F.to: Squarzino Secondina - Lanièce
Président - La parole à la Conseillère Squarzino Secondina.
Squarzino (Arc-VA) - L'ISTAT presenta per la prima volta delle
informazioni sulla povertà e sull'esclusione sociale nelle regioni
italiane, con una ricerca svoltasi nel 2002, ma pubblicata nel
dicembre 2003. A nostro avviso sono dati interessanti, perché
analizzano con gli stessi parametri la popolazione delle diverse
regioni.
Questa volta il campione su cui si svolge l'indagine è più
significativo rispetto al passato: sono state introdotte nuove
informazioni da ricercare, informazioni relative al tipo di
abitazione, all'accesso ai servizi di base; informazioni che,
associate ai dati sulla povertà, consentono di delineare un quadro
più articolato dei diversi aspetti che riguardano i fenomeni di
inclusione ed esclusione sociale nel nostro Paese: questa - dice la
ricerca - è la filosofia con cui si è operato.
Quali sono i dati che emergono? I dati che emergono fanno
riflettere. Innanzitutto viene delimitata con chiarezza la
consistenza delle famiglie che, in Italia e nelle diverse regioni,
vivono sotto la soglia di povertà relativa, cioè che spendono
mensilmente meno della media mensile pro-capite di una famiglia di
2 persone. Nel 2002 la media mensile pro-capite di spesa per una
famiglia di 2 persone era di 823 euro. In Italia, c'è un'incidenza
dell'11% di famiglie che sono sotto questa soglia, che quindi
spendono meno di questa cifra al mese; in Valle d'Aosta,
l'incidenza si attesta sul 7%, decisamente meno della media
nazionale che è sull'11%, ma superiore alla media delle regioni del
nord. La Valle d'Aosta si colloca quindi chiaramente in una
situazione migliore rispetto all'intero Paese ma, rispetto alle
regioni del nord, le più ricche, anche qui, vi sono dei dati che
fanno apparire consistente questo fenomeno della povertà relativa
in Valle d'Aosta.
Secondo la ricerca, questa incidenza del 7,1% corrisponde circa
a 3.800 famiglie, a 10.000 persone; se poi si guardano i diversi
tipi di povertà vediamo che le famiglie più povere, cioè quelle che
sono sotto l'80% di questa soglia di povertà, sono in Valle d'Aosta
circa il 3%, quindi non è molto alta questa cifra. È una
percentuale che, guarda caso, corrisponde anche alle famiglie che
vivono in case con infiltrazione di acqua, quindi sembrerebbe quasi
che vi sia uno "zoccolo duro" di povertà molto intensa, quindi non
solo povere-povere, ma che hanno un'abitazione poco salubre, e
comunque si sottolinea ancora che è alta la percentuale delle
famiglie che sono quasi povere. Questo significa allora che la
diffusione della povertà, forse della povertà-povertà, è bassa (il
3% circa), ma c'è una fascia di famiglie economicamente fragile
abbastanza alta. Questo trova riscontro in questi dati: una
percezione che già da alcuni mesi si ha abbastanza chiaramente qui,
in Valle, della fragilità di molte famiglie, per le quali basta un
imprevisto - una malattia, una perdita di lavoro, una separazione,
anche la nascita di un figlio - per passare da una povertà
dignitosa ad una situazione di povertà estrema.
La povertà non è solo una povertà di tipo economico, è anche una
povertà che si esprime in difficoltà di relazioni e anche di
utilizzare i servizi; per esempio, è significativo che in Valle
d'Aosta, mentre un 10% delle famiglie dichiara di avere difficoltà,
nel momento in cui accede al Pronto Soccorso, a relazionarsi con il
Pronto Soccorso, per quanto riguarda le famiglie povere, o anziani
soli o persone sole con meno di 65 anni, la difficoltà è doppia: la
povertà fa sì che aumenti ulteriormente la difficoltà di accesso al
Pronto Soccorso. Questo per dire che esiste un problema di tipo non
solo economico, ma anche di povertà di relazioni sociali, povertà
di aiuti nel momento in cui si accede ad un servizio, difficoltà
anche di utilizzare i servizi che l'ente pubblico mette a
disposizione. Ci sarebbero tante cose da dire; questa è un po' una
sintesi degli elementi che sono evidenziati da questa
relazione.
La domanda che ci poniamo - perché ne abbiamo discusso con il
collega Lanièce e abbiamo deciso, avendo lo stesso interesse, di
fare una unica iniziativa - è la seguente: cosa si fa rispetto a
questa situazione di povertà? Certamente sul territorio vi sono
degli aiuti, dice la ricerca, e l'ISTAT registra che un 2-3%
afferma in Valle di aver trovato un aiuto, ma tutte le altre, o
perché non sono ricorse ad aiuti o perché non ne hanno trovati, non
sono state aiutate a superare questo momento di difficoltà; quindi
vediamo che manca quel 3-4% di famiglie povere che non hanno
usufruito di aiuti particolari.
La Regione ha una legislazione abbastanza ricca a questo
proposito; basta ricordare la legge n. 19 sul "minimo vitale", ma,
proprio confrontando i dati del minimo vitale così come sono stati
ridefiniti recentemente, con i dati che indica la povertà relativa,
si vede che c'è una differenza di oltre 100 euro al mese per una
famiglia di 2 persone. In Valle il minimo vitale è di 713 euro per
una famiglia di due persone e con la casa in affitto, mentre la
soglia della povertà relativa nazionale si colloca su 823 euro.
Intanto vogliamo capire se di fronte a questi nuovi apporti che
la ricerca ISTAT ha dato, se questi aiutano a programmare strategie
per prevenire e contrastare la povertà e l'esclusione sociale e,
poi, se quasi in attesa che si ridefinisca una strategia più ampia
e complessiva, per la quale sappiamo che sta lavorando
l'Osservatorio sulla povertà e sull'esclusione sociale, non valga
la pena di sperimentare forse la modifica della soglia del minimo
vitale, per adeguarla al livello emerso dalla ricerca sulla povertà
relativa.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Mi dispiace che tutti siano andati via per un
argomento così importante come quello della povertà, che è
sicuramente molto serio, da affrontare con estrema attenzione e
senza formalismi e populismi.
Intanto con la prima domanda mi si chiede se i dati di questa
inchiesta ISTAT siano interessanti: sono sensazionalistici
sicuramente! La "Gazzetta Matin" del 23 febbraio 2004, che titola:
"In Valle oltre diecimila poveri", chiaramente ottiene un risultato
sensazionale. È un argomento molto difficile e molto interessante,
ma di fronte a queste inchieste e statistiche dell'ISTAT, bisogna
essere molto attenti perché hanno molti limiti; intanto è la prima
ricerca ISTAT effettuata, ma soprattutto è un'inchiesta ISTAT su un
campione estremamente ridotto, può falsare completamente i
dati.
L'inchiesta dell'ISTAT ha una stima del fenomeno, non un'analisi
dello stesso; infatti lei ha citato tutto di questo articolo,
tranne l'ultimo pezzo, che giustamente ha citato il giornale, là
dove dice:
"Lo stesso istituto di statistica però avvisa che la
ridotta numerosità del campione di famiglie povere, osservato nelle
singole regioni, rende la stima dell'incidenza di povertà meno
precisa rispetto a quella nazionale ripartizionale; infatti, a
livello regionale, l'errore statistico campionario è sicuramente
maggiore".
Se andiamo a vedere… fra l'altro, mi
scusi, c'è stato un piccolo errore, ma quando si parla di linea di
povertà relativa di 823 mila euro, si intende per una famiglia di 2
persone e l'indice di 823 è la spesa media mensile pro capite, vale
a dire quanto spende mediamente un individuo in Italia viene
assunto come linea media relativa di povertà per una famiglia di 2
persone. Questa inchiesta infatti, se lei va a vedere i dati in
modo attento e preciso, evidenzia - sempre guardando quella delle
persone residenti, cioè i 10.000 poveri - che in Valle d'Aosta la
percentuale è di 8,7. Lo stesso dato riportato - sempre perché
questa è una stima, non è un'analisi perfetta -, rileva che a
Trento sono 12,1% i poveri e a Bolzano sono 11,1%; se poi va a
vedere vicino all'errore relativo, dice che per la Valle d'Aosta,
siccome il campione era molto piccolo, l'errore relativo è del
20,9%, quindi è il più alto di tutte. Sicuramente questa inchiesta
ci fa riflettere, però la prendiamo con grandi limiti, con questi
limiti con cui viene fatta. È un argomento molto difficile da
affrontare, ma quello che mi ha sempre stupito è stato vedere come
venisse affrontato, senza un'analisi precisa del fenomeno.
Il Consigliere Lanièce, stamani diceva giustamente che è giunta
l'ora di affrontare tutti i problemi con una coscienza e conoscenza
numerica del fenomeno. Due anni fa, quando è stata saggiamente
messa in piedi la prima "Commissione povertà" - che è stato il
primo tentativo antecedente all'ISTAT di analizzare questo fenomeno
in dettaglio - partecipavo come rappresentante del "Banco
alimentare"; quando ci siamo trovati, in questa prima riunione,
nessuno aveva i dati della povertà esistente in Valle d'Aosta. Si
sapeva, mi permetta, quanti TIR passavano, giustamente, ma non si
sapeva quanti poveri esistevano in Valle!
Vi erano 2 indagini: una, della "Caritas", fatta su questionari
e una, del "Banco alimentare", che sapeva di dover assistere 300
persone ogni 15 giorni, che di queste 300 persone il 25% era
rappresentato da extracomunitari e gli anziani erano pochissimi;
altri dati sul "fenomeno povertà" in Valle d'Aosta non esistevano!
Non esiste un coordinamento fra chi aveva fatto la domanda per la
casa, chi aveva avuto l'assegno neonatale, chi aveva avuto il
sostegno in applicazione della legge n. 22 o della legge n. 19!
Questo cosa vuol dire? Che mi stupisce, appunto, che associazioni o
enti che si occupano di povertà, che parlano molto di povertà non
avessero seguito un procedimento corretto, quello - come diceva il
Consigliere Lanièce - di analizzare il "problema povertà" in Valle
d'Aosta, di cercare di coordinare tutti i dati che avevamo.
Arrivo alla seconda domanda. Sicuramente il "problema povertà"
in Valle d'Aosta esiste e probabilmente è anche in aumento, perché
è chiaro che tutte le cose da lei enunciate sono giuste, c'è una
crisi, c'è una labilità di alcune famiglie, per cui sicuramente il
problema esiste. Cosa stiamo facendo noi? Cerchiamo di muoverci in
un modo molto serio. Intanto partiamo dalla legge n. 19 e dalla
legge n. 22, che non sono da poco: la Valle d'Aosta riconosce a
tutti i poveri, cioè a tutti quelli che non possono sostenere un
livello decente di vita un "minimo vitale", e questo è già un punto
da cui partire non indifferente. La "Commissione povertà",
istituita molto correttamente negli anni precedenti, è stata
riconfermata, ma mi permetterei di dire "implementata", vale a dire
che ogni mese questa commissione si riunisce, è stata riconfermata
la sua metodologia e la sua dirigenza. Perché è stata implementata?
Si svolge una riunione ogni mese in modo assolutamente non formale,
a cui partecipano tutti i direttori, a cui finora ho partecipato
sempre anch'io dall'inizio alla fine; questa commissione ha delle
regole che sono state imposte da chi la dirige, di numeri, di
metodologia, di funzionamento, ha avuto un'audizione con la V
Commissione, ha avuto degli incontri con l'Agenzia del lavoro e con
altre entità.
La stessa "Commissione povertà", nella riunione del 27 febbraio
ha deciso di fare una riunione pubblica proprio sul "fenomeno
povertà", che si svolgerà il 18 marzo pomeriggio alle ore 15 presso
la Biblioteca regionale, quindi implementato il lavoro della
"Commissione povertà", non solo, ma è stato aggiunto un dato molto
importante: è stato associato a questo studio la partecipazione del
prof. Negri dell'Università di Torino, sociologo, il quale cercherà
di mettere in piedi il primo dato corretto, cioè di fare
un'anagrafe della povertà, il che significa riunire coloro che
fanno una domanda di casa, coloro che hanno l'assegno neonatale, e
via dicendo. Alla fine dell'anno spero che avremo, per la prima
volta, un'indagine corretta del fenomeno, la quale non si baserà
più su sensazionalismi, tipo questa indagine ISTAT, che riconosce
lei stessa i propri limiti e afferma che più la campionatura è
piccola, più i risultati non sono attendibili!
Cosa ha fatto inoltre la "Commissione povertà"? Ha affrontato il
problema non solo numericamente, ma ha affrontato la ragione per
cui la gente valdostana accede al "minimo vitale" e quindi ha avuto
un incontro con l'Agenzia del lavoro, ha cercato di esplorare le
cause per cui queste persone non trovano un lavoro. L'altra volta,
dicevo che, se vi sono delle indagini corrette o delle proposte
corrette per un'ipotesi di lavoro in Valle d'Aosta per chi non ha
lavoro, queste saranno prese in considerazione.
La "Commissione povertà" ha analizzato il discorso del minimo
vitale, non tanto sull'entità, su cui si può discutere e
probabilmente alla fine di questo lavoro si arriverà a una
revisione della legge n. 19, però ha visto soprattutto i meccanismi
con cui questo minimo vitale viene elargito, perché alle volte
viene elargito troppo tardi rispetto ai bisogni, anche perché deve
tener conto di un dato estremamente importante: l'obiettività con
cui questi aiuti vengono dati, perché non si può dare un aiuto a
tutte le persone che vengono, senza analizzare il problema e senza
vedere se esiste oppure no una necessità!
È stato analizzato il problema della casa con l'ARER, lei saprà
sicuramente che la maggior parte delle disdette delle case popolari
avviene proprio perché gli utenti non riescono a pagare l'affitto,
quindi noi diamo una casa, ma se non hanno i soldi per pagare
l'affitto praticamente non otteniamo alcunché! È stata iniziata con
l'Assessore Cerise una grossa campagna di studio della problematica
e di allargare le possibilità di dare una casa a chi non ce l'ha;
non solo, ma se nell'ambiente delle necessità lavorative, si sta
parlando con l'Assessore Caveri, il 50% degli operatori turistici
vengono da fuori Valle, come mai non abbiamo possibilità di lavoro?
Non solo, la dott.ssa Saraceno faceva un'ipotesi molto corretta,
diceva: "è giusto dare un minimo vitale e poi non chiedere nulla di
ritorno a queste persone a cui diamo un aiuto o forse non è meglio
utilizzarle in alcuni settori a cui possono accedere?". Questo per
dire che stiamo lavorando molto e credo anche seriamente su questo
argomento, non solo per raccogliere i dati, ma anche per
raccogliere una situazione giusta e corretta di quella che, in
questo momento, è la povertà in Valle d'Aosta.
Non credo che il problema sia solo modificare il minimo vitale;
su questo vorrei aggiungere che abbiamo deliberato e abbiamo
assunto che dal 1° agosto sarà in funzione l'IRSE, l'indicatore di
situazione economica; questo dovrebbe completamente modificare
tutti gli accessi assistenziali. È chiaro che aumentare un minimo
vitale adesso, quando il 1° agosto entrerà in funzione l'IRSE, che
è stato concordato in modo sperimentale con tutti i sindacati e con
tutte le forze lavorative… in questi 6
mesi, in attesa dell'entrata in funzione dell'IRSE, il minimo
vitale è stato attualizzato secondo i dati ISTAT.
Per concludere, penso sia importante questo periodo di studio
corretto del "problema povertà", perché sia un'analisi determinante
onde poter prevedere i meccanismi per venire incontro a questo
fenomeno, che non ci rende contenti e ci fa sentire sempre in colpa
o, se non altro, nella necessità di mettere in atto degli
interventi supplementari.
Président - La parole à la Conseillère Squarzino Secondina.
Squarzino (Arc-VA) - Brevemente, per lasciare la parola al
collega Lanièce. Credo che anche il tono accorato da noi usato sta
a significare come questo tema ci stia a cuore. Le assicuro,
Assessore, che l'obiettivo di questa iniziativa era proprio quello
da lei affermato all'inizio, di cui si lamentava un poco: quello di
portare all'attenzione di un pubblico più ampio, rispetto alle
solite persone interessate, questo tema della povertà.
A parte il titolo sensazionale della "Gazzetta Matin", è proprio
l'intero dossier sulla ricerca che è interessante e che sottolinea,
aldilà dei possibili intervalli di confidenza, che quello "zoccolo
duro" su cui ho insistito, quel 2-3% esiste! Che il problema
esiste, lo dimostra tutto il lavoro di cui lei ha parlato, usando
il tono accorato di chi è interessato al problema: lei sa benissimo
che questo problema interessa anche noi.
Con questa iniziativa volevamo fare il punto della situazione,
perché da quando ci siamo visti in commissione non avevamo più
affrontato questo problema, né a livello di commissione, né di
Consiglio, quindi era anche un modo per capire come la Giunta si
sta movendo. Abbiamo anche fatto quella proposta - se lei vuole -
un po' provocatoria sul "minimo vitale", perché siamo convinti che
anche l'aspetto economico, aldilà dell'aspetto relazionale che è
altrettanto importante della casa e del lavoro, va affrontato. Il
nostro tentativo era quello di sapere se non potevamo sperimentare,
in attesa che si definisca meglio il tutto, come la cosa funziona,
perché si tratta di capire l'indicatore della situazione economica
cosa ci porta…
(interruzione dell'Assessore Fosson, fuori microfono)
… ho capito che cambia tutto, il
problema non è cambiare tutto, ma è capire se questo indicatore ci
consente di fotografare meglio la realtà economica e sociale dei
soggetti: questo è importante da verificare, in modo che non sia
una novità che penalizza l'utente. Varrebbe quindi la pena di fare
una verifica su cosa significa "applicare l'indicatore della
situazione economica rispetto alla situazione attuale", per vedere
se effettivamente questa novità fotografa meglio la realtà
oppure…
(nuova interruzione dell'Assessore Fosson, fuori
microfono)
… lo vedremo nel momento
dell'applicazione.
Président - La parole au Conseiller Lanièce.
Lanièce (SA) - La collega Squarzino ha evidenziato lo scopo di
questa iniziativa, che era proprio quello di parlare di questo tema
così importante, come anche l'Assessore ha ribadito nel suo
intervento.
Aldilà del titolo sensazionale di questo organo di informazione,
l'importante è discutere. Dall'Assessore abbiamo avuto alcune
risposte sulla volontà di porre in essere azioni che vadano a
fronteggiare questo problema. Non siamo qui a misurare quante siano
le famiglie, ma di fatto siamo consapevoli che esiste il problema e
che si sta accrescendo di giorno in giorno, alla luce anche di
situazioni contingenti come la crisi dell'industria, ad esempio.
Ovviamente la serietà di un organismo politico come questo è quello
di cercare di affrontare al più presto i problemi; in pratica è
necessaria una presa d'atto e un'assunzione di responsabilità da
parte di tutti, in quanto si tratta di problemi che richiedono
scelte coraggiose per cercare di raggiungere un livello di equità
accettabile.
Come dicevo stamani, è importante l'analisi numerica precisa del
fenomeno; quindi questo è un invito che rivolgo all'Assessore per
far sì che si possa venire in possesso di dati precisi, per poi
poter scegliere e porre in essere politiche adatte a fronteggiare
questi problemi.
La prima proposta che facciamo è quella di modificare il "minimo
vitale", sulla quale lei ci ha già risposto; è comunque una piccola
proposta, e va nella direzione di cominciare a dare un segnale
della volontà dell'Amministrazione regionale di fronteggiare questa
problematica.
Altre proposte, già discusse, ma non so se sono già state
attuate, possono essere quelle di aprire un tavolo sociale, del
quale facciano parte non solo le Istituzioni, ma anche il mondo del
privato sociale, le associazioni laiche e confessionali, e tutte
quelle persone che fronteggiano, giorno per giorno, il problema
della povertà. Parlo della "Caritas", ma anche di altre
associazioni laiche che, giorno per giorno, lavorano sul territorio
valdostano per dare il loro contributo, per far sì che vi siano
meno poveri possibili. Un tavolo sociale può essere un esempio.
Ovviamente è importante vedere se le risorse finora utilizzate
siano sufficienti o meno. Lei prima parlava del minimo vitale, che
spesso viene erogato con ritardo: questo è un aspetto importante,
perché se abbiamo una legge come la n. 19 con la quale riusciamo a
venire incontro a queste famiglie in situazione di disagio, occorre
che l'intervento sia veloce ed immediato, altrimenti se ci vogliono
diversi mesi dal momento in cui qualcuno fa domanda al momento in
cui vengono erogati i fondi...
(interruzione dell'Assessore Fosson, fuori microfono)
… certo, bisogna però studiare
meccanismi più veloci per dare l'aiuto quando serve!
Ho visto che anche il Canavese si sta mobilitando sul problema
della povertà: è stato istituito un piano di zona, una specie di
piano regolatore con cui i servizi assistenziali vengono
pianificati, progettati, gestiti e infine verificati; per la
realizzazione di questo piano non sono solo coinvolte le
amministrazioni, ma anche le associazioni che si occupano di
privato sociale. Questo piano di zona è diviso in 3 parti: c'è un
tavolo politico, quindi le Istituzioni che riguardano la politica e
l'USL, un tavolo tecnico, in cui vi sono i funzionari delle
amministrazioni e dell'USL, e poi un tavolo tematico di cui fanno
parte le varie associazioni che individuano i vari temi. Il piano
di zona può essere uno strumento con cui possiamo dimostrare
attivamente di voler affrontare tale problematica nel miglior modo
possibile.
La nostra iniziativa serviva proprio per portare in aula questo
tema in discussione e sentire - come abbiamo sentito -
dall'Assessore la volontà di azionarsi nel modo migliore e più
celere possibile, perché di giorno in giorno c'è la sensazione che
la situazione della povertà possa aumentare nella nostra regione.
Se vogliamo dimostrare che l'Amministrazione regionale vuole
intervenire su questi temi, occorre mettere al più presto in campo
le azioni necessarie ad affrontare tale grave fenomeno.
Invitiamo l'Assessore a continuare in questa sua azione; ben
venga questo convegno "Profili di povertà in Italia e in Valle
d'Aosta", che serve per avere ulteriori dati, nell'ottica di avere
quanto prima i dati ufficiali, in modo che possiamo tutti renderci
conto quanto pesa questa situazione in Valle d'Aosta e, da qui,
poter predisporre nuove azioni ed erogare maggiori fondi.
