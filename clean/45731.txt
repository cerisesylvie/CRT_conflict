Classificazione
SPORT E TEMPO LIBERO



Oggetto del Consiglio n. 2386 del 21 aprile 2023 - Resoconto
OGGETTO N. 2386/XVI - Interpellanza: "Intendimenti in ordine
alla realizzazione di un maneggio coperto".
Bertin (Presidente) -
Punto n. 63. Per l'illustrazione,
Consigliere Baccega.
Baccega (FI) -
In realtà mi risponde l'assessore ai
lavori pubblici, ma questa è un'interpellanza che coinvolge un po'
da una parte i lavori pubblici e dall'altra anche l'assessore al
turismo, perché il mondo del cavallo è un richiamo per turisti
nella nostra regione ed è capace di creare un importante indotto
economico. C'è molta richiesta e c'è anche una ricettività
disponibile durante queste manifestazioni: lo testimoniano le
manifestazioni che durante l'estate si svolgono a Torgnon, ma non
può essere solo Torgnon il punto di riferimento dell'equitazione in
Valle d'Aosta.
Nel febbraio 2022 abbiamo preso atto che la scuola polmone di
Regione Tzamberlet, prevista dall'accordo di programma che era
stato approvato nel 2011 per accogliere il Liceo scientifico Maria
Adelaide, non si faceva più e che quell'accordo di programma
sarebbe stato stralciato, o sciolto, come diceva il Comune di
Aosta, perché non appariva più rispondente a quelle che erano le
caratteristiche dell'interesse pubblico. Va detto però che
quell'accordo di programma prevedeva, oltre alla realizzazione
della scuola polmone, una serie di interventi significativi su
quella parte di territorio. Il miglioramento del collegamento tra
Via Grand Eyvia e Corso Lancieri, un poderoso intervento sul
trafficato Corso Lancieri, ancora di più adesso che c'è un'altra
strada di gronda che va verso la Cidac, tale da farlo diventare un
bel viale alberato; c'era un
rendering
che era molto, molto
accattivante. Il rifacimento della fognatura e il potenziamento
della rete idrica. Lo spostamento del maneggio alla Cascina Favre
al Quartiere Dora, perché la realizzazione della scuola polmone
sottraeva terreno alla superficie del maneggio.
La struttura coperta per gli sport equestri ci aveva coinvolti
fin dall'inizio di questa legislatura, proprio perché non si capiva
bene se questo accordo di programma veniva più o meno stralciato,
quindi con una serie di interpellanze, interrogazioni e mozioni
abbiamo lavorato fin dall'ottobre del 2021 e nel febbraio 2022 con
un'interrogazione, e un anno fa lamentammo appunto il mancato
accenno o finanziamento per la programmata struttura per gli sport
equestri.
Ricordo che è anche una richiesta che viene dal mondo degli
sport equestri e che siamo l'unica regione del nord Italia
sprovvista di una struttura coperta per questa tipologia di sport,
e siamo una regione di montagna. In questi anni, da quando
l'attività del maneggio è stata chiusa, stiamo registrando che un
gran numero di atleti che sono presenti nella nostra regione si
sono rivolti ad altre strutture delle regioni limitrofe,
soprattutto in Piemonte e in Liguria, con decisamente costi
importanti per atleti e disagi per i cavalli.
Va anche detto che il mondo del cavallo è certamente un buon
richiamo per i molti appassionati e per i turisti, l'ho detto in
premessa. Infine sottolineo anche che sarebbe, per la nuova
maggioranza, per la nuova Giunta, un gran bel cambio di rotta
rispetto al passato.
Venendo alla più vicina attualità, riscontriamo che Corso
Lancieri è una via piena di buche per i lavori in corso per
un'improbabile pista ciclabile che sta devastando la città di
Aosta: la ciclabile è asfaltata, il Corso Lancieri è pieno di
buche. L'abbellimento del corso come viale alberato quindi è
saltato, il liceo ovviamente lamenta l'assenza di palestre, laddove
nella scuola polmone erano previste due palestre, la realizzazione
del nuovo palaghiaccio è saltata, così il programma di risorse
economiche previste dal PNRR, un milione e mezzo di euro che erano
previsti per il palaghiaccio è saltato, le qualificazioni del
palaghiaccio, e quindi del maneggio coperto di Aosta sono saltate;
una serie di
flop
.
Ecco perché nella mozione al punto n. 85 noi chiediamo di
incontrare in una Commissione, lo anticipo, il Sindaco di Aosta,
affinché ci spieghi tutta una serie di cose; ma ne parleremo nella
mozione al punto n. 85.
Quindi una serie di passaggi di annullamenti che, francamente,
ci preoccupano. Ma poi nascono delle informazioni che vengono date
sulle testate giornalistiche, titoli a sei colonne: "Il
palaghiaccio lo faremo comunque, il maneggio coperto lo faremo
comunque". Ci piacerebbe capire, Assessore, se ci sono le risorse,
se la Regione mette a disposizione delle risorse, se le risorse
sono del Comune di Aosta. Insomma, c'è una sorta di confusione
anche in quel mondo, nel mondo dello sport, Valle d'Aosta dello
sport, Aosta città dello sport, per dare anche delle informazioni
serie e corrette che vanno nella direzione di capire dove si sta
andando.
Presidente -
Risponde l'assessore Sapinet.
Sapinet (UV) -
Grazie collega Baccega per
quest'iniziativa. Parliamo del mondo del cavallo, dell'equitazione,
dell'attività equestre che, l'ha ricordato anche lei, rappresenta
sicuramente una realtà affascinante e con una grande potenzialità.
Lei ha citato Torgnon che è sicuramente un esempio, ma abbiamo
altre zone: io vengo dalla conca di Vetan dove si stanno
sviluppando delle attività interessanti soprattutto in zone che una
volta venivano considerate di seconda fascia, ma che oggi stanno
proponendo un qualcosa di diverso, di alternativo e di
accattivante.
Abbiamo citato, ne parlavo poco fa anche con il collega
Grosjacques, il coinvolgimento sicuramente dell'Assessorato allo
sport e del turismo. Sulla tematica coinvolgerei poi in futuro
l'Assessorato all'agricoltura, perché comunque c'è anche una
condivisione di quello che viene avviato come attività agricola, ma
che poi ha degli sviluppi interessanti.
L'Amministrazione e il Governo regionale sono indubbiamente
sensibili alla problematica per intraprendere un percorso che possa
coinvolgere e possa dare appunto la possibilità alla nostra
Amministrazione regionale, di intervenire. Ecco che è necessario il
primo passo, ovvero passare attraverso il riconoscimento di
interesse regionale di quell'infrastruttura. Occorre infatti
premettere che attualmente il maneggio di Aosta è un'infrastruttura
comunale a rilevanza locale. Si evidenzia che con nota dell'11
gennaio del 2023 il Comune di Aosta ha presentato alla struttura
regionale competente la richiesta di riconoscimento di interesse
regionale dell'infrastruttura destinata a maneggio all'interno
dell'area sportiva di località Tzamberlet, ai sensi della vigente
legge regionale n. 16 del 2007 recante: "Nuove disposizioni per la
realizzazione di infrastrutture ricreativo-sportive di interesse
regionale".
Come previsto dalla deliberazione della Giunta regionale n. 600
del 2022, le istanze di riconoscimento di interesse regionale
presentate dagli enti locali proprietari sono sottoposte alla
verifica di un'apposita commissione, che analizza la coerenza e
l'adeguatezza di dette istanze in rapporto alla pianificazione
regionale in ambito turistico sportivo. L'istanza dell'ente locale
deve essere corredata da una relazione che sviluppi nel dettaglio
gli undici criteri, che vengono valutati e valorizzati dalla
commissione, per poi definire la possibilità o meno di procedere a
questo riconoscimento.
Nello specifico quindi la commissione sopracitata ha proceduto a
una prima valutazione dell'istanza relativa al maneggio di Aosta
nella seduta del primo febbraio 2023, stabilendo che per quattro
degli undici criteri, la documentazione fornita dal Comune non
fosse sufficiente a formulare le valutazioni necessarie. A tale
scopo quindi la struttura competente ha richiesto al Comune di
Aosta le integrazioni del caso che saranno esaminate dalla
competente Commissione per le conseguenti valutazioni. Il Comune di
Aosta ha già fornito alcune integrazioni e sta predisponendo la
documentazione tecnica necessaria; sono approfondimenti che
richiedono tempi congrui, ma appena arriveranno, verranno
ovviamente esaminati in modo da andare avanti con l'iter.
Sulla base delle risultanze dell'istruttoria complessiva,
l'istanza potrà essere eventualmente accolta e oggetto di
riconoscimento di interesse regionale, con specifica deliberazione
della Giunta regionale. Se del caso, l'infrastruttura potrà quindi
legittimamente accedere ai finanziamenti e agli interventi previsti
dalla citata legge regionale, fermo restando che la proprietà e la
competenza sull'attivare le possibili procedure resterà in capo al
Comune di Aosta, in relazione agli interventi da effettuare e
quindi anche all'eventuale realizzazione del nuovo maneggio.
Certamente l'area in questione, come da lei ricordato in
premessa, è significativa per la città e per la Regione che con
questo iter potrà essere messa nelle condizioni di poter
intervenire e poter supportare il Comune proprio per raggiungere
l'obiettivo.
Presidente -
Per la replica, il consigliere Baccega.
Baccega (FI) -
Grazie Assessore. Dalla sua risposta mi
pare di capire che qualcosa si sta muovendo, che la nostra azione
degli anni scorsi ha portato a un percorso di riconoscimento di
interesse regionale della struttura.
Io la invito ad andare a fare un piccolo sopralluogo e a vedere
in che stato è quella zona della città: sembra una discarica a
cielo aperto. Anche il Comune di Aosta, che lì ha ricoverato le
roulotte del Luna Park lasciandole nel fango, è assolutamente
discutibile.
Io credo che si debba anche fare una valutazione, e la invito a
farci sapere quando arriveranno queste integrazioni da parte del
Comune di Aosta. Se non sbaglio sono quattro i criteri che sono
ancora in discussione secondo quello che lei mi ha detto, perché in
questo modo cercheremo di far accelerare anche dall'altra parte,
con il nostro gruppo consiliare al Comune di Aosta, affinché ci sia
una certa attenzione e che le cose vadano secondo delle tempistiche
ragionevoli in questa direzione.
La ringrazio per la risposta.
