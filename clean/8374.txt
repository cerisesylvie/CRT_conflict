Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2855 del 28 maggio 1987 - Resoconto
OGGETTO N. 2855/VIII - PREVISIONE DELLA COSTRUZIONE, IN
COMUNE DI COGNE, DI UNA TANGENZIALE SOTTERRANEA ATTRAVERSO IL PRATO
DI S. ORSO PER L'ALLACCIAMENTO DELLA VALNONTEY.
(Interpellanza).
PRESIDENTE
: Do lettura dell'interpellanza presentata dal
Consigliere Sandri:
INTERPELLANZA
VENUTO A CONOSCENZA che in data 16 marzo 1987 il Consiglio
comunale di Cogne ha approvato una variante al Piano Regolatore di
tale Comune che prevede la costruzione di una tangenziale sud
sotterranea attraverso il vincolato "Prato di S. Orso", splendido
richiamo turistico;
APPRESO che tale soluzione viaria porterà ad importanti
alterazioni idrogeologiche, interessando il sottosuolo sino ad una
profondità di 15 metri;
RITENUTO un grave problema il traffico estivo verso
Valnontey, giustamente sottolineato dal Sindaco di Cogne in una
intervista al quotidiano La Stampa;
il sottoscritto Consigliere regionale
INTERPELLA
l'esecutivo per conoscere i suoi intendimenti:
-
su tale proposta di variante al piano regolatore di
Cogne;
-
sulla possibilità di suggerire al Comune di Cogne di
vietare la circolazione sulla strada che collega tale capoluogo
alla frazione Valnontey predisponendo adeguati servizi sostitutivi
possibilmente accattivanti per il turista come ad esempio con
carrozze a cavalli.
PRESIDENTE
: Ha chiesto di parlare il Consigliere Sandri;
ne ha facoltà.
SANDRI - (N.S.):
Mi consentirà tre secondi, il Presidente
del Consiglio, per testimoniare a quest'aula e alla Giunta le
stesse disavventure occorse al Consigliere Torrione, riferite,
questa volta, al Municipio di Cogne, cui avevo inviato una persona
per avere stessa documentazione. Anche lì, soltanto per andare a
guardare in uno scantinato, ci sono state delle difficoltà. Per
intanto, non sono riuscito ad avere in tempo utile per questa
interpellanza la documentazione richiesta.
Il problema di questa cosiddetta tangenziale sotterranea di S.
Orso è un problema molto grave, perchè, per quanto è comprensibile
capire da "La Stampa", il Sindaco di Cogne, che credo "sponsor"
ufficiale di questa iniziativa, parla con precisione di una grande
opera con cui non si distruggerebbe nulla e che dovrebbe dare un
grande impulso turistico, oltre che di miglioramento della
circolazione, a Cogne.
Dico che è molto grave, perchè sicuramente vengono tralasciati
in questa scelta osservazioni storiche su quello che è successo
negli anni passati. Per fare capire quanto la Giunta regionale
debba meditare su questa proposta di variante al Piano Regolatore,
vorrei ricordare quanto è successo a Pila, dove hanno voluto fare
una bella "passeggiata sotterranea" per collegare due punti con dei
negozi, con varie attività commerciali, più o meno come, a quanto
si capisce, si vuole fare a Cogne. Se vedete il ricambio di
titolari di licenze così rapido e parlate con i commercianti della
zona, vi rendete conto che dal punto di vista commerciale non è una
buona cosa, perchè avendo a Cogne, come a Pila, un bellissimo
paesaggio, non si capisce perchè la gente, che viene in quella
località per motivi di tipo turistico, debba farsi una passeggiata
al chiuso quando è venuta per respirare all'aria aperta. È una
contraddizione di termini, come progetto.
È una contraddizione di termini anche con la storia di Cogne,
per quanto riguarda la viabilità: quante volte ci hanno chiesto,
con variante al Piano Regolatore, di modificare il tipo di
circolazione a Cogne, a causa dell'intasamento che si veniva a
creare, per cui si proponeva di fare questa strada o quell'altra?
Tutto è stato intrapreso, ma il problema non è stato risolto,
perchè non si è voluto capire che il problema era totalmente
diverso. Non è portando dieci o venti pullman a Valnontey che si
risolve il problema di Cogne, perchè l'obiettivo di questa strada è
esattamente questo.
Abbiamo di fronte uno dei più grossi beni paesaggistici della
Valle d'Aosta: su questo bene propongono alla Giunta regionale, con
questo Piano Regolatore, di fare due sventramenti, all'entrata e
all'uscita, che arrivano fino a 15 metri di altezza. Siccome le
entrate e le uscite non possono essere sotterranee, per
definizione, lì ci saranno dei muraglioni di quelle dimensioni: è
quanto si afferma in un articolo di una persona, sicuramente non di
Nuova Sinistra, che scrive su "La Stampa" e che è dipendente
comunale di Cogne. Per legge questa strada coperta dovrà avere,
ogni tanti metri, degli sfiatatoi, perchè esistono norme
antincendio, norme di sicurezza, precise, per cui avremo un prato
di S. Orso che per 4-500 mt. avrà dei funghetti di cemento armato
per gli sfiatatoi.
Credo che si debba fare, prima di autorizzare questa opera, una
grande riflessione, soprattutto perchè il problema di Valnontey e
del suo accesso è semplicissimo: l'accesso a Valnontey deve essere
chiuso, in determinate ore del giorno, al traffico dei non
residenti, perché in Valnontey si va a piedi o con dei servizi
pubblici non inquinanti, elettrici o a metano. Si può andare su
delle carrozze a cavallo, ma sicuramente non si deve più andare nè
con i pullman, nè con le auto dei turisti, perchè questo porta un
grave danno in termini di inquinamento, di distruzione, e,
soprattutto, non dà nessun servizio alla gente, perchè la gente
viene per riposarsi, e arrivare a Valnontey e trovarsi nella
bolgia, non serve assolutamente a niente.
Vorrei terminare ricordando all'Amministrazione regionale, alla
Giunta regionale, che la stragrande maggioranza degli abitanti
della Valnontey sono contrari a qualsiasi perdurare di una
situazione di questo genere, non perchè vogliano deviare il
traffico da altre parti, ma perchè ritengono che la chiusura
durante le ore diurne, al traffico dei non residenti, sia una
misura necessaria, indispensabile.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Lanièce, ne ha facoltà.
LANIECE - (D.C.):
È opportuno precisare che non è esatta
l'affermazione contenuta nella premessa dell'interpellanza, secondo
la quale "in data 16 marzo 1987 il Consiglio comunale di Cogne ha
approvato una variante al Piano Regolatore di tale Comune, che
prevede la costruzione di una "tangenziale sud" sotterranea
attraverso il vincolato "prato di S. Orso", splendido richiamo
turistico". Infatti, il Comune di Cogne ha adottato il Piano
Regolatore Generale del proprio territorio con la deliberazione
consiliare n. 23 del 14.3.1981. Il progetto di Piano Regolatore
adottato dal Comune prevede la realizzazione, in superficie, della
cosiddetta "tangenziale sud", destinata a convogliare il traffico
per Valnontey, la quale contornerebbe il capoluogo e delimiterebbe
questo dalla rimanente parte del prato di S. Orso. Le aree comprese
fra la prevista circonvallazione e l'abitato possono essere adibite
a verde, a parcheggio e ad autorimesse interrate anche di privati,
previa disposizione di un progetto esecutivo planoaltimetrico (art.
34 delle norme di attuazione).
Il Piano Regolatore Generale di Cogne è stato trasmesso alla
Regione, per l'approvazione, in data 13 luglio 1982. La Giunta
regionale, con provvedimento n. 8821 del 14.11.1986, concernente:
"Comune di Cogne - P.R.G. e Regolamento edilizio adottati con
Deliberazione consiliare n. 23 del 14.3.1981 - Modificazione da
sottoporre al parere del Comune medesimo", ha ritenuto opportuno
sopprimere tale circonvallazione, quale è prevista dal Piano
Regolatore, e, conseguentemente, le aree a parcheggio previste in
adiacenza alla strada medesima, con la motivazione che tale
tracciato occuperebbe un'area facente parte del prato di S. Orso e
la sua realizzazione modificherebbe sostanzialmente il rapporto di
continuità attualmente esistente fra l'abitato e il prato medesimo,
costituendo un elemento di separazione ben marcato.
La Giunta regionale, tuttavia, al fine di dare soluzione alle
necessità prospettate dal Comune (decongestionamento del traffico
nel Capoluogo, anche in vista della sua eventuale
pedonalizzazione), ha proposto, con lo stesso provvedimento,
l'inserimento di una norma che, nel maggior rispetto possibile
delle necessità di salvaguardia ambientale, consenta la
realizzazione del tracciato della "circonvallazione sud"
completamente in interrato. La norma prevede che tale soluzione
dovrà essere oggetto di un piano urbanistico di dettaglio, da
concordarsi con la Sovrintendenza per i Beni Culturali ed
Ambientali, previa verifica dell'impatto ambientale.
Il provvedimento della Giunta regionale soprarichiamato era
stato trasmesso al Comune con nota n. 22280 dell'Urbanistica, del
20.12.1986, affinché il Comune medesimo esprimesse il proprio
parere su dette modificazioni. Con deliberazione consiliare, ai
sensi e per l'art. 11 della L.R. 28.04.1960, n. 3, come modificato
dall'art. 6 della L.R. 16.03.1976, n. 12, il Comune di Cogne ha
espresso il proprio parere, ai sensi della legge sopra richiamata
(deliberazione consiliare n. 49 del 6.4.1987). Trattasi del
provvedimento citato nell'interpellanza, in ordine al problema
della "circonvallazione sud". Il Consiglio comunale si è espresso
nei termini seguenti: "Si concorda per la "circonvallazione sud"
del Capoluogo, con la soluzione della realizzazione in interrato,
con la possibilità di utilizzare l'area, fra il tracciato previsto
dalla nuova strada e l'abitato esistente, per servizi pubblici
quali parcheggi, foyer de fond, etc., da realizzarsi sempre in
interrato".
Ciò premesso, si fa presente che la Giunta regionale deve ancora
assumere le proprie determinazioni finali in ordine al Piano
Regolatore Generale del Comune di Cogne, sentito, ai sensi di
legge, il parere del Comitato Regionale per la Pianificazione
Territoriale.
Infine, non sembra proponibile, nell'ipotesi auspicabile di
vietare la circolazione sulla strada che collega il Capoluogo alla
frazione Valnontey, predisporre, quale servizio sostitutivo dei
mezzi privati ed accattivanti per il turista, unicamente un
servizio di carrozze a cavalli, data l'elevata quantità di
traffico, in particolar modo in estate, nei periodi di punta.
Sembra più realistico proporre, in questo caso, un servizio di
navetta autobus, il quale potrebbe essere adottato in via
sperimentale per un biennio.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI - (N.S.):
Credo che all'Amministrazione regionale
non sia arrivata tutta una serie di notizie, per cui mi pare che la
relazione dell'Assessore sia carente di una serie di informazioni
che, forse, meriterebbero maggiore approfondimento. Può essere che
ci sia una inesattezza per quanto riguarda le delibere del
Consiglio comunale di Cogne, ma, come ripeto, non sono riuscito
nemmeno ad averle, perchè credo ci siano stati degli spaventi
all'interno del Consiglio comunale davanti ad una richiesta di
Nuova Sinistra.
La notizia, che non sa l'Amministrazione regionale o che forse
sa qualche altro rappresentante della Giunta, è che l'ipotesi di
chiudere la Valnontey è stata anche fatta dal Sindaco Ruffier in
una riunione di qualche giorno fa, con il Centre Culturel, perchè
si è reso conto che la stragrande maggioranza della gente di Cogne
vuole questa soluzione. Se questo progetto venisse deciso, dovrebbe
passare parecchio tempo prima di realizzarlo; in questo periodo
cosa si fa? Non possiamo permettere una invasione, la distruzione
di una località così bella.
Credo che sia importante, al di là delle polemiche che ci
possono essere su quello che sarà lo studio alla variante del Piano
Regolatore, concordare già a partire da questa estate, fra
Amministrazione comunale e Amministrazione regionale, servizi
navetta, biciclette, o cosa volete, per vietare il traffico privato
dei non residenti in alcune ore della giornata. Con questo
provvedimento non si limiterebbe l'accesso ai campeggi e alle altre
strutture alberghiere, ma si eviterebbe l'invasione di coloro che
vanno, inquinano e tornano, con, oltretutto, modesti "impatti
economici" sugli operatori della zona, che è il vero problema,
attualmente, della Valnontey.
