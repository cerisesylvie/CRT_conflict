Classificazione
FORESTE E TERRITORI MONTANI
Tutela del patrimonio boschivo



Oggetto del Consiglio n. 2057 del 9 novembre 2011 - Resoconto
OGGETTO N. 2057/XIII - Interpellanza: "Modalità di
affidamento dei futuri lavori dei cantieri idraulico-forestali ad
aziende artigiane".
Interpellanza
Preso atto delle dichiarazioni rese in un Consiglio regionale
dal Presidente della Regione in risposta all'interpellanza del
Partito democratico N. 776/XIII - Esame delle problematiche
evidenziate dai lavoratori dei cantieri forestali -, in cui si
esplicitava l'intenzione di affidare la maggior parte dei lavori
dei cantieri idraulico-forestali ad imprese artigiane;
Constatato che per la CNA il segretario regionale, Cesare
Grappein, ha evidenziato che ''gli artigiani non pretendono
contributi a pioggia, ma chiedono di poter lavorare per contribuire
alla ripresa generale del paese. Siamo certi che, a fronte dei
necessari investimenti, le nostre aziende sapranno dare occupazione
agli operai ora in difficoltà'', e che il Presidente Maurizio Goi
ha precisato che ''l'eventuale riqualificazione del personale potrà
essere realizzata con l'impiego degli importanti fondi messi a
disposizione dall'amministrazione regionale per la formazione
specialistica e professionalizzante'' e confermato ''la
disponibilità ad incontrarsi per la necessaria pianificazione degli
interventi'';
Rilevato però che, dopo l'incontro di mercoledì 26 ottobre
2011 tra sindacati di categoria e Regione, non è chiaro il
funzionamento della clausola di garanzia sociale che sarà inserita
nella prossima finanziaria regionale e che obbligherà le ditte ad
attingere alla graduatoria dei lavoratori selezionati dalla Società
di Servizi;
il sottoscritto Consigliere regionale
Interpella
il Governo regionale per sapere se intenda:
1) esplicitare la natura e il funzionamento della clausola di
garanzia sociale;
2) spiegare perché solo le imprese artigiane sono considerate
per l'affidamento dei lavori e non vengono contemplati, ad esempio,
le cooperative sociali o l'eventuale avvio di alcune cooperative di
settore;
3) chiarire come verrà utilizzato o dismesso il parco
macchine, le attrezzature e i magazzini ora in dotazione
all'Amministrazione regionale per la cantieristica
idraulico-forestale, e come verrà riorganizzato il personale a
tempo indeterminato (impiegati e operai) per organizzare e gestire
le problematiche dei cantieri.
F.to: Donzel
Presidente
- La parola al Consigliere Donzel.
Donzel (PD)
- Egregio Presidente, cari colleghi, a
seguito di un incontro avuto con i sindacati delle categorie che
seguono il settore della forestazione e dell'edilizia, abbiamo
potuto acquisire tutta una serie di informazioni rispetto
all'evoluzione possibile e probabile di tutto lo scenario che
riguarda il lavoro dei cantieri forestali. Ormai è di dominio
pubblico, fra l'altro è stato anche oggetto di qualche accenno in
commissione, che verrà esternalizzata la maggior parte dei lavori
fatti dai cantieri forestali, salvo - però sono qui a chiedere,
quindi poi mi chiarirà meglio il Presidente - per quanto riguarda i
dipendenti a tempo indeterminato nel settore della
forestazione.
Resta il fatto che una delle nostre maggiori preoccupazioni
riguarda quei lavoratori che hanno operato quest'anno, 660 nel
settore della forestazione e circa 70 nel settore che riguarda le
opere di edilizia; non cito per ora il numero di quelli che hanno
lavorato nei cantieri straordinari che sono aggiuntivi a questi
lavoratori. Si tratta quindi di oltre 730 persone che hanno la
necessità di avere chiarezza rispetto alla prospettiva futura,
perché, al di là che quest'anno hanno lavorato delle giornate in
meno, e già non sarà il dolce Natale che li attende con l'albero
pieno di doni, sotto, ad aspettarli, ma almeno avere una certa
serenità nei confronti della loro famiglia di sapere che l'anno
prossimo li aspetta un lavoro...
Allora, quando noi diciamo
"esplicitare la natura ed il
funzionamento della clausola di garanzia sociale"
, vogliamo
avere qualche informazione in più rispetto anche a quello che è
emerso in commissione, che riguarda il numero di quelli che saranno
coinvolti da questa procedura, se questa procedura, oltre a
mantenere - come ho letto dai giornali - in vigore la graduatoria
attuale, manterrà in vigore anche l'ordine della graduatoria, cioè
se il lavoratore che è al numero uno in graduatoria verrà chiamato
prima di quello che è al numero 730, e se i 730 lavoratori che
hanno lavorato quest'anno saranno riconfermati, oppure le aziende
liberamente potranno scegliere il numero 1.000 o il numero 1.100
della graduatoria, cioè se la clausola sociale prevede l'utilizzo
rigido della graduatoria. Questo non è solo un mio dubbio, ma anche
per avere incontrato le associazioni artigiane...ecco, loro hanno
un'idea particolare della clausola sociale; da quanto ho capito,
immaginano dei contratti magari anche in affidamento diretto, ma -
salvo genericamente esplicitato "se ti servono dei lavoratori,
prendili in quella graduatoria" - certamente molte di queste ditte
hanno dei lavoratori in cassa integrazione e...cosa faranno?
Lasceranno i loro lavoratori in cassa integrazione e prenderanno
quelli della graduatoria? A queste domande chiediamo che sia
risposto, altrimenti non è chiaro come in situazione di affidamento
diretto verrà costituito un albo di queste imprese, che auspico
siano anche cooperative sociali. Mi pare di aver capito che si
vogliono coinvolgere anche singoli artigiani in questa esperienza.
Dunque come riusciremo a fare in modo che siano soprattutto le
imprese artigiane valdostane, nel rispetto dei regolamenti che ci
sono in questi delicati settori, ad avere la priorità rispetto ad
aziende del Canavese. Mi è giunta poco fa una notizia che rispetto
all'appalto del Cityporto sono stati beffati i valdostani e
l'appalto va ad una ditta fuori Valle; così sono le regole, ma
chiedo se per la forestazione sono previste delle norme di tutela o
se c'è un meccanismo che ci garantirà di non essere invasi da ditte
bergamasche o piemontesi che verranno a lavorare in questo settore.
Quando c'è la crisi, si cominciano a fare i chilometri per cercare
il lavoro, quindi c'è una grossa preoccupazione da questo punto di
vista.
E poi c'è una preoccupazione di carattere amministrativo;
abbiamo investito, come Amministrazione, tantissimo denaro pubblico
per attrezzare questi macchinari e per formare il personale e mi ha
molto sorpreso un'affermazione del Presidente Maurizio Goi, che so
essere persona di CNA molto qualificata e competente, che parla di
"eventuale riqualificazione del personale"
, cioè qui si
immagina di riqualificare ulteriormente un personale che, in alcuni
casi, era stato definito ad alta professionalità nel settore,
tant'è che veniva addirittura utilizzato quando c'era l'emergenza
incendi boschivi, eccetera.
Tutte queste problematiche...siccome l'esperienza della
"salvaprecari" ci ha insegnato che lì eravamo un po' pressati e non
siamo riusciti a far quadrare bene il cerchio, vorrei che fossero
chiare prima, in modo da sapere cosa succederà quando scoppia un
incendio ed i lavoratori, che prima lavoravano nel settore
idraulico-forestale, andavano a spegnere l'incendio e venivano
retribuiti dall'Amministrazione regionale...se lavorano sotto una
ditta cosa fanno? Abbandonano il cantiere? Cioè queste
problematiche sono state affrontate, discusse? Cosa facciamo di
tutto il parco macchine, di tutte le motoseghe, camion? Quest'anno
l'Assessorato dell'agricoltura ha acquistato degli altri
macchinari, un camion nuovo, automobili, eccetera...queste cose
verranno svendute? E chiedo: chi paga questa roba qui, i cittadini,
questa scelta di aumentare il parco macchine che adesso non viene
più utilizzato? Perché i 100 operai dipendenti fissi che abbiamo
non saranno più in grado di svolgere questo lavoro. Come verranno
riutilizzati gli impiegati forestali, che erano una certa quantità
perché dovevano gestire 600 operai e quindi quale sarà il loro
lavoro...controllare i cantieri? Ma per questo servono dei tecnici
e non degli impiegati!
C'è tutta una serie di questioni riorganizzative...penso agli
impiegati a tempo determinato...questi verranno riassunti oppure
no? Giustamente lei ha sempre ribadito che non è stato lei a
prometter loro la stabilizzazione, quindi mi guardo bene da
rivolgermi a lei, ma tutti questi impiegati a tempo determinato a
cui un soggetto che non so definire ha promesso loro l'assunzione a
tempo indeterminato, che fine fanno? Vanno a lavorare presso le
ditte, a fare le buste paga delle ditte che lavorano? Chi si occupa
di fare le buste paga di questi lavoratori? Saranno i
commercialisti degli artigiani? Come dire, cambia completamente
questo mondo e noi vorremmo avere le idee chiare, visto che questa
questione avrà dei riflessi nel bilancio regionale.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
L'illustrazione dell'interpellanza ha posto una serie di altri
quesiti che non sono previsti nell'interpellanza, ma cercheremo di
dare le risposte, perché il problema è che se io pongo tre domande,
e poi man mano parlo di come si spengono i fuochi, di come lavorano
i commercialisti, di chi sarà la tenuta dei libri paga, possiamo
anche parlare di cosa fanno a casa gli operai una volta terminato
il lavoro, se le mogli saranno contente oppure no, se i figli
continueranno ad andare a scuola come andavano prima...cioè: si può
condire un'interpellanza e io lo capisco, ma credo che il tempo per
dare le risposte è limitato e di solito è fatto con uno scambio di
informazioni, questo è il senso dell'interpellanza. Non è che qui
si sviluppa un dibattito su tutto lo scibile dell'operaio forestale
come categoria in sé!
Noi abbiamo cercato di tenere conto dell'esperienza fatta dalla
Società di Servizi, che malgrado tutto ha funzionato, anzi, adesso
si ha la tentazione di dire: ma perché non si mantiene com'era
allora con la Società di Servizi? Allora, innanzitutto la Società
di Servizi continua a funzionare com'era previsto; credo che le
preoccupazioni del collega Donzel siano legittime, perché si va
verso una proposta che è in linea con il ruolo specifico della
Regione, perché l'ente pubblico di fatto deve programmare,
proporre, predisporre dei piani e poi controllare che la
realizzazione avvenga attraverso le imprese, le aziende, gli
artigiani, come succede per tutti i lavori pubblici. Nei lavori
pubblici cosa succede? La Regione ed i Comuni programmano, vengono
definiti i lavori, vengono appaltati e poi si controlla che i
lavori siano eseguiti, quindi non è che abbiamo inventato qualcosa
di nuovo! La preoccupazione che emerge è: siccome l'anno scorso
c'era un certo numero di operai che lavoravano, cosa succederà di
questi? Il che è legittimo chiederselo, quindi cercherò di dare una
risposta che sia collegata con questo tema.
"La natura e il funzionamento della clausola di garanzia
sociale"
, così viene chiamata...e voglio spiegare di cosa
parliamo: è la modalità con cui io prevedo che i lavoratori, che
prima avevano lavorato sotto un certo regime, siano comunque
interessati, nel momento in cui subentrerà una nuova azienda a
qualsiasi titolo. E qui rassicuro il collega Donzel, che non ci
saranno solo gli artigiani o le imprese edili, ma anche le
cooperative sociali, addirittura gli imprenditori agricoli che
possono svolgere questi lavori. Perché la garanzia sociale? Perché
la cosa che poche volte viene sottolineata è che facendo la legge
dei servizi abbiamo previsto che i lavoratori che lavoravano il
primo anno - come succederà per gli operatori turistici, eccetera -
sono a tempo determinato, perché finito il periodo di lavoro
entrano in disoccupazione, però l'anno dopo hanno di nuovo il
diritto di occupare quel posto. Quindi è una salvaguardia, che
pochi hanno sottolineato, che ha durata triennale, e per la prima
volta, questi lavoratori, che hanno lavorato l'anno prima per le
mostre, eccetera, l'anno successivo avranno di nuovo la garanzia di
avere il loro posto, il che non è poco...questo non lo si
sottolinea mai abbastanza. Quest'anno per gli operai forestali che
erano inseriti nelle squadre, si dà la possibilità agli artigiani,
alle cooperative, o comunque a imprese, di partecipare, lo dico al
collega Donzel che diceva che possono venire anche da fuori Valle,
non è escluso, perché non possiamo limitare l'accesso a questi
progetti solo a gente valdostana, ma...qual è la differenza? È che
l'interesse per questi appalti molto piccoli, se non è per una
ditta artigiana che è sul posto rispetto ad uno che deve venire da
fuori, molto probabilmente sarà prevalente nelle ditte
valdostane.
Come si svilupperà questa clausola di garanzia sociale? Si dice
che le future ditte aggiudicatrici degli interventi di gestione dei
cantieri nei settori della forestazione e dell'edilizia saranno
tenute ad attingere, per l'esecuzione degli interventi, alla
graduatoria dei lavoratori selezionati nella Società dei Servizi:
questo lo diciamo nell'articolo 51 della legge finanziaria che
andremo presto a discutere. La clausola sociale è prevista con
riferimento ai contratti delle pubbliche amministrazioni
dall'articolo 69 del decreto n. 163, che è in linea con le
direttive CEE 17 e 18 del 2004, che consente alle stazioni
appaltanti di esigere condizioni particolari attinenti anche ad
esigenze sociali per l'esecuzione del contratto. Tra le condizioni
che le stazioni appaltanti possono esigere vi è appunto l'obbligo
di utilizzare il personale già impegnato dalla precedente impresa
appaltatrice. La legittimità di tale clausola, volta a garantire la
continuità del servizio occupazionale, è stata più volte
riconosciuta anche in sede giurisprudenziale e, in ultimo, dalla
stessa Corte costituzionale con la sentenza n. 68/2011. L'articolo
53 della legge finanziaria lo ripropone per quanto riguarda la
gestione dei cantieri; a tal fine, in questo articolo, si prevede
che la Regione debba indicare nei bandi di gara che nelle
condizioni di contratto l'impresa, in caso di aggiudicazione, è
tenuta a garantire la continuità di servizio e quindi ad applicare
questo contratto di salvaguardia.
Secondo punto,
"spiegare perché solo le imprese artigiane
sono considerate per l'affidamento dei lavori
...": questo non è
detto da nessuna parte, quindi riconfermo la lettura che lei ha
dato, siamo in linea con il criterio che tutti possono
partecipare.
"Chiarire come verrà utilizzato o dismesso il parco macchine,
le attrezzature e i magazzini ora in dotazione all'Amministrazione
regionale per la cantieristica idraulico-forestale, e come verrà
riorganizzato il personale a tempo indeterminato (impiegati e
operai) per organizzare e gestire le problematiche dei
cantieri
": tenuto conto che già in questo periodo, siccome ci
siamo dati una tempistica per formulare tutti i programmi...gli
impiegati, anche quelli a tempo determinato, che sono tecnici,
continueranno ad essere utilizzati per la programmazione e verranno
riutilizzati anche per i controlli definitivi, mentre i
capocantieri non c'entrano niente, perché i capisquadra hanno già
uno della squadra che lo faceva. Per quanto riguarda l'utilizzo del
parco macchine, delle attrezzature e dei magazzini in dotazione nel
settore cantieristico, è previsto un riutilizzo parziale e molto
ridotto dei medesimi, in quanto legato alle attività che rimangono
in essere.
Qualcuno correttamente ha detto che ci sono, nell'ambito dei
cantieri, operai che hanno alcune difficoltà, con problematiche
legate ad un'idoneità parziale, quindi bisognerà prevedere un
impiego diverso. Magari non verranno assunti dagli artigiani o
dalle cooperative, e anche lì ci sono quattro categorie di
interventi. Ad esempio, c'è l'intervento per le aree verdi, dove
possono essere utilizzate anche persone che non sono idonee per
costruire i paravalanghe, quindi c'è una graduazione degli
interventi e dell'utilizzo, collegata al sistema già attualmente
adottato per i cantieri, pertanto si terrà conto di queste
particolarità nell'impiego degli operai.
Poi, su alcune risposte, quello che voglio dire...per lo
spegnimento degli incendi, attenzione! Se è per emergenza, possono
essere utilizzati e pagati come gli altri. Gli altri venivano
pagati direttamente, questi vengono pagati alle imprese, per cui se
io per un'emergenza utilizzo del personale, lo posso pagare perché
è un intervento eccezionale. Mi scuso se su altre avrò occasione di
intervenire, poi lo dibatteremo credo nell'ambito del bilancio, ma
penso di avere risposto a tutti i quesiti che il collega ha
proposto, almeno in questa fase. Grazie.
Presidente
- La parola al Consigliere Donzel.
Donzel (PD)
- Vorrei intanto far capire che non è mia
intenzione mettere in difficoltà, aggiungere domande, eccetera,
però lei capisce che ci date 15 giorni di tempo per presentare
queste benedette interpellanze e in 15 giorni succede il mondo,
cadono i governi, capita anche che succedano dei fatti! Dopodiché
adesso siamo di fronte ad un Consiglio regionale che per un ritardo
di 0,4 minuti blocca le interpellanze e le domande, se ci viene
anche da fare una domandina in più, ma non per mettere in
difficoltà!
Mi fa piacere sapere che ci sia questa apertura, al di là del
fatto che come partito avremmo preferito che questa apertura al
privato avesse una procedura più graduale, ma questo lo abbiamo
detto in altre sedi e non è questa la sede per riprenderlo.
Sicuramente ci fa piacere che c'è questo ampio ventaglio di
soggetti che possono partecipare, soprattutto le cooperative
sociali, perché sappiamo che l'utilizzo di alcuni lavoratori non è
così scontato.
Il dubbio che ci rimane è il seguente: gli artigiani e gli
imprenditori agricoli che lei ha citato sono, essi stessi, forza
lavoro, quindi la matematica ci dice che sarà duro occupare questi
700 lavoratori. Le ricordo che ho avuto un'esperienza in un altro
settore, dove soggetti privati potevano attingere a graduatorie,
ecco attingevano con la libertà di scorrere la graduatoria come
volevano. Questo significa che non può essere scelto il lavoratore
numero uno e può essere scelto quello 1.002; è vero che sono già
classificati, ma non è così scontato questo tipo di scelta, quindi
purtroppo dovremo andare a vedere le carte quando le imprese
assumeranno. Torno a dire: la clausola sociale, che per fortuna
viene messa, non può garantire l'obbligo dell'assunzione di tot
lavoratori e non può garantire la durata dell'impiego degli stessi,
perché alcuni artigiani sono particolarmente bravi a realizzare
certi lavori e li possono finire anche in un minor tempo e questo è
un problema oggettivo che rimane. Per dire che non ci occupiamo di
questo con lo spirito di voler fare confusione, ma con lo spirito
di lavorare perché queste persone trovino garanzia e sicurezza.
L'accelerazione che viene data al processo di esternalizzazione
ci vede leggermente preoccupati, perché lei dice: "la Regione
lavora in questo modo"...però potrei obiettarle: ma la Regione
domani mattina decide di appaltare ad una cooperativa la gestione
dei musei ed a questo punto esternalizziamo tutto! Cioè ci saranno
dei lavori...come ad esempio per fortuna 100 dipendenti rimangono
dipendenti della Regione, io spero che aumentino, perché sul
settore della forestazione ci sono dei lavori che hanno carattere
pubblico, che non sono così finalizzabili ad un intervento
remunerativo per le imprese! Abbiamo - ma sono i dati, siete voi
che ce lo avete insegnato - un aumento delle foreste in Valle, un
aumento inarrestabile perché non ci sono più contadini che lavorano
questi terreni; pertanto non possiamo immaginare semplicemente una
gestione privatistica, abbiamo bisogno di far capire alla gente che
è un servizio pubblico, reso alla comunità! I territori che hanno
affidato ad una gestione privatistica alcune attività - vedi il
caso di Genova - si sono visti portare via mezzo territorio! Noi
abbiamo tenuto bene in queste piogge, soprattutto in Bassa Valle
era impressionante la quantità di acqua che veniva giù, sicuramente
molti interventi fatti dai lavoratori forestali hanno contribuito
alla preservazione del nostro territorio.
Non vorrei che di colpo scoprissimo il privato come la soluzione
di tutti i mali e invece c'è da riflettere in questo
settore...magari, siccome il pubblico non può fare tutto,
riscoprendo anche forme di partecipazione volontaria all'interno
dei Comuni. Ma vorrei far capire che non c'è solo una questione che
uno viene a difendere lì un posto di lavoro di una persona, che è
prioritario; è una questione molto più ampia e delicata.
Grazie.
