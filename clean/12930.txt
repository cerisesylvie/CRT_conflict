Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3886 del 9 novembre 1992 - Resoconto
OGGETTO N. 3886/IX Problemi e prospettive del trasporto
ferroviario sull'Aosta-Pré-Saint-Didier.
(Interpellanze)
PresidenteDo lettura delle interpellanze presentate dal
Consigliere Riccarand e dai consiglieri Trione e Lanièce, iscritte
rispettivamente ai punti 20 e 21 dell'ordine del giorno:
Interpellanza Appreso, dagli organi di informazione, che
l'Ente Ferrovie ha soppresso il servizio ferroviario domenicale
sulla linea Aosta-Pré-St.-Didier;
Sottolineato che l'assenza del treno nei giorni festivi è
fortemente negativa in una zona come la Valdigne di montagna, ad
intensa presenza turistica e con problemi gravi di viabilità;
Rilevato che questi provvedimenti sono in aperta contraddizione
con i lavori effettuati per potenziare la linea
Aosta-Pré-St.-Didier e con i programmi della Regione di rilancio
del trasporto ferroviario;
Sottolineata, infine, la precarietà complessiva del trasporto
ferroviario sull'Aosta-Pré-St.Didier;
il sottoscritto Consigliere regionale del Gruppo Verde
Alternativo
Interpella
la Giunta regionale per sapere:
1) quali sono le motivazioni con cui l'Ente Ferrovie ha deciso
di sopprimere il servizio ferroviario domenicale
sull'Aosta-Pré-St.-Didier; per quanto tempo è prevista tale
soppressione; se è stata concordata con la Regione Valle
d'Aosta;
2) quali sono i programmi e le intenzioni della Regione per
rilanciare il trasporto ferroviario nell'alta Valle;
3) se è stato redatto uno studio complessivo sugli interventi
necessari per ridare un ruolo al trasporto ferroviario nell'alta
Valle e se sarà prevista una congrua disponibilità finanziaria nel
Bilancio di Previsione della Regione per il 1993;
4) a che punto è lo studio di fattibilità per il collegamento
ferroviario fra la Valle d'Aosta e la Valle dell'Arve deciso con
deliberazione della Giunta regionale n. 12589 del 31 dicembre
1991.
F.to: E. Riccarand
Interpellanza Appresa l'intenzione della Direzione
Compartimentale FF.SS. di Torino di sopprimere il servizio
ferroviario nei giorni festivi sulla tratta Aosta-Pré Saint
Didier;
Rammentate le ripetute vessazioni somministrate agli utenti
della ferrovia nelle più disparate situazioni ed evenienze
(soppressioni di fermate e di treni, orari impossibili, disservizi
vari, eccetera );
i sottoscritti consiglieri regionali della Democrazia
Cristiana
Interpellano
la Giunta regionale per conoscere
1) quali sono le motivazioni che hanno indotto l'Ente Ferrovie
all'ennesima azione di penalizzazione e boicottaggio nei confronti
dei collegamenti ferroviari della nostra Regione;
2) quali iniziative intende assumere la Giunta regionale per
impedire la messa in atto del provvedimento.
F.to: S. Trione e A. Lanièce
Presidente
Ha chiesto di illustrare l'interpellanza
iscritta al punto n. 20 il Consigliere Riccarand, ne ha
facoltà.
Riccarand (VA)
Abbiamo appreso tutti dagli organi di
informazione che l'Ente Ferrovie ha deciso di sopprimere il
servizio ferroviario sulla linea Aosta-Pré-Saint-Didier nei giorni
di domenica, probabilmente per risparmiare, per problemi di
bilancio eccetera. Questa però è una scelta negativa rispetto alle
intenzioni di un rilancio del servizio ferroviario nell'alta Valle,
sappiamo che è una linea che è rimasta chiusa molti anni, si è
aperta dopo un periodo lungo di arresto, quindi sicuramente ha dei
problemi di utenza, ha dei problemi di utilizzazione, che non
vengono certo agevolati da un suo funzionamento a
singhiozzo.
Volevamo sapere per quanto tempo è prevista questa soppressione
del treno domenicale, e se questa decisione era stata concordata
con la Regione Valle d'Aosta, oppure se si è trattato di una scelta
unilaterale dell'Ente Ferrovie.
Ma, al di là del caso specifico, con la interpellanza volevamo
chiedere notizie più di carattere generale sui programmi e sulle
intenzioni della Regione per il trasporto ferroviario nell'alta
Valle. Volevamo sapere con questa interpellanza se è stato redatto
uno studio complessivo sugli interventi necessari per ridare un
ruolo al trasporto ferroviario nell'alta Valle e se ci sarà una
congrua disponibilità finanziaria prevista nel bilancio di
previsione della Regione per il 1993. Infine con questa
interpellanza volevamo chiedere notizie rispetto allo studio di
fattibilità per un collegamento ferroviario fra la Valle d'Aosta,
la Valle di Chamonix e la Valle dell'Arve, studio di fattibilità
che era stato deciso con la deliberazione di Giunta del 31 dicembre
1991, n. 12589, su cui non abbiamo più avuto alcuna notizia.
Presidente
Ha chiesto di illustrare l'interpellanza
iscritta al punto n. 21 il Consigliere Trione, ne ha
facoltà.
Trione (DC)
Ho avuto qualche perplessità prima di
presentare questa interpellanza, perché l'ultima volta che ho
presentato una interpellanza a proposito dei problemi ferroviari il
risultato è stato peggiore ancora del precedente. Ricordo che
all'Assessore Mafrica avevo chiesto notizie del motivo per cui
erano stati soppressi due treni diretti che si fermavano a Nus, una
settimana dopo esattamente erano stati soppressi anche gli altri,
quindi da quel giorno non si è più fermato alcun treno.
Sono un po' preoccupato, ripeto, perché non vorrei che da parte
delle Ferrovie dello Stato, ogni volta che si chiede qualche
informazione, si cerchi di penalizzare.
Quella della chiusura domenicale della linea
Aosta-Pré-Saint-Didier mi sembra sia l'ennesima tappa di questo
processo che le Ferrovie dello Stato hanno avviato alcuni anni fa e
per il quale credo che nel giro di qualche anno ci rimarranno forse
da vendere i binari, perché l'utilizzo di questi rimane quello
riservato ai militari, che occupano un certo numero di posti di
lavoro. Questo se non vale per l'alta Valle, vale sicuramente per
il tratto da Aosta a Chivasso. Mi pare particolarmente strano che
tutte le volte che le Ferrovie dello Stato operano qualche
intervento in Valle d'Aosta, questo intervento vada a penalizzare
quello che è un servizio particolarmente disastrato.
Presidente
Ha chiesto di parlare l'Assessore
all'Ambiente, Territorio e Trasporti Nicco, ne ha facoltà.
Nicco (Ass. tec.)
Il ruolo che attribuiamo al trasporto
ferroviario è noto, ne abbiamo discusso ancora nell'ultima seduta
consiliare, e credo che su questo punto non ci siano discordanze
(spero almeno che non ci siano) fra maggioranza e opposizione.
Da un lato vi è la necessità di spostare quote rilevanti di
traffico merci dalla gomma alla rotaia, e dall'altro vi è la
necessità di potenziare la linea Chivasso-Aosta, per renderla degna
di un collegamento ferroviario fra un capoluogo di Regione e il
resto del paese.
Su questa linea stiamo operando in tutte le sedi possibili. I
documenti ufficiali della conferenza tripartita dei ministri
dell'ambiente di Italia, Francia e Svizzera dicono delle cose
precise in questa direzione, avremo tempo di discuterne in modo
approfondito. Il 2 novembre, come avevo preannunciato, c'è stato un
confronto fra l'Amministrazione regionale e il CIPET (Comitato
interministeriale per la programmazione economica del trasporto),
in cui abbiamo ribadito quegli stessi concetti.
E' all'interno di questo quadro che si colloca anche il problema
della linea Aosta-Pré-Saint-Didier. Le Ferrovie hanno deciso -
chiaramente
motu proprio
- la soppressione dei treni nei
giorni festivi su quelli che considerano dei rami secchi; le tratte
interessate al provvedimento, che è stato prima annunciato, poi
sospeso, poi effettivamente realizzato, sono una ventina e tra
queste anche la Aosta-Pré-Saint-Didier, sulla quale il servizio è
mantenuto ma è sostituito con l'autobus.
Di questa decisione siamo stati informati con lettera dell'8
settembre; abbiamo subito chiesto un incontro alle Ferrovie,
incontro che ha avuto luogo il 16 fra l'assessore e il responsabile
dell'ufficio trasporto locale di Torino. In quella sede abbiamo
espresso tutte le nostre riserve su questo provvedimento.
Con lettera del 13 ottobre, tale programma è stato confermato.
Abbiamo così replicato:
"In relazione alla sua del 13 ottobre
-
la lettera era rivolta all'ing. Liurni
- non posso che
esprimerle tutta la preoccupazione di questa Amministrazione per il
programma che codesto compartimento intende attuare a partire dal
prossimo 18 ottobre. Riteniamo infatti che i problemi reali della
linea Aosta-Pré-Saint-Didier possano e debbano essere affrontati
nel loro complesso, con l'obiettivo di rilanciare questa tratta
ferroviaria. Proprio a tal fine la Giunta regionale ha provveduto,
in data 8 ottobre, ad affidare un incarico per uno studio di
valorizzazione della linea ferroviaria Aosta-Pré-Saint-Didier. Le
chiedo pertanto di sospendere il programma di sostituzione dei
treni con bus nei giorni festivi, in attesa che si definisca, anche
in relazione all'attuazione della legge 385/90, la situazione
complessiva della linea Aosta-Pré-Saint-Didier".
Questa è la
posizione molto precisa dell'Amministrazione su questo tema.
Chiedono, gli interpellanti, di sapere perché le Ferrovie hanno
adottato questo provvedimento; questa è una domanda che va
evidentemente rivolta all'Ente più che a noi, dato che, almeno per
ora, l'Assessore ai trasporti della Regione Valle d'Aosta non ha
ancora alle sue dipendenze le Ferrovie. Ma visto che questa stessa
domanda noi l'abbiamo posta alle Ferrovie, posso riferire la
risposta che ci è stata data in materia, che è di questo
tenore:
"Si precisa che la sostituzione di corse festive rientra in
un quadro di razionalizzazione della offerta ferroviaria, deciso
dall’Amministratore straordinario e dai responsabili
delle divisioni operative trasporto locale ed esercizio. L'Ente
Ferrovie dello Stato con questo provvedimento intende diversificare
la propria offerta nei giorni festivi, utilizzando il treno solo su
quelle linee e corse che garantiscono un indice accettabile di
frequentazione e quindi di costo per passeggero trasportato. Il
servizio automobilistico, disponibile sul mercato a prezzi di gran
lunga inferiori al costo di produzione del treno (fino a 10 volte
in meno), sarà utilizzato per le linee e corse con livelli di
frequentazione massima inferiore alle 50 unità corsa. Sulla linea
Aosta-Pré-Saint-Didier i treni hanno una frequentazione che va da
un minimo di 5 ad un massimo di 40 viaggiatori treno, pertanto il
servizio su gomma rappresenta una alternativa adeguata".
Questa è stata la risposta delle Ferrovie.
Gli interpellanti vogliono conoscere quali sono le nostre
intenzioni su questa linea. C'è la legge 385 del 15 dicembre 1990,
che all'articolo 2 dice chiaramente che devono essere determinati i
tratti da trasferirsi e i relativi beni e servizi, e queste tratte
ferroviarie devono essere gestite da società per azioni a
prevalente capitale pubblico, con la partecipazione dell'Ente
ferrovie dello stato e degli enti locali.
Sappiamo che le Ferrovie intendono in tempi brevi operare su
questa strada, quindi dobbiamo attrezzarci per arrivare con degli
elementi e con delle idee in materia, ed è proprio per questo che
la Giunta regionale, in data 8 ottobre, ha affidato, sulla base
delle indicazioni che già c'erano state da parte del Consiglio
regionale (legge regionale del 7 aprile 1992, n. 15: "Iniziative
per la riqualificazione della linea ferroviaria
Aosta-Pré-Saint-Didier), uno studio per la valorizzazione di questa
linea. Studio che dovrà individuare: dal punto di vista tecnico il
sistema che minimizzi i costi di esercizio; i criteri organizzativi
di manutenzione della linea e del materiale rotabile più economici
ed adatti; dal punto di vista della domanda il tipo di servizio
migliore agendo sugli orari e sul tipo di mezzo adottato, ed
indagando fasce di mercato diverse dal classico servizio di
trasporto collettivo.
Per quanto concerne la deliberazione 12589 del 31 dicembre 1991,
a cui si riferisce l'interpellanza del Consigliere Riccarand, cioè
la direttrice ferroviaria del Monte Bianco - ribadisco quanto già
ho affermato nel precedente Consiglio e che non tutti (non mi
riferisco ai consiglieri interpellanti) hanno bene inteso, o hanno
voluto bene intendere.
Siccome questo Assessore non è espressione di nessun particolare
gruppo di interesse, pur operando secondo le indicazioni di questo
Consiglio per verificare fino in fondo quali sono le possibilità di
realizzazione della direttrice Aosta-Martigny, non esclude altre
direttrici, ma prima di procedere ad un studio di fattibilità,
quale quello ipotizzato in quella deliberazione, uno studio la cui
prima fase delle tre previste comporta un onere di 800 milioni a
carico dell'Amministrazione regionale, intende verificare quali
sono le effettive intenzioni di chi sta al di là delle Alpi.
E' per questo che abbiamo già avuto una serie di contatti, e che
venerdì 13 (come già avevo detto) avremo un incontro a Chamonix con
il Presidente del Conseil général della Savoia.
Ma voglio aggiungere un altro elemento, che mi sembra importante
in questo quadro, elemento senz'altro nuovo e che è emerso nella
riunione che abbiamo avuto a Roma con il CIPET. Si tratta
dell'impegno che c'è stato da parte di questo ente, che ha un ruolo
importante, a definire finalmente una politica italiana dei valichi
e a definirla entro il mese di gennaio.
Questo mi sembra particolarmente importante, perché verrà così
tracciato un quadro complessivo di riferimento all'interno del
quale anche noi sapremo meglio come muoverci.
Per quanto riguarda poi questo stesso tema, c'è stato un altro
momento importante. Nel corso di un incontro fra questo Assessore e
la direzione compartimentale di Torino, sono stati assunti alcuni
impegni che credo siano di qualche rilievo: l'ente F.S. è d'accordo
ad accelerare l'attivazione del nuovo impianto ACEI (apparato
centrale elettrico ad itinerari di Aosta) connesso ad un nuovo
regime di dirigenza dell'impianto, che non sarà più solamente
Genio, ma che sarà Genio/F.S., quindi anche civile; alla
ristrutturazione totale del fabbricato viaggiatori di Aosta, con
progetti da concordare comprendenti l'abbattimento delle barriere
architettoniche, che è un altro dei problemi che abbiamo; ad
interventi congiunti su alcuni passaggi a livello, e sono i tre
famosi passaggi a livello dell'alta Valle, per i quali verrà a
breve siglata una convenzione fra l'Amministrazione regionale e le
Ferrovie.
E' particolarmente importante il fatto che abbiano accettato di
mettere nero su bianco l'impegno a sopprimere l'esercizio da parte
del Genio solo in casi assolutamente eccezionali, garantendo invece
servizi minimi in caso di normali astensioni del personale.
Sappiamo che uno degli elementi che maggiormente disturbava
l'utenza era la realizzazione del "Programma Due"; finalmente c'è
scritto nero su bianco che il "Programma Due" viene accantonato, e
che in caso di normali astensioni del personale F.S. alla Valle
d'Aosta sarà finalmente attribuita la stessa condizione del resto
del territorio del paese, ciò che prima non avveniva.
Mi sembrano questi alcuni impegni concreti ed anche importanti
che sono emersi alla fine di una trattativa non facile e lunga.
Presidente
Ha chiesto di parlare il Consigliere
Riccarand per la replica, ne ha facoltà.
Riccarand (VA) Ringrazio l'Assessore per la risposta che è stata
ampia e dettagliata e che ha fornito delle informazioni sul
trasporto ferroviario, che, andando anche al di là dello specifico
della interpellanza, hanno riguardato la linea fra Chivasso - Aosta
con delle notizie positive, almeno per quanto riguarda il
famigerato "Programma Due", che da alcuni mesi è stato
ridimensionato. Credo che in questo senso l'azione dell'Assessorato
ma anche l'iniziativa del comitato utenti abbia sicuramente
prodotto dei risultati positivi.
Per quanto riguarda la Aosta-Pré-Saint-Didier, non possiamo che
ribadire la nostra preoccupazione ed il giudizio negativo per
questa soppressione del servizio nel giorno domenicale. Oltretutto
in una Regione come la nostra, in cui c'è una presenza turistica
molto forte, in cui esistono problemi di viabilità nell'alta Valle,
il mantenimento alla domenica della ferrovia può essere un elemento
importante, anche dal punto di vista della sicurezza, in casi di
nevicate, di intasamento della statale, ci sono vari motivi per cui
questa linea dovrebbe rimanere in servizio e non essere soppresso
il treno e sostituito con autobus, andando ad intasare
ulteriormente il traffico su una strada statale già fortemente
congestionata.
Quindi condividiamo la posizione di dissenso e di protesta
espressa dalla Regione nei confronti delle scelte fatte dall'Ente
ferrovie, e crediamo che queste scelte vadano invertite al più
presto.
Riguardo allo studio che è stato commissionato, ci auguriamo di
poterlo esaminare in tempi brevi, in modo da capire qual è la
possibilità di un intervento complessivo sulla linea
Pré-Saint-Didier-Aosta, anche evitando l'attuale concorrenzialità
fra il trasporto ferroviario e i servizi di autobus gestiti dalle
linee concessionarie. Concorrenzialità e sovrapposizione che adesso
ci sono e che sicuramente non permettono un utilizzo ottimale dei
vari e diversificati servizi di trasporto. Crediamo che questo tema
possa trovare una sua soluzione all'interno del piano di bacino di
traffico, che possa disciplinare l'utilizzo diversificato dei
diversi sistemi di trasporto.
Per quanto riguarda la direttrice del Monte Bianco, siamo invece
piuttosto preoccupati del fatto che non sia andato avanti questo
studio, perché ci sembra che uno studio non necessariamente nella
forma in cui era stato definito dalla citata deliberazione di
Giunta, ma uno studio sulla fattibilità di un collegamento
ferroviario sotto il Monte Bianco, fra Pré-Saint-Didier e la Valle
dell'Arve, è una prospettiva che rimane valida sotto diversi
aspetti.
Abbiamo già espresso in passato le nostre perplessità rispetto
al progetto del collegamento Aosta-Martigny soprattutto per quanto
riguarda l'opzione dell'alta velocità; opzione che riteniamo non
utile rispetto alle funzioni che deve avere un traforo ferroviario
in Valle d'Aosta, che deve avere una utilizzazione soprattutto per
il trasporto merci, mentre una linea ad alta velocità è una linea
che nasce non per il trasporto merci, ma che può essere utilizzata
per il trasporto merci solo in periodi residuali rispetto
all'utilizzo della linea ad alta velocità.
Quindi riteniamo che la scelta della linea ad alta velocità vada
rivista e che sia opportuno un approfondimento rispetto ad uno
sbocco ferroviario nella direzione della Francia, che può essere
interessante dal punto di vista del trasporto passeggeri, e che può
essere interessante soprattutto dal punto di vista del trasporto di
merci.
Sotto questo aspetto riteniamo che tutti i collegamenti che sono
stati preannunciati con le autorità francesi siano importanti e che
vadano intensificati gli sforzi in questa direzione.
Si dà atto che dalle ore 12,34 presiede il Presidente
Bich.
Presidente
Ha chiesto di parlare il Vicepresidente
Trione per la replica, ne ha facoltà.
Trione (DC)
Ringrazio anche io l'Assessore per la
risposta che ancora una volta è stata esauriente e completa. Lo
ringrazio in particolare per aver voluto aggiungere alle domande
poste nella interpellanza una serie di altre notizie che ritengo
particolarmente interessanti per quanto concerne il problema delle
ferrovie in Valle d'Aosta.
Mi rendo conto d'altra parte che alcune delle decisioni delle
Ferrovie non possono che essere accettate, o prese come tali,
quindi chiedo all'Assessore di continuare in questa battaglia, che
sicuramente dovrebbe dare qualche risultato in più rispetto a
quanto abbiamo ottenuto fino adesso.
