Classificazione
ACQUE
Acque pubbliche
AMBIENTE
Inquinamento



Oggetto del Consiglio n. 350 del 11 febbraio 2009 - Resoconto
OGGETTO N. 350/XIII - Interrogazione: "Realizzazione di un
impianto di depurazione delle acque reflue nei Comuni della
Comunità Montana Valdigne-Mont Blanc".
Interrogazione
Constatato che i Comuni della Comunità montana Valdigne sono
ancora sprovvisti di un impianto di depurazione delle acque
reflue;
Evidenziata l'importante attrattiva turistico ambientale
della zona e il carico abitativo della stessa;
Ricordato che nel 2006 l'allora Assessore alle Opere
Pubbliche aveva indicato come possibile data di avvio lavori
dell'opera fine 2008, inizio 2009;
i sottoscritti Consiglieri regionali
Interrogano
l'Assessore competente per sapere:
1) se siano state completate le fasi di progettazione e
appalto e se le date indicate saranno rispettate;
2) in caso contrario, quali sono i motivi del ritardo nella
realizzazione dell'impianto di depurazione,
3) per quando si prevede la conclusione dell'opera.
F.to: Bertin - Cerise Giuseppe - Chatrian - Louvin - Morelli
Patrizia
Président
- La parole à l'Assesseur aux ouvrages publics,
à la protection des sols et au logement public, Viérin Marco.
Viérin M. (SA-UdC-VdA)
- Merci, M. le Président.
Nella risposta data nel novembre 2006 si evidenziava la
correlazione esistente fra modalità di finanziamento dei lavori e
tempi di realizzazione dell'impianto, in quella risposta veniva
anche indicato che l'avvio della realizzazione dell'opera poteva
essere previsto entro il 2008 nel caso di
projet financing
o
nel 2009 nel caso di appalto diretto. In una successiva risposta
del febbraio 2007 il mio predecessore aveva comunicato che con il
CELVA si stava lavorando a un'ipotesi di piano economico, per poter
finanziare nel corso di un decennio gli interventi necessari nel
settore del servizio idrico, secondo una visione di sottoambito,
così come stabilito dalla normativa regionale e dal piano regionale
di tutela delle acque e permettere così la concreta
riorganizzazione dei servizi idrici. Questa ipotesi si è
concretizzata nel mese di aprile 2008 con l'approvazione della
legge regionale n. 13/2008,
"Disposizioni per l'avvio del
servizio idrico integrato e il finanziamento di un programma
pluriennale di interventi nel settore dei servizi idrici",
con
la quale è prevista la realizzazione di un programma di interventi
nel settore idrico da 180 milioni di euro. La legge individua come
uno degli interventi prioritari di rilevanza regionale il
completamento degli interventi del piano regionale di risanamento
delle acque mediante la realizzazione di idonei impianti di
trattamento dei reflui idrici al servizio dei comprensori della
Comunità Montana Valdigne Mont Blanc e Mont Rose e dei Comuni di
Fénis, Nus, Chambave, Verrayes, Saint-Denis e Pontey, e dei
relativi collettori fognari, per un importo complessivo di spesa
previsto in 50 milioni di euro. Gli uffici regionali con il BIM
stanno lavorando alla stesura del piano così come previsto dalla
legge regionale, in particolare a breve la Giunta regionale potrà
approvare la ripartizione dei fondi messi a disposizione dalla
legge, per permettere ai Comuni e ai sottoambiti di indicare gli
interventi da ricomprendere nel programma. La Giunta regionale
potrà quindi procedere alla approvazione del programma entro il
prossimo mese di maggio.
Con riferimento al primo quesito, la Comunità Montana Valdigne,
oltre ad aver concluso la ricognizione relativa alla funzionalità
dei collettori fognari, ha approvato il progetto preliminare
dell'impianto di depurazione in Comune di La Salle e ha acquisito
la valutazione positiva di compatibilità ambientale. Ha ritenuto di
non dover procedere alla approvazione delle sue fasi in assenza,
appunto, del programma pluriennale di cui alla legge regionale n.
13/2008.
Con riferimento al secondo quesito, devo rilevare che solo
nell'aprile 2008 è stata approvata la legge regionale che prevedeva
il finanziamento diretto dell'opera e che la Comunità Montana
dovrebbe provvedere alla approvazione delle successive fasi di
progettazione sulla base del prossimo programma pluriennale, di cui
alla legge n. 13.
Con riferimento al terzo quesito, secondo quanto stabilito dalla
legge regionale n. 13/2008, nel programma di interventi dovranno
essere indicati i soggetti attuatori e i tempi di realizzazione. È
comunque ipotizzabile che il depuratore possa entrare in funzione -
a seguito di tutta la fase di progettazione, appalto ed esecuzione
delle opere - entro il 2012. Devo comunque ricordare che il livello
di qualità delle acque della Valdigne è in linea con gli obiettivi
stabiliti dalla normativa in materia.
Président
- La parole au Conseiller Bertin.
Bertin (VdAV-R)
- Questa è un'altra di quelle imprese
ventennali, l'ennesima verrebbe da dire, un'iniziativa questa che
risale ormai ad anni lontanissimi, una pratica questa che è rimasta
ferma per tantissimo tempo e che adesso sembra che permanga ferma
per l'approvazione della nuova legge n. 13/2008. Insomma non si
vedono quelle decisioni in grado di accelerare, come si dovrebbe,
visto il ritardo, la realizzazione di questo impianto di
depurazione. Anni di stallo, dicevamo, ma diversamente dalla
sopraccitata pratica la Valdigne fortunatamente non è rimasta ferma
ed è cresciuta da tutti i punti di vista, rendendo ancora più
urgente il depuratore e ancor più grave il ritardo. In effetti, una
larga parte della popolazione di questa Comunità, una Comunità che
fra l'altro durante la stagione turistica invernale ed estiva
conosce un notevole aumento di popolazione, rimane ancora senza un
impianto di depurazione e a quanto pare lo rimarrà fino al 2012 (se
tutto va bene). E se si considera che l'allora Assessore nel 2006
prevedeva l'inizio lavori nel 2009, su queste ipotesi c'è un po' da
essere prudenti. Se si considera poi che una delle principali
attrattive della Valdigne e in generale della Valle d'Aosta, è
rappresentata dall'ambiente, non si può essere che preoccupati da
questo ritardo.
In generale non si può essere particolarmente soddisfatti della
risposta, visto che dovremo aspettare ancora un bel po' di anni, se
tutto va bene. Grazie.
