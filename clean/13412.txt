Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4431 del 6 aprile 1993 - Resoconto
OGGETTO N. 4431/IX Disegno di legge "Modificazioni della
legge regionale 12 gennaio 1993, n. 1, recante piano urbanistico
territoriale avente specifica considerazione dei valori paesistici
ed ambientali, denominato piano territoriale e paesistico della
Valle d'Aosta".
Presidente
La parola al relatore, il Consigliere
Riccarand.
Riccarand (VA)
Con l'entrata in vigore della legge
regionale 12 gennaio 1993, n. 1, che disciplina le procedure per
l'approvazione del PTP, così come previsto dalla legge stessa,
l'Assessore all'Ambiente, Territorio e Trasporti ha provveduta ad
inviare copia del testo del PTP ai comuni e alle comunità montane
della Regione perché potessero esaminarlo ed esprimere le loro
valutazioni. Inoltre, contestualmente alla trasmissione di tale
documento, l'Assessorato ha provveduto a organizzare degli incontri
con le comunità locali per illustrare la proposta di progetto del
PTP.
Nel corso di tali incontri è emersa l'esigenza di ampliare in
modo notevole il tempo a disposizione dei comuni e delle comunità
montane per esprimere il parere sulla bozza del PTP. Il presente
disegno di legge ha quindi essenzialmente lo scopo di ampliare
questo tempo a disposizione degli Enti locali e di estendere questo
termine da 90, come previsto inizialmente dalla legge del gennaio
1993, a 360 giorni. Inoltre il disegno di legge estende le
competenze degli enti locali in ordine all'espressione del parere
sul PTP.
Infine il disegno di legge precisa e puntualizza alcuni aspetti
della legge regionale n. 1/1993 che avevano suscitato perplessità e
dubbi interpretativi. In sostanza si tratta di un disegno di legge
che modifica alcuni aspetti tecnici della legge attualmente in
vigore e che si è reso necessario per accogliere delle istanze
manifestate dagli Enti locali.
Presidente
I consiglieri intendono prendere la
parola?
Se nessun Consigliere intende prendere la parola dichiaro chiusa
la discussione. Naturalmente il testo da votare è quello già
predisposto dalla Commissione.
Metto dunque in votazione l'Articolo 1 del disegno di legge n.
508, di cui do lettura:
Articolo 1 1. Il comma 1 dell'articolo 8 della legge
regionale 12 gennaio 1993 n. 1 (Piano Urbanistico-territoriale
avente specifica considerazione dei valori paesistici ed
ambientali, denominato Piano Territoriale Paesistico della Valle
d'Aosta) è abrogato.
2. Il comma 2 dell'articolo 8 della legge regionale 1/1993 è
sostituito dal seguente:
2."L'Assessore regionale all'ambiente, territorio e trasporti
provvede a dare notizia dell'avvio del procedimento di adozione del
PTP mediante avviso sul Bollettino ufficiale della Regione Valle
d'Aosta".
Esito della votazione
Presenti, votanti e favorevoli: 21
Il Consiglio approva.
Presidente
I consiglieri possono ora votare per
l'articolo 2.
Articolo 2 1. I commi 2, 3, 4 dell'articolo 10 della legge
regionale 1/1993 sono sostituiti dai seguenti:
2."Le comunità montane e i comuni per esercitare l'attività di
competenza istituzionale esprimono parere, sul testo ad essi
trasmesso, entro trecentosessanta giorni dalla trasmissione.
Decorso inutilmente tale termine, il parere si intende acquisito in
senso positivo.
3. Il parere delle comunità montane deve contenere valutazioni
di carattere urbanistico-territoriale e ambientale, nonché
indirizzi socio-economici riguardanti il rispettivo territorio,
anche alla luce del piano pluriennale di sviluppo socio-economico
o, in sostituzione, di altri strumenti comunitari di
programmazione.
4. Il parere dei comuni deve contenere valutazioni di carattere
urbanistico, ambientale ed economico di interesse locale, tenuto
anche conto dei rispettivi piani regolatori generali".
Esito della votazione
Presenti, votanti e favorevoli: 20
Il Consiglio approva all'unanimità.
Presidente
Pongo ora al voto l'articolo 3.
Articolo 3 1. L'articolo 12 della legge regionale 1/1993 è
sostituito dal seguente:
"Articolo 12
1. La Giunta regionale, acquisiti e valutati i pareri delle
comunità montane e dei comuni, sottopone all'esame della competente
Commissione consiliare permanente il testo del PTP di cui
all'articolo 10, comma 1, unitamente ai pareri e alle relative
valutazioni anzidetti. La Giunta regionale, acquisito il parere
della competente Commissione consiliare permanente, adotta il PTP e
ne dà comunicazione nel Bollettino ufficiale della Regione.
2. La consultazione da parte dei cittadini del PTP adottato
dalla Giunta avviene nel corso di un periodo di sessanta giorni a
far data dal giorno di pubblicazione della notizia di cui al comma
1 nel Bollettino ufficiale. I cittadini, anche come portatori di
interessi diffusi o comunque non individuali, esercitano i diritti
previsti dagli articoli 9 e 10 della legge regionale 59/1991,
rivolgendosi alla segreteria dell'Assessorato regionale
dell'ambiente, territorio e trasporti. La facoltà di intervento,
anche nelle forme previste dall'articolo 10, comma 1, lettera b)
della legge regionale 59/1991, può essere esercitata entro trenta
giorni dalla data di scadenza del periodo utile per la
consultazione del testo del PTP adottato. La procedura prevista dal
presente comma tiene luogo della comunicazione prevista
dall'articolo 8 della legge regionale 59/1991. Detta procedura
informativa è integrata con notizia da dare nella stampa a maggiore
diffusione locale.
3. Entro lo stesso periodo di tempo di cui al comma 2 le
comunità montane e i comuni possono presentare alla Presidenza
della Giunta regionale osservazioni scritte relative al PTP
adottato.
4. Le osservazioni presentate dalle comunità montane e dai
comuni e gli interventi dei cittadini, espressi nelle forme
previste dall'articolo 10, comma 1, lettera b) della legge
regionale 59/1991, sono oggetto di determinazioni motivate della
Giunta regionale.
5. Dal giorno successivo a quello della pubblicazione della
deliberazione di Giunta di adozione del PTP nel Bollettino
ufficiale, se non siano state apportate modificazioni al testo
originario o, in caso contrario, dal momento della ricezione da
parte dei singoli enti locali del testo delle modificazioni
adottate dalla Giunta regionale e fino alla data di entrata in
vigore della legge regionale di approvazione del PTP stesso, il
Sindaco, sentita la commissione edilizia, sospende ogni
determinazione sulle istanze di concessione di autorizzazione che
risultino in contrasto con le prescrizioni del PTP adottato dalla
Giunta regionale. I provvedimenti di sospensione, adeguatamente
motivati, sono notificati tempestivamente agli interessati a cura
del Sindaco."
Esito della votazione
Presenti, votanti, favorevoli: 20
Il Consiglio approva all'unanimità.
Presidente
Possiamo ora votare l'articolo 4.
Articolo 4 1. L'articolo 13 della legge regionale 1/1993 è
sostituito dal seguente:
"Articolo 13
1. La Giunta regionale coordina il testo del PTP adottato con le
proprie determinazioni di cui all'articolo 12, comma 4, e
unitamente alle osservazioni di cui all'articolo 12, commi 2 e 3 e
alle determinazioni di cui al comma 4 dell'articolo medesimo, lo
presenta all'approvazione del Consiglio, che vi provveda con
legge."
Esito della votazione
Presenti, votanti, favorevoli: 20
Il Consiglio approva all'unanimità.
Presidente
Si vota ora l'articolo n. 5.
Articolo 5 1. La presente legge è dichiarata urgente ai sensi
dell'articolo 31, comma terzo dello Statuto speciale ed entrerà in
vigore il giorno successivo a quello della sua pubblicazione nel
Bollettino ufficiale della Regione.
Esito della votazione
Presenti, votanti, favorevoli: 20
Il Consiglio approva all'unanimità.
Presidente
Votiamo ora la legge nella sua
globalità.
Esito della votazione
Presenti, votanti e favorevoli: 20
Il Consiglio approva.
