Classificazione
CAVE, MINIERE E TORBIERE


Resoconto integrale del dibattito dell'aula
Oggetto del Consiglio n. 1966 del 29 maggio 1996 - Resoconto
SEDUTA POMERIDIANA DEL 29 MAGGIO 1996
OGGETTO N. 1966/X Disegno di legge: "Norme per la coltivazione
di cave e torbiere, per il reperimento dei materiali di cava e per
il riassetto delle cave abbandonate".
Titolo I Disposizioni generali
Articolo 1 (Ambito di applicazione)
1. La Regione autonoma Valle d'Aosta disciplina, nell'ambito del
proprio territorio, in conformità alle norme statutarie ed agli
articolo 26 e 35 del decreto del Presidente della Repubblica 22
febbraio 1982, n. 182 (Norme di attuazione dello statuto speciale
della regione Valle d'Aosta per la estensione alla regione delle
disposizioni del D.P.R. 24 luglio 1977, n. 616 e della normativa
relativa agli enti soppressi con l'articolo 1-bis del D.L. 18
agosto 1978, n. 481, convertito nella L. 21 ottobre 1978, n. 641),
l'attività di coltivazione delle cave e torbiere.
2. Ai fini dell'applicazione della presente legge costituiscono
attività di cava i lavori di coltivazione dei giacimenti delle
sostanze minerali industrialmente utilizzabili, non classificate
nella prima categoria ai sensi dell'articolo 2 del regio decreto 29
luglio 1927, n. 1443 (Norme di carattere legislativo per
disciplinare la ricerca e la coltivazione delle miniere nel Regno),
e gli altri interventi sul suolo che comportino utilizzazione a
scopo prevalentemente imprenditoriale di materiale di cava
estratto, ad esclusione del prelievo di pietrame di cui
all'articolo 16.
Articolo 2 (Esercizio delle funzioni amministrative in materia
di cave e torbiere)
1. La competenza al rilascio o al diniego dell'autorizzazione
relativa alla prosecuzione delle attività estrattive, all'apertura
di nuove cave o torbiere, agli ampliamenti ed ai subingressi nelle
coltivazioni, alle opere ed agli impianti fissi, ivi compresi
quelli di frantumazione e vagliatura, a servizio della
coltivazione, alle proroghe e rinnovi, all'assegnazione di somme
per il ripristino ambientale di cave dismesse è della Giunta
regionale, sulla base dei provvedimenti adottati dalla conferenza
dei servizi di cui all'articolo 8 nonché, ove necessario, del
parere del Comitato scientifico per l'ambiente di cui all'articolo
4 della legge regionale 4 marzo 1991, n. 6 (Disciplina della
procedura di valutazione dell'impatto ambientale).
2. In deroga a quanto disposto dall'articolo 15 della legge
regionale 6/1991, la predisposizione dei relativi atti
amministrativi è curata dalla struttura regionale competente in
materia di miniere e cave.
3. Per le zone soggette a vincoli di carattere pubblicistico, di
competenza regionale sia propria sia delegata, l'autorizzazione
contiene anche le prescrizioni relative alla tutela dei vincoli
esistenti, essendo tale unico provvedimento assorbente ogni altro
intervento amministrativo preposto a tutela dei vincoli anzidetti,
fermo restando quanto disposto all'articolo 1, commi 4 e 5, della
legge 8 agosto 1985, n. 431 (Conversione in legge, con
modificazioni, del decreto-legge 27 giugno 1985, n. 312, recante
disposizioni urgenti per la tutela delle zone di particolare
interesse ambientale).
Articolo 3 (Attività estrattive e piano regionale delle attività
estrattive)
1. L'autorizzazione ad esercitare l'attività estrattiva è
rilasciata nel rispetto del piano regionale o dei piani regionali
approvati ai sensi della presente legge, salvo quanto previsto
dall'articolo 15.
2. Sino a quando non viene approvato il piano regionale delle
attività estrattive relativamente alla tipologia di materiale per
cui è presentata la domanda di autorizzazione, e comunque per un
periodo non superiore ad un anno dalla data di entrata in vigore
della presente legge, la Giunta regionale può autorizzare
l'apertura di nuove cave o torbiere, previo parere favorevole dei
Comuni interessati, secondo le procedure di cui agli articoli 7 e
8.
Titolo II Reperimento dei materiali di cava
Articolo 4 (Individuazione di aree estrattive per la
realizzazione delle opere pubbliche e private)
1. Per sopperire alle esigenze connesse alla realizzazione delle
opere ed interventi di competenza dello Stato, della Regione, dei
Comuni, di ogni altro ente e dei privati ed alla valorizzazione
dell'attività produttiva del marmo e delle pietre affini ad uso
ornamentale, nonché per contemperare tali esigenze con quelle di
tutela del territorio, la Regione individua, sentiti i Comuni e i
privati, e anche su loro eventuale proposta, le aree ove insistono
i giacimenti dei materiali di cava di cui all'articolo 1, comma
2.
2. Nelle zone estrattive che saranno determinate ai sensi del
comma 1, l'attività di coltivazione di cava può proseguire od
iniziare, anche se in contrasto con un'eventuale diversa
destinazione prevista dagli strumenti urbanistici che dovranno
essere adeguati a detta previsione; le opere e gli impianti fissi a
servizio della coltivazione sono considerati di pubblico
interesse.
3. Le determinazioni e individuazioni di cui al comma 1 sono
proposte dalla Giunta regionale nell'ambito del piano o dei piani
regionali delle attività estrattive che contengono l'indicazione
delle aree che rivestono interesse per le attività anzidette.
4. Il piano delle attività estrattive per i suoi effetti nei
campi dello sviluppo economico, della tutela ambientale e
dell'assetto del territorio è uno strumento di pianificazione
strategico per la Regione.
5. La pianificazione coinvolge aspetti di natura geologica,
idrogeologica, di carattere economico, urbanistico-territoriale e
paesistico-ambientale.
6. Il piano deve perseguire l'obiettivo di rendere compatibili
le esigenze di carattere produttivo con quelle di salvaguardia
ambientale, considerando i seguenti aspetti:
a) valutazione dei fabbisogni, per un arco di tempo decennale,
in vista della realizzazione delle opere previste dagli strumenti
di pianificazione e di programmazione territoriale e, per il marmo
e pietre affini ad uso ornamentale, della valorizzazione della
produzione;
b) valutazione delle risorse indicando le fonti di
approvvigionamento delle attività produttive del settore e gli
effetti a livello occupazionale;
c) valutazione e individuazione di fonti di approvvigionamento
alternative sulle quali orientare il soddisfacimento della
domanda;
d) valutazione degli effetti sul territorio, sulla viabilità e
sugli strumenti urbanistici, con particolare riferimento:
1) alla tutela delle acque superficiali e sotterranee;
2) alla tutela dell'inquinamento da polveri;
3) alla tutela del paesaggio collegando le nuove previsioni di
approvvigionamento con il ripristino o la riconversione dei siti
già compromessi;
4) alla tutela dell'ambiente naturale;
5) al razionale sfruttamento delle risorse disponibili;
6) alla razionale distribuzione dei siti di estrazione favorendo
il riutilizzo delle aree già interessate da attività estrattive, in
atto o abbandonate;
e) valutazione degli interventi di ripristino o di riconversione
ambientale al fine di minimizzare gli impatti negativi, sia per le
cave in esercizio sia per le aree di cava abbandonate, con
particolare riferimento agli interventi attuabili mediante la
realizzazione di impianti di stoccaggio definitivo di rifiuti
speciali inerti.
7. Il piano delle attività estrattive è costituito da:
a) relazione generale contenente le valutazioni di cui al comma
6;
b) elenco e descrizione delle aree di cava in esercizio;
c) elenco e descrizione delle cave dismesse ed ancora
suscettibili di sfruttamento;
d) elenco e descrizione delle nuove aree per attività
estrattive;
e) elenco e descrizione delle aree già soggette ad attività
estrattiva non più suscettibili di sfruttamento e per le quali è
auspicabile un intervento di ripristino ovvero di riconversione
ambientale.
8. Le aree di cui al comma 7, lett. b), c) e d), sono
individuate sulla base di idonee indagini, da chiunque
commissionate, che qualifichino da un punto di vista tecnico,
geologico ed economico il giacimento.
9. La Regione promuove nuove iniziative volte ad incentivare il
settore della coltivazione e della successiva lavorazione del marmo
e delle pietre affini ad uso ornamentale, nonché la protezione e lo
sviluppo dei relativi prodotti ed utilizzi.
10. La Regione istituisce provvidenze specifiche per assicurare
l'ordinato sviluppo delle risorse naturali costituite dal marmo e
dalle pietre affini ad uso ornamentale, nonché lo sviluppo
socio-economico e tecnologico del settore, nel rispetto dei beni
culturali ed ambientali e nella promozione dei valori tradizionali,
artistici ed architettonici locali.
Articolo 5 (Procedure per l'adozione e l'approvazione del piano
delle attività estrattive)
1. Il piano è adottato con deliberazione del Consiglio
regionale, su proposta della Giunta, previa acquisizione, da parte
della stessa, del parere del Comitato scientifico per l'ambiente,
ai sensi dell'articolo 8 della legge regionale 6/1991, nonché delle
amministrazioni comunali interessate.
2. Il piano viene quindi depositato presso la struttura
regionale competente in materia di miniere e cave ed affisso
all'albo notiziario dell'Amministrazione regionale per un periodo
di sessanta giorni consecutivi.
3. Nel termine perentorio di sessanta giorni dalla affissione
possono essere presentate da privati ed enti pubblici osservazioni
e proposte di modifica alla struttura di cui al comma 2.
4. Nel caso in cui le osservazioni e proposte di cui al comma 3
siano finalizzate all'inserimento nel piano di ulteriori aree
estrattive, il proponente deve corredare le richieste delle
indagini di cui all'articolo 4, comma 8, nonché dello studio di
impatto ambientale di cui all'articolo 7 della legge regionale
6/1991, che saranno inoltrati, a cura della struttura di cui al
comma 2, al Comitato scientifico per l'ambiente affinché esprima il
parere di competenza.
5. Il piano regionale delle attività estrattive è approvato dal
Consiglio regionale entro i centoventi giorni successivi al termine
di cui al comma 3 o alla data di ricezione del parere di cui al
comma 4 e diventa esecutivo il giorno successivo a quello della sua
pubblicazione nel Bollettino ufficiale della Regione.
6. Con la stessa procedura il piano è sottoposto a verifica
almeno ogni tre anni, onde salvaguardare l'approvvigionamento dal
proprio territorio dei materiali indicati all'articolo 4 ed al fine
di sopperire alle esigenze sopraindicate.
7. Per il marmo e le pietre affini ad uso ornamentale, il piano
viene redatto tenuto conto, ove esistano, dei dati e degli elementi
storico-produttivi contenuti nell'apposito catasto regionale dei
giacimenti di marmo e delle pietre affini ad uso ornamentale di cui
all'articolo 6, considerate l'esclusività e la tipicità della
produzione e la rilevanza per l'economia regionale della
coltivazione di tali minerali.
Articolo 6 (Catasto regionale dei giacimenti di marmo e delle
pietre affini ad uso ornamentale)
1. La Regione, con provvedimento della Giunta regionale,
istituisce presso la struttura regionale competente in materia di
miniere e cave, il catasto regionale dei giacimenti di marmo e
delle pietre affini ad uso ornamentale.
2. Il catasto comprende:
a) il numero e la localizzazione dei giacimenti in esercizio e
in atto come risultano censiti dai competenti organi ministeriali e
regionali delle cave inattive e abbandonate, dei nuovi giacimenti
che, per le caratteristiche di qualità e di quantità dei materiali,
siano suscettibili di attività estrattive e lavorative;
b) il tipo e la qualità, anche presunta, dei materiali esistenti
per ogni cava;
c) i dati storici per ogni cava;
d) ogni altra informazione utile alla completezza del catasto
stesso, comprese le principali zone di destinazione dei materiali
prodotti e le opere più significative in cui gli stessi siano stati
impiegati.
3. L'aggiornamento viene effettuato contemporaneamente alla
revisione del piano dei giacimenti di marmo e delle pietre affini
ad uso ornamentale a cura della struttura di cui al comma 1.
4. Il catasto è pubblico.
Titolo III Autorizzazioni e concessioni
Capo I (Procedura di autorizzazione)
Articolo 7 (Domanda di autorizzazione)
1. La domanda di autorizzazione per le cave e torbiere
dev'essere presentata alla struttura regionale competente in
materia di miniere e cave e contenere i seguenti dati:
a) le generalità ed il domicilio dei soggetti richiedenti; la
ditta, la ragione sociale o la denominazione sociale per le imprese
esercitate in forma individuale o collettiva;
b) l'ubicazione della cava o della torbiera, l'indicazione della
dimensione dell'area oggetto della domanda, il quantitativo di
materiale da movimentare e quello da estrarre;
c) il materiale o i materiali da coltivare;
d) il periodo di tempo per cui viene richiesta
l'autorizzazione.
2. La domanda sostituisce la domanda di valutazione di impatto
ambientale di cui all'articolo 13, comma 1, della legge regionale
6/1991.
3. La domanda dev'essere corredata dei seguenti allegati, nel
numero massimo di otto copie che ne costituiscono parte
integrante:
a) studio geologico e studio geotecnico, ai sensi del decreto
del Ministro dei lavori pubblici 11 marzo 1988, pubblicato nel
supplemento ordinario n. 47 alla Gazzetta ufficiale 1° giugno 1988,
n. 127, serie generale;
b) studio idrogeologico;
c) scheda riassuntiva dei dati inerenti l'attività
estrattiva;
d) progetto di coltivazione così costituito:
1) relazione tecnico-economica;
2) corografia;
3) planimetria catastale;
4) rilievo topografico dell'area oggetto della coltivazione;
5) planimetria e sezioni della situazione esistente;
6) planimetria e sezioni di progetto;
7) disegni delle opere d'arte;
8) monografie capisaldi;
9) documentazione fotografica;
e) progetto di recupero ambientale così costituito:
1) relazione tecnica;
2) planimetria, sezioni e prospetti dello stato finale;
3) disegni delle opere d'arte;
4) computo metrico estimativo;
f) piano di sicurezza dei lavori di cava;
g) per le imprese individuali, dichiarazione di essere iscritte
all'Ufficio registro ditte dell'Assessorato dell'industria,
commercio e artigianato; per le società di persone e di capitali,
al registro delle imprese;
h) titolo giuridico, in base al quale il richiedente risulti
legittimato alla coltivazione, e referenze bancarie;
i) ricevuta del versamento a favore della Regione per le spese
tecniche di istruttoria.
4. Qualora la domanda di autorizzazione riguardi anche gli
impianti indicati all'articolo 2, comma 1, la stessa è integrata
con i seguenti dati:
a) ubicazione dell'impianto;
b) durata di mantenimento dell'impianto in sito.
5. La domanda di cui al comma 4 dev'essere anche corredata dei
seguenti allegati, nello stesso numero di copie di cui al comma 3,
che ne costituiscono parte integrante:
a) relazione tecnica;
b) planimetria dell'impianto e delle opere a servizio dello
stesso;
c) schema dell'impianto.
6. Ove sia prevista la valutazione di impatto ambientale sui
progetti, il richiedente dovrà inoltre corredare la domanda della
documentazione prevista dalle norme di cui alla legge regionale
6/1991.
7. L'istruttoria è curata dalla struttura regionale competente
in materia di miniere e cave, la quale provvede a:
a) acquisire le determinazioni della conferenza dei servizi di
cui all'articolo 8 entro sessanta giorni dalla data di
pubblicazione sul Bollettino ufficiale della Regione, da
effettuarsi a cura della struttura regionale competente in materia
di valutazione di impatto ambientale, dell'avvenuto deposito dello
studio di impatto ambientale;
b) trasmettere tale parere alla struttura regionale di cui alla
lett. a);
c) ricevere dalla struttura regionale di cui alla lett. a) il
parere del Comitato scientifico per l'ambiente di cui all'articolo
4 della legge regionale 6/1991, da acquisirsi a cura della stessa
struttura regionale secondo la procedura prevista dalla sopracitata
legge.
8. Ove l'istruttoria riguardi cave o torbiere situate in zone
assoggettate a vincolo pubblicistico di competenza regionale, la
struttura regionale competente in materia di miniere e cave cura il
coordinamento del complesso dell'attività istruttoria con le
competenti strutture degli altri assessorati regionali, promuovendo
anche sopralluoghi congiunti e pervenendo a risultanze che
riflettano le indicazioni particolari inerenti alla tutela delle
zone vincolate.
9. Qualora il recupero ambientale dell'area oggetto di
coltivazione sia attuato con il riporto di materiali di risulta
provenienti da altre escavazioni, la domanda è trasmessa dalla
struttura regionale competente in materia di miniere e cave anche
alla struttura regionale competente in materia di sanità, che
esprime il parere di competenza in sede di conferenza dei servizi
di cui all'articolo 8.
10. Le spese tecniche per l'istruttoria delle domande di
autorizzazione sono a carico del richiedente ed il relativo importo
forfetario è introitato dall'Amministrazione regionale sul capitolo
n. 9700 (Ricuperi, rimborsi e proventi diversi) del corrente
esercizio finanziario e sui corrispondenti capitoli dei successivi
esercizi finanziari del bilancio di previsione della Regione.
11. L'ammontare delle spese di cui al comma 10 è fissato, per
l'anno 1996, in lire 600.000 e successivamente sarà rideterminato,
dal dirigente della struttura regionale competente in materia di
miniere e cave, ogni tre anni, sulla base della variazione
dell'indice dei prezzi al consumo per le famiglie di operai ed
impiegati accertato dall'Istituto nazionale di statistica
(ISTAT).
Articolo 8 (Conferenza dei servizi)
1. Ai sensi dell'articolo 14 della legge regionale 6 settembre
1991, n. 59 (Norme in materia di procedimento amministrativo, di
diritto di accesso ai documenti amministrativi e di
autocertificazione) la struttura regionale competente in materia di
miniere e cave indice una conferenza dei servizi invitando a
partecipare alla medesima i rappresentanti delle strutture
regionali e quelli di altre amministrazioni.
2. I rappresentanti di cui al comma 1 sono i seguenti:
a) il dirigente della struttura regionale competente in materia
di miniere e cave, o suo sostituto;
b) il dirigente della struttura regionale competente in materia
di industria, o suo sostituto;
c) il dirigente della struttura regionale competente in materia
di valutazione di impatto ambientale, o suo sostituto;
d) il Soprintendente per i beni culturali ed ambientali, o suo
sostituto;
e) il dirigente della struttura regionale competente in materia
di sanità, o suo sostituto;
f) il dirigente della struttura regionale competente in materia
di tutela del vincolo idrogeologico, o suo sostituto;
g) il responsabile del Corpo regionale di polizia delle miniere
e cave di cui all'articolo 26, dal momento in cui verrà
istituito;
h) il geologo regionale, o suo sostituto;
i) il Sindaco del Comune interessato, o suo sostituto;
l) i rappresentanti di altre amministrazioni, la cui presenza
sia necessaria per espressa previsione di specifiche normative, o
loro sostituti.
Articolo 9 (Criteri e termini per il rilascio
dell'autorizzazione. Contenuto del provvedimento)
1. La Giunta regionale provvede sulla domanda di autorizzazione
per la coltivazione di cave e torbiere tenuto conto:
a) della salvaguardia dell'ambiente, del paesaggio e della
salubrità della zona circostante;
b) della salvaguardia delle zone soggette a vincolo di
competenza regionale anche delegata;
c) della rilevanza del materiale da estrarre per l'economia
regionale;
d) degli impegni assunti dal richiedente relativamente alla
sistemazione ambientale ed al complesso dell'organizzazione
produttiva;
e) di altri preminenti interessi generali.
2. In deroga a quanto disposto dall'articolo 16 della legge
regionale 6/1991, il provvedimento amministrativo contiene anche la
decisione sulla compatibilità ambientale di cui al comma 3 del
menzionato articolo e, in caso di valutazione positiva, le
prescrizioni di cui ai commi 5 e 6 dello stesso articolo nonché
quelle concernenti le modalità di coltivazione e dirette alla
salvaguardia degli interessi indicati nel comma 1.
3. Qualora il recupero ambientale dell'area oggetto di
coltivazione sia attuato con il riporto di materiali di risulta
provenienti da altre escavazioni, il provvedimento contiene altresì
l'indicazione delle eventuali autorizzazioni e/o prescrizioni per
l'utilizzo di detti materiali.
4. La Giunta regionale provvede sulla domanda di autorizzazione
per le opere ed impianti fissi limitatamente alla durata del
mantenimento degli stessi in sito nonché alla compatibilità degli
stessi con il territorio e con le esigenze produttive del
richiedente, fermi restando tutti gli altri interventi
amministrativi secondo le vigenti leggi.
5. Viene inoltre disposto il versamento di una cauzione o la
prestazione di idonee garanzie a carico del richiedente, da
effettuare entro trenta giorni dalla notifica del provvedimento di
autorizzazione, relativamente agli interventi atti a garantire la
ricomposizione dell'ambiente naturale alterato; l'autorizzazione è
operativa solo dopo il tempestivo rilascio della garanzia
prevista.
6. La Giunta regionale provvede in merito alla domanda di
autorizzazione entro centoventi giorni dalla sua presentazione, con
notifica al richiedente e comunicazione al Comune o ai Comuni
interessati del provvedimento adottato entro i successivi quindici
giorni.
7. Laddove è prevista la valutazione di impatto ambientale, la
Giunta regionale provvede in merito alla domanda di autorizzazione
entro trenta giorni dalla data di ricevimento, da parte della
struttura regionale competente in materia di miniere e cave, del
parere del Comitato scientifico per l'ambiente di cui all'articolo
4 della l.r. 6/1991, con comunicazione al richiedente ed al Comune
o ai Comuni interessati del provvedimento adottato entro i
successivi quindici giorni.
8. Copia del provvedimento deve essere affissa all'Albo pretorio
comunale per la durata di quindici giorni.
Articolo 10 (Modificazione del provvedimento di
autorizzazione)
1. La Giunta regionale può, per motivi di pubblico interesse o
per motivata richiesta del coltivatore, introdurre modifiche al
provvedimento di autorizzazione, seguendo le procedure
dell'articolo 9.
2. Qualora le modificazioni siano richieste dal coltivatore,
quest'ultimo deve seguire la procedura di cui all'articolo 7
limitatamente agli adempimenti necessari per il rilascio del nuovo
provvedimento di autorizzazione.
Articolo 11 (Subingresso nell'autorizzazione)
1. L'autorizzazione ha natura personale.
2. Nel caso di trasferimento del diritto sul giacimento per atto
tra vivi o mortis causa a titolo particolare, l'avente causa deve
chiedere alla Giunta regionale, entro il termine di trenta giorni
dall'atto di trasferimento, di subentrare nella titolarità
dell'autorizzazione presentando domanda alla struttura regionale
competente in materia di miniere e cave corredata di quanto
previsto all'articolo 7, comma 1, lett. a), e all'articolo 7, comma
3, lett. h), nonché del certificato fallimentare.
3. La Giunta regionale provvede in merito, entro novanta giorni
dalla data di ricevimento della domanda, previo accertamento delle
capacità tecniche ed economiche dell'avente causa.
4. Il subentrante per atto tra vivi, dal momento del
trasferimento, è soggetto, in solido con il precedente titolare,
sino all'emanazione del nuovo provvedimento di autorizzazione, a
tutti gli obblighi imposti dal provvedimento originario.
5. Nel caso di successione del diritto sul giacimento a titolo
di eredità, l'autorizzazione è trasferita con provvedimento della
Giunta regionale agli eredi che ne facciano domanda entro sei mesi
dall'apertura della successione, subordinatamente all'osservanza
delle condizioni previste dalla presente legge ed alla nomina, con
la maggioranza indicata nell'articolo 1105 del codice civile, di un
solo rappresentante per tutti i rapporti giuridici con
l'Amministrazione e con i terzi.
6. La Giunta regionale provvede in merito, entro novanta giorni
dalla data di ricevimento della domanda, previo accertamento delle
capacità tecniche ed economiche del subentrante.
Articolo 12 (Durata, proroga e rinnovo dell'autorizzazione)
1. L'autorizzazione non può essere rilasciata per un periodo
superiore a dieci anni e può essere rinnovata per uguali ulteriori
periodi solamente in casi di obiettivo ed accertato impedimento al
completo sfruttamento delle aree di cava, previa verifica della
corrispondenza della prosecuzione della coltivazione ai criteri
contenuti nell'articolo 9, seguendo la procedura dell'articolo 7,
limitatamente alla presentazione della documentazione non esistente
presso l'Amministrazione regionale ovvero a quella riguardante
situazioni di fatto o di diritto che hanno subito modificazioni e
con esclusione del pagamento della somma di cui all'articolo 7,
comma 11.
2. Le domande di rinnovo possono essere presentate alla
struttura regionale competente in materia di miniere e cave, a
partire dall'ottavo mese e non oltre il quarto mese antecedenti la
data di scadenza del provvedimento autorizzativo.
3. Con le medesime modalità di cui ai commi 1 e 2 può disporsi
la proroga dell'autorizzazione per un periodo inferiore a quello
dell'autorizzazione nei casi di cui al comma 1.
4. In considerazione delle caratteristiche tecnico-economiche
della coltivazione dei giacimenti di marmo e delle pietre affini ad
uso ornamentale, la relativa autorizzazione può essere rilasciata
per un periodo di venti anni e può altresì essere prorogata e
rinnovata secondo quanto previsto dai commi 1, 2 e 3.
Capo II (Regime di concessione)
Articolo 13 (Regime di concessione)
1. Ai sensi dell'articolo 6, comma secondo, della legge
costituzionale 26 febbraio 1948, n. 4 (Statuto speciale per la
Valle d'Aosta) appartengono al patrimonio indisponibile della
Regione le cave la cui disponibilità sia sottratta al
proprietario.
2. La Giunta regionale può disporre il passaggio dell'area di
cava al patrimonio indisponibile della Regione e correlativamente
dare l'area in concessione a terzi per motivi di pubblico
interesse, ai sensi dell'articolo 45 del r.d. 1443/1927 e previa
apposita diffida da effettuarsi trenta giorni prima dell'anzidetto
provvedimento, qualora il titolare del diritto sull'area:
a) non provveda direttamente o indirettamente alla
coltivazione;
b) non intraprenda, una volta ottenuta l'autorizzazione, i
lavori di cava entro centottanta giorni dalla data di notifica del
provvedimento autorizzativo;
c) non dia sufficiente sviluppo alla coltivazione rispetto al
programma stabilito nel provvedimento autorizzativo;
d) sia decaduto dall'autorizzazione ai sensi dell'articolo 19,
comma 1, lett. c).
3. A seguito del provvedimento di acquisizione dell'area al
patrimonio indisponibile della Regione, la Giunta regionale può
assegnare l'area stessa in concessione a chi abbia, tra quanti
hanno presentato relativa domanda, l'idoneità tecnica ed economica
a condurre l'impresa.
4. Il richiedente la concessione deve presentare domanda secondo
le modalità e prescrizioni contenute nell'articolo 7.
5. La Giunta regionale provvede a norma dell'articolo 9.
6. La concessione non può essere rilasciata per un periodo
superiore a dieci anni e può essere rinnovata o prorogata secondo
quanto disposto dall'articolo 12, previa osservanza delle norme
previste per il rilascio, sino all'esaurimento del giacimento.
7. Il trasferimento della concessione è disciplinato dalle norme
di cui agli articolo 27 e 28 del r.d. 1443/1927.
8. Il concessionario è tenuto a corrispondere alla Regione un
canone annuo per ogni ettaro, o frazione dello stesso, di
superficie oggetto della concessione, da introitare sul capitolo n.
09050 (Canoni per concessioni di cave e torbiere per motivi di
pubblica utilità) del bilancio della Regione per l'anno 1996 e ai
corrispondenti capitoli dei successivi esercizi finanziari pari
a:
a) lire 760.000 per le pietre da costruzione, per i marmi e le
pietre affini ad uso ornamentale;
b) lire 600.000 per gli inerti e gli altri granulati, per le
torbe e tutti gli altri materiali industrialmente utilizzabili e
non compresi nella prima categoria dell'articolo 2 del r.d.
1443/1927.
9. I canoni indicati nel presente articolo sono soggetti a
revisione da parte del dirigente della struttura regionale
competente in materia di miniere e cave, ogni tre anni, sulla base
della variazione dell'indice dei prezzi praticati dai grossisti
relativo alla voce "pietre e prodotti minerali non metalliferi"
accertato dall'ISTAT; i provvedimenti di revisione sono pubblicati
nel Bollettino ufficiale della Regione.
10. Il versamento deve essere effettuato per la prima volta
all'atto del rilascio del decreto di concessione e,
successivamente, entro il 31 marzo di ogni anno.
Articolo 14 (Diritti dei privati in caso di concessione)
1. Al proprietario della cava o della torbiera date in
concessione deve essere corrisposto da parte del concessionario il
risarcimento di ogni danno derivante dall'esercizio della cava o
della torbiera data in concessione nonché, ove del caso, il valore
degli impianti, dei lavori utilizzabili e del materiale estratto
disponibile presso la cava o torbiera.
2. I diritti spettanti ai terzi sulla cava o torbiera si
risolvono sulle somme assegnate al proprietario ai sensi del comma
1.
Articolo 15 (Estrazione di materiale di cava per interventi
pubblici urgenti)
1. Per interventi urgenti di ricostruzione o ripristino di
collegamenti ovvero atti a scongiurare pericolo per la pubblica
incolumità nel caso di eventi calamitosi e per i quali sia stato
dichiarato lo stato di emergenza, ai sensi della legge regionale 31
luglio 1986, n. 37 (Interventi regionali in occasione del
verificarsi di eventi calamitosi ed eccezionali avversità
atmosferiche) può essere autorizzata l'estrazione di materiale di
cava, in deroga alle individuazioni territoriali delle aree
estrattive, a favore delle pubbliche amministrazioni della regione
Valle d'Aosta o dei soggetti diversi a ciò appositamente
delegati.
2. L'autorizzazione è rilasciata dal Presidente della Giunta
regionale, sulla base delle determinazioni della conferenza dei
servizi di cui all'articolo 8.
3. Il materiale di cava estratto di cui al comma 1 deve essere
impiegato esclusivamente per la realizzazione degli interventi
pubblici indicati al medesimo comma.
4. I proprietari delle aree interessate dagli interventi di cui
al comma 1 hanno diritto ad un equo indennizzo che è erogato dai
competenti organi delle pubbliche amministrazioni.
Articolo 16 (Prelievo di pietrame finalizzato all'esecuzione di
specifici interventi)
1. La presente legge non si applica al prelievo di pietrame da
accumuli naturali ed artificiali finalizzato a specifici interventi
di recupero di fabbricati in genere, di costruzione, di
ricostruzione e di manutenzione di alpeggi, mayens, bivacchi,
rifugi alpini e di tappa e di altre opere di modesta entità, purché
ubicati nell'ambito del comune di prelievo, per quantitativi non
eccedenti quanto indicato nel progetto concessionato o
autorizzato.
2. L'autorizzazione per il prelievo di cui al comma 1 è
rilasciata dal Sindaco, acquisiti, ove richiesti, i pareri relativi
al vincolo idrogeologico e al vincolo paesaggistico. Il Sindaco
fissa le eventuali garanzie finanziarie, le condizioni e le
modalità per il prelievo del materiale, che deve essere impiegato
esclusivamente per gli interventi di cui al comma 1 e per il
conseguente ripristino ambientale.
3. Il controllo delle attività di cui ai commi 1 e 2, anche ai
fini della tutela della sicurezza e della salute dei lavoratori e
dei terzi, è effettuato dal Sindaco.
Articolo 17 (Opere ed impianti in funzione dell'attività
estrattiva)
1. In presenza dei piani delle attività estrattive approvati ai
sensi dell'articolo 5, gli impianti fissi e le opere a servizio
della coltivazione, ove siano allocati nelle aree individuate dai
piani stessi, si devono uniformare alle prescrizioni ivi
contenute.
2. Per tutte le attività estrattive effettuate ai sensi della
presente legge si applicano le disposizioni di cui all'articolo 32
del r.d. 1443/1927. I relativi provvedimenti sono di competenza
della Giunta regionale, con le procedure previste dall'articolo
7.
3. Qualora per le opere e gli impianti fissi di cui al comma 1
sia richiesta la concessione edilizia, il Sindaco del Comune
interessato deve rilasciarla entro novanta giorni, previa verifica
di conformità alle previsioni dei piani estrattivi o
dell'autorizzazione regionale, ponendo a carico del coltivatore gli
oneri di urbanizzazione primaria e secondaria previsti dalle leggi
vigenti.
Articolo 18 (Prescrizioni comuni a più cave)
1. Nel caso di coltivazioni di più cave di una stessa zona, la
Giunta regionale determina le prescrizioni comuni a tutte le opere
al servizio delle cave, comprese le discariche e il deflusso delle
acque.
2. Per l'esecuzione di lavori di preparazione, per la
manutenzione e l'uso di opere comuni attinenti all'attività di cava
e per esigenze di coordinamento della coltivazione si costituiscono
consorzi facoltativi od obbligatori secondo le disposizioni dei
commi 3, 4, 5 e 6.
3. La costituzione dei consorzi facoltativi è comunicata dagli
interessati, entro trenta giorni, alla struttura regionale
competente in materia di miniere e cave, mediante la produzione di
copia dell'atto costitutivo.
4. La costituzione dei consorzi obbligatori è disposta dalla
Giunta regionale quando lo impongano esigenze di sicurezza ovvero
di tutela ambientale della zona, nonché quando sia richiesta dagli
imprenditori rappresentanti almeno i due terzi dei fondi relativi
all'area interessata.
5. In caso di consorzi obbligatori, quando le opere non siano
state eseguite nei termini previsti o i lavori non procedano
secondo le direttive unitarie fissate, la Giunta regionale può
nominare un commissario, il quale provvede all'esecuzione diretta
delle opere, assumendo la rappresentanza e l'amministrazione del
consorzio fino all'attuazione delle direttive fissate, con addebito
delle spese a carico del consorzio. Al riguardo il commissario
invita ciascuno degli interessati a depositare la rispettiva quota
di spesa, avvalendosi, in caso di inadempienza, della procedura
stabilita dal regio decreto 14 aprile 1910, n. 639 (Approvazione
del testo unico delle disposizioni di legge relative alla
riscossione delle entrate patrimoniali dello Stato).
Articolo 19 (Estinzione e revoca dell'autorizzazione e della
concessione)
1. L'autorizzazione e la concessione si estinguono:
a) per scadenza del termine;
b) per rinuncia;
c) per decadenza, previa contestazione dei motivi, da parte del
Presidente della Giunta regionale, al coltivatore qualora
questi:
1) non adempia agli obblighi ed alle prescrizioni impartite con
l'atto di autorizzazione o di concessione;
2) non abbia osservato le disposizioni contenute nell'articolo
9, comma 5, nell'articolo 11, commi 2 e 5, nell'articolo 13, comma
2, lett. b) e c), e commi 7, 8 e 10.
2. L'autorizzazione e la concessione possono essere revocate
dalla Giunta regionale per sopravvenuti motivi di interesse
pubblico.
Capo III (Controlli e sanzioni)
Articolo 20 (Vigilanza)
1. La vigilanza sulla coltivazione delle cave e torbiere, nonché
sulla conformità alle norme della presente legge delle opere e
degli impianti fissi a servizio delle coltivazioni è attuata
dall'Amministrazione regionale tramite la struttura regionale
competente in materia di miniere e cave.
2. Per le cave inserite in zone vincolate di competenza
regionale la vigilanza è attuata anche dalle strutture regionali
competenti.
3. I Comuni e le Comunità montane concorrono alla vigilanza,
segnalando le eventuali irregolarità riscontrate nelle attività di
coltivazione.
4. La struttura regionale competente in materia di miniere e
cave, anche tramite le strutture regionali competenti per le zone
vincolate di competenza regionale anche delegata, redige
annualmente una relazione a riguardo dello stato delle coltivazioni
di cava e, al termine di ogni coltivazione, una relazione tecnica
di verifica dell'attuazione degli interventi di risistemazione
ambientale.
Articolo 21 (Adempimenti particolari)
1. Gli esercenti di cave e torbiere devono:
a) fornire alla struttura regionale competente in materia di
miniere e cave i dati statistici di cui al regio decreto 18
dicembre 1927, n. 2717 (Obbligatorietà della denuncia dei dati
statistici relativi alla produzione delle miniere e cave);
b) mettere a disposizione della struttura di cui alla lett. a) e
di quelle degli assessorati regionali competenti nelle zone
soggette a vincolo di competenza regionale anche delegata tutti i
mezzi necessari per ispezionare i lavori in corso e quelli di
sistemazione ambientale.
2. I funzionari delle suddette strutture possono richiedere, in
caso di rifiuto, la necessaria assistenza alla pubblica
autorità.
3. I dati, le notizie ed i chiarimenti ottenuti godono della
guarentigia stabilita dall'articolo 11 della legge 9 luglio 1926,
n. 1162 (Riordinamento del servizio statistico).
Articolo 22 (Sanzioni)
1. Chiunque compia atto di coltivazione di cave o torbiere senza
autorizzazione è soggetto alla sanzione amministrativa da lire
3.000.000 a lire 18.000.000; è altresì fatto obbligo
all'inadempiente di provvedere alla sistemazione ambientale secondo
le prescrizioni dettate dall'organo competente per il rilascio
dell'autorizzazione, fatto salvo il potere per lo stesso organo di
provvedere d'ufficio con rivalsa delle spese a carico
dell'inadempiente.
2. Chiunque installi senza autorizzazione opere ed impianti
fissi all'interno delle aree individuate nei piani delle attività
estrattive è soggetto alla sanzione amministrativa da lire
2.000.000 a lire 12.000.000, ferme restando tutte le altre sanzioni
di legge.
3. Nel caso di inosservanza delle prescrizioni emanate col
provvedimento di autorizzazione o di concessione, oltre
all'eventuale pronuncia di decadenza, è prevista una sanzione
amministrativa da lire 2.000.000 a lire 12.000.000; è altresì fatto
obbligo all'inadempiente di provvedere all'attuazione di quanto
prescritto nonché, qualora l'inosservanza abbia comportato
alterazione ambientale, alla sistemazione secondo le prescrizioni
dell'organo che ha rilasciato l'autorizzazione o la concessione,
fatto salvo il potere per lo stesso organo di provvedere d'ufficio
con rivalsa delle spese a carico dell'inadempiente.
4. Le sanzioni amministrative previste ai commi 1, 2 e 3 sono
irrogate dal Presidente della Giunta regionale ed i proventi sono
introitati dall'Amministrazione regionale sul capitolo 7700
(Proventi pene pecuniarie per contravvenzioni) del corrente
esercizio finanziario ed ai corrispondenti capitoli dei successivi
esercizi finanziari del bilancio di previsione della Regione.
5. Nelle ipotesi di cui ai commi 1 e 2 il Presidente della
Giunta regionale provvede all'immediata sospensione dei lavori
illegittimi.
6. Nell'ipotesi di cui al comma 3 il Presidente della Giunta
regionale può provvedere all'immediata sospensione dei lavori non
conformi alle prescrizioni emanate col provvedimento di
autorizzazione o di concessione.
Articolo 23 (Polizia mineraria)
1. La Regione esercita, ai sensi dell'articolo 35, comma terzo,
del d.p.r. 182/1982, nonché dell'articolo 9 del decreto del
Presidente della Repubblica 27 dicembre 1985, n. 1142
(Trasferimento alla regione Valle d'Aosta delle funzioni in materia
di industria, commercio, annona ed utilizzazione delle miniere), le
funzioni amministrative in ordine all'applicazione delle norme di
polizia delle miniere e delle cave di cui al decreto del Presidente
della Repubblica 9 aprile 1959, n. 128 (Norme di polizia delle
miniere e delle cave) e al decreto del Presidente della Repubblica
24 maggio 1979, n. 886 (Integrazione ed adeguamento delle norme di
polizia delle miniere e delle cave, contenute nel D.P.R. 9 aprile
1959, n. 128, al fine di regolare le attività di prospezione, di
ricerca e di coltivazione degli idrocarburi nel mare territoriale e
nella piattaforma continentale), nonché le funzioni di igiene e
sicurezza sul lavoro in materia di cui al decreto del Presidente
della Repubblica 27 aprile 1955, n. 547 (Norme per la prevenzione
degli infortuni sul lavoro) e al decreto del Presidente della
Repubblica 19 marzo 1956, n. 302 (Norme di prevenzione degli
infortuni sul lavoro integrative di quelle generali emanate con
decreto del Presidente della Repubblica 27 aprile 1955, n. 547), a
mezzo del Presidente della Giunta regionale e del Corpo regionale
di polizia delle miniere e cave di cui all'articolo 26.
2. Le funzioni di cui al comma 1 si applicano anche alle norme
di carattere tecnico ed antinfortunistico sull'impiego degli
esplosivi nelle attività estrattive.
3. I funzionari del Corpo regionale di polizia delle miniere e
cave, qualora, nell'esercizio delle loro funzioni, rivelino
situazioni che richiedono interventi di tutela dell'igiene del
lavoro e delle malattie professionali, sono tenuti a segnalarle
all'Unità sanitaria locale.
4. I funzionari di cui al comma 3, nei limiti del servizio cui
sono destinati e secondo le attribuzioni ad essi conferite dalla
legge, sono ufficiali di Polizia giudiziaria, ai sensi
dell'articolo 5 del d.p.r. 128/1959 e dell'articolo 57, comma 3,
del codice di procedura penale.
5. I funzionari di cui al comma 3 devono essere muniti di
apposito documento regionale di riconoscimento attestante la
qualifica di ufficiale di Polizia giudiziaria.
6. Gli imprenditori, i direttori ed il personale dipendente
delle aziende esercenti le cave e torbiere, acque minerali e
termali, hanno l'obbligo di agevolare le ispezioni e di fornire le
notizie ed i dati necessari.
7. Sino a che non sarà istituito il Corpo regionale di polizia
delle miniere e cave, per l'esercizio delle funzioni di cui al
comma 1 la Regione si avvale della struttura regionale competente
in materia di miniere e cave.
Titolo IV Riassetto delle cave abbandonate
Articolo 24 (Provvedimenti relativi alle aree di cava
dismesse)
1. Per le aree di cui all'articolo 4, comma 7, lett. e), può
essere predisposto un opportuno progetto di ripristino ovvero di
riconversione ambientale da parte del proprietario o
dell'Amministrazione regionale.
2. I progetti di cui al comma 1 sono approvati con deliberazione
della Giunta regionale.
3. Per gli interventi di cui al comma 1, limitatamente a quelli
miranti al ripristino ambientale, la Giunta regionale può concedere
contributi per l'esecuzione delle opere relative; può provvedere
altresì alla realizzazione degli interventi di cui al comma 1.
4. I contributi di cui al comma 3 sono concessi, entro
centoventi giorni dalla presentazione della domanda, in relazione
alla rilevanza dell'intervento dal punto di vista ambientale, sino
ad un massimo del sessanta per cento dei costi relativi al
ripristino ambientale di cui al comma 1, con l'obbligo per il
beneficiario di osservare le norme di cui alla legge 11 febbraio
1994, n. 109 (Legge quadro in materia di lavori pubblici), come
modificata dal decreto-legge 3 aprile 1995, n. 101 (Norme urgenti
in materia di lavori pubblici), convertito in legge 2 giugno 1995,
n. 216.
5. Il contributo di cui ai commi 3 e 4, calcolato sulle spese
effettivamente sostenute, è liquidato in due rate, la prima del
trenta per cento e la seconda del settanta per cento, con
provvedimenti del dirigente della struttura regionale competente in
materia di miniere e cave, con le seguenti modalità:
a) la prima rata entro sessanta giorni dalla data di
presentazione dei relativi stati di avanzamento asseverati dal
direttore dei lavori al raggiungimento di almeno il trenta per
cento dell'importo dei lavori;
b) la rata a saldo entro novanta giorni dalla data di
presentazione della contabilità finale e del collaudo debitamente
sottoscritti e vistati da tecnico abilitato.
6. La documentazione da allegare alla domanda di cui al comma 4
è la seguente:
a) generalità e domicilio dei soggetti richiedenti; ditta,
ragione sociale o denominazione sociale per le imprese esercitate
in forma individuale o collettiva;
b) ubicazione e dimensione dell'area interessata
dall'intervento;
c) titoli giuridici dimostranti la disponibilità dell'area;
d) studi geologico, idrogeologico e geotecnico;
e) relazione illustrativa dell'intervento;
f) corografia, planimetria catastale ed estratto del piano
regolatore generale comunale;
g) rilievo topografico dello stato dei luoghi;
h) planimetrie e sezioni della situazione esistente;
i) planimetrie e sezioni di progetto;
l) disegni delle opere d'arte;
m) computo metrico estimativo dell'intervento ed analisi dei
prezzi;
n) documentazione fotografica.
7. La Regione può inoltre procedere a ogni altro intervento ai
fini della sicurezza e dell'incolumità delle persone. Restano ferme
tutte le altre competenze regionali ed istituzionali in
materia.
Titolo V Disposizioni transitorie
Articolo 25 (Regime transitorio)
1. Le domande di autorizzazione per le cave e torbiere
presentate anteriormente alla data di entrata in vigore della
presente legge sono istruite e le relative autorizzazioni o
concessioni sono rilasciate ai sensi della disciplina
previgente.
Articolo 26 (Ordinamento degli uffici)
1. Ai fini dell'ordinamento degli uffici ed in relazione alle
funzioni attribuite dalla Regione in materia estrattiva, ai sensi
degli articolo 6 e 8 della legge regionale 23 ottobre 1995 n. 45
(Riforma dell'organizzazione dell'Amministrazione regionale della
Valle d'Aosta e revisione della disciplina del personale) sarà
istituito il Corpo regionale di polizia delle miniere e cave.
Titolo VI Disposizioni finanziarie
Articolo 27 (Disposizioni finanziarie)
1. Gli oneri derivanti dall'applicazione della presente legge,
valutati in annue lire 310 milioni a decorrere dall'anno 1996,
graveranno sui seguenti capitoli del bilancio della Regione per
l'anno 1996 e del bilancio pluriennale per gli anni 1996/1998:
a) quanto a lire 150 milioni sugli stanziamenti già iscritti al
capitolo 52105, la cui denominazione è modificata in "Contributi
per il ripristino delle cave abbandonate";
b) quanto a lire 10 milioni sugli stanziamenti già iscritti al
capitolo 52107, la cui denominazione è modificata in "Spese per il
ripristino ovvero la riconversione ambientale delle cave
abbandonate";
c) quanto a lire 150 milioni sul capitolo 38345 "Spese per studi
e ricerche nell'ambito dell'assetto e uso del territorio", alla cui
copertura si provvede mediante utilizzo di pari importo degli
stanziamenti iscritti al capitolo 52105.
2. A decorrere dall'anno 1997 gli oneri necessari potranno
essere rideterminati con legge di bilancio ai sensi dell'articolo
15 della legge regionale 27 dicembre 1989, n. 90 (Norme in materia
di bilancio e di contabilità generale della Regione Autonoma Valle
d'Aosta).
Articolo 28 (Variazioni di bilancio)
1. Alla parte spesa del bilancio di previsione della Regione per
gli anni 1996/1998 sono apportate, per ciascun anno, le seguenti
variazioni, per l'anno 1996 anche in termini di cassa:
a) in diminuzione:
cap. 52105 "Contributi per il ripristino delle cave
abbandonate"
lire 150.000.000;
b) in aumento:
cap. 38345 "Spese per studi e ricerche nell'ambito dell'assetto
e uso del territorio"
lire 150.000.000.
Titolo VII Disposizioni Abrogative
Articolo 29 (Abrogazione di leggi regionali)
1. Sono abrogate le seguenti leggi regionali:
a) legge regionale 22 dicembre 1987, n. 108 (Norme per il
recupero dei materiali inerti naturali ai fini delle opere
pubbliche e per il riassetto delle escavazioni abbandonate);
b) legge regionale 19 ottobre 1989, n. 67 (Coltivazione di cave
e torbiere e relativa polizia mineraria);
c) legge regionale 26 maggio 1993, n. 61 (Integrazioni e
modifiche alla legge regionale 22 dicembre 1987, n. 108,
concernente norme per il recupero dei materiali inerti naturali ai
fini delle opere pubbliche e per il riassetto delle escavazioni
abbandonate, alla legge regionale 19 ottobre 1989, n. 67,
concernente coltivazione di cave e torbiere e relativa polizia
mineraria nonché norme particolari in materia di marmi e pietre
affini ad uso ornamentale).
Presidente Ha chiesto la parola il relatore, Consigliere
Piccolo.
Piccolo (ADP-PRI-Ind) La legge è stata già approvata dalla IV
commissione, poi ha avuto alcune modifiche apportate dalla II e
dalla III, di cui è relatore il Consigliere Borre, per cui lascerei
a lui la spiegazione della relazione, mentre io do per letta quella
che vi è stata consegnata.
Presidente Ha chiesto la parola il relatore, Consigliere
Borre.
Borre (UV) Questa legge nasce dall'esigenza di raggruppare tutte
le leggi del settore che ci interessavano ed anche per andare a
porre rimedio ad alcune incongruenze che nella vita di cinque anni
di queste leggi erano emerse nell'applicazione.
Come ha detto il Consigliere Piccolo, le commissioni II e III
sono riuscite, con la collaborazione degli uffici, ad apportare
alcuni aggiustamenti alla legge proposta dalla Giunta,
aggiustamenti che riteniamo importanti e che sono, in primo luogo,
l'esclusione dalla legge dell'utilizzo delle pietre dei cumuli, le
morzie, per lavori di scarsa entità in montagna, cosa che creava
dei problemi per chi avesse voluto usare delle pietre per
ristrutturare o costruire dei muri in alta montagna, che
addirittura avrebbe dovuto comprare fuori Valle.
Un altro punto importante è quello di riuscire a coordinare la
sistemazione ambientale delle cave abbandonate con l'esigenza di
cave per inerti, quindi recuperare le cave e spendere meno, anche
per andare a porre questo recupero ambientale.
Il terzo intervento è stato quello di inserire all'interno della
legge un principio che è quello non solo di dare aiuti in denaro ai
cavatori sia di marmo sia di lose sia di pietre, ma mettere in
piedi la possibilità di aiuti per individuare strutture e strumenti
che potenziassero questo tipo di intervento, che riteniamo sia
validamente economico se ben coordinato con rispetto del
territorio.
Mi spiego meglio: ci sembrava e ci sembra assurdo che i grossi
blocchi di marmo vengano prelevati dalla Valle d'Aosta per essere
lavorati fuori Valle, perché il guadagno indotto viene all'esterno
della nostra regione. Sarebbe opportuno se è possibile costruire in
Valle una segheria.
La seconda cosa riguarda l'utilizzo che ricaviamo per la
copertura dei nostri tetti di lose; riteniamo che sia giusto fare
uno studio approfondito affinché questo materiale possa essere
reperito in Valle e quindi tutti i contributi che la Regione sborsa
per la copertura vengano dispensati nella nostra regione. Per fare
questo ci vuole, al di là della ricerca della materia prima, anche
la formazione di personale perché è sempre più scarso quello che
vuole lavorare in questo settore.
Presidente E' aperta la discussione generale.
Ha chiesto la parola il Consigliere Chiarello.
Chiarello (RC) Premesso che questa legge serviva per chiarire le
cose, e premesso anche che in commissione era nata l'esigenza di
poter distinguere fra cava di pietrame e cava di marmo, perché sono
effettivamente due cose diverse, poi non si è arrivati a questa
divisione e si è andati avanti con una legge sola, direi che è una
legge che serve ed è abbastanza utile.
Però ci sono due o tre cose che mi fanno essere critico. Ad
esempio, era nata con una ipotetica tassa che il cavatore avrebbe
dovuto pagare ai comuni dove insistevano le cave, invece la tassa è
stata tolta. Ritengo che dalla presenza di certe cave, specialmente
cave di marmo, i comuni subiscono solo danni senza aver alcun
beneficio...
Florio (fuori microfono) ... non è mica come i TIR per caso?
Chiarello (RC) Vedi che qui difendo un po' l'ambiente...
Questa è una delle mancanze a cui ritengo la legge avrebbe
dovuto sopperire.
Un'altra mancanza è all'articolo 8, dove si dice che c'è la
conferenza dei servizi che deve valutare la concessione delle
licenze; in questa conferenza non è presente alcun sindacato di
categoria perché sono stati tolti tutti e che ritenevo utile che ci
fossero e rimanessero in questa commissione. Ripeto che finalmente
c'è questa legge, mi sono già astenuto in commissione e ritengo di
astenermi anche in questa sede.
Presidente Ha chiesto la parola il Consigliere Florio.
Florio (VA) Voteremo a favore del disegno di legge, pur con
alcune perplessità che attengono alle questioni di cui già ha
parlato il Consigliere Chiarello.
La prima è quella relativa all'articolo 8 e alla sostituzione
del gruppo tecnico con la conferenza dei servizi, utilizzando
secondo noi un modo errato di quanto previsto dall'articolo 11
della legge 45, articolo che parla del riordino, definisce il
riordino degli organismi collegiali sulla base di un regolamento
regionale che doveva essere emanato dall'entrata in vigore della
legge, cercando di ricondurre i diversi organismi collegiali a
quattro tipi, fra i quali appunto la conferenza dei servizi.
Ora, la conferenza dei servizi poteva benissimo essere prevista
all'interno di questo disegno di legge, ma per quanto attiene la
necessità che diversi organismi della pubblica amministrazione
fornissero pareri in merito alle questioni relative alle cave e
alle miniere. Diverso invece è l'esame della questione, ovvero la
definizione di una risposta, la valutazione complessiva di una
domanda o delle linee di programmazione nel settore delle cave,
all'interno di un gruppo che comprenda figure diverse da quelle
tecniche, previste invece dall'articolo 8. Sarebbe stato più
opportuno che all'interno di questo gruppo fossero presenti, oltre
alle organizzazioni di categoria, di cui ha parlato Chiarello,
anche figure più propriamente politiche nel settore dello sviluppo
industriale, dell'ambiente, così come dell'occupazione nel settore
del lavoro. Così non è stato, perché a nostro avviso gli uffici
hanno letto male distorcendo il contenuto dell'articolo 11 della
legge 45.
Era questa una considerazione che avevo già fatto in commissione
e che mi aveva fatto decidere per l'astensione, rispetto alla quale
anche gli altri membri della III commissione avevano delle
perplessità.
L'altra considerazione riguarda una sorta di superficialità
presente nella legge, pur nella valutazione positiva che ne diamo.
Credo che il settore più propriamente del marmo e delle pietre
ornamentali sia un settore che può diventare a discreto valore
aggiunto se non forse ad alto valore. Confondere o mettere insieme
la regolamentazione di questo settore con quello più generico delle
cave di pietrame può essere una superficialità. Avremmo fatto un
lavoro migliore se fossimo riusciti a regolamentare i due settori,
nei quali sicuramente si doveva intervenire, ma con ottiche diverse
e forse con titoli diversi all'interno della stessa legge. Così non
è stato possibile fare fino ad oggi, può darsi che partendo da qui
si riesca nel futuro. Quindi ci asterremo solo sull'articolo 8
relativo alla conferenza dei servizi.
Presidente Ha chiesto la parola il Consigliere Parisi.
Parisi (VAP) Anche noi voteremo questo disegno di legge, in
quanto riteniamo che nel suo complesso sia una buona legge anche se
rimangono delle zone d'ombra. In particolare, ci asterremo
sull'articolo 4, ai commi 10 e 11, perché riteniamo che così come
sono stati inseriti prevedono di incentivare un'attività, di cui
non si sa qual è la potenzialità. Quindi sarebbe opportuno che
l'incentivazione avvenisse a seguito di un'analisi di quelle che
possono essere le possibilità di sviluppo e di redditività di
questa attività, altrimenti questi commi rimarranno di difficile
applicazione e resteranno solo delle petizioni di principio. C'è
poi il pericolo che, se l'apertura di nuove cave non viene legata
ad un piano industriale che preveda la trasformazione del materiale
scavato in prodotto finito e la conservazione sul territorio
valdostano del valore aggiunto, poi la regione dovrà intervenire
attraverso dei contributi per mantenere l'attività. Però, come
dicevo prima, nel complesso è una buona legge, per cui voteremo a
favore.
Presidente Qualcun altro chiede di intervenire? Se nessuno
chiede la parola, dichiaro chiusa la discussione generale.
Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Solo per sottolineare che la decisione da
parte delle commissioni e della Giunta regionale di recepire la
nuova formulazione dell'articolo 8 nasce, oltre che da una
convinzione propria per quanto attiene la Giunta regionale e le
commissioni proponenti, da una osservazione precisa, fatta
dall'ufficio legislativo, dove si fa riferimento all'articolo 11
della nuova legge 45, in particolare il punto 6, dove si parla di
esclusione di personale appartenente agli organi politici di
rappresentanti sindacali o di categorie sociali o economiche dagli
organismi collegiali deliberanti in materia di ricorsi.
Oltre a questo riferimento specifico, penso che i componenti
delle commissioni abbiano potuto anche in audizione sentire a viva
voce le posizioni dell'ufficio legislativo, che qui vengono
elencate e motivate e che noi condividiamo.
Presidente Si passa all'esame dell'articolato secondo il testo
redatto dalla II commissione e poi con gli emendamenti presentati
dalla III commissione.
Pongo in votazione l'articolo 1:
Presenti: 25
Votanti e favorevoli: 22
Astenuti: 3 (Chiarello, Lanièce e Tibaldi)
Presidente Pongo in votazione l'articolo 2:
Presenti: 25
Votanti e favorevoli: 22
Astenuti: 3 (Chiarello, Lanièce e Tibaldi)
Presidente Pongo in votazione l'articolo 3:
Presenti: 25
Votanti e favorevoli: 22
Astenuti: 3 (Chiarello, Lanièce e Tibaldi)
Presidente All'articolo 4 vi sono gli emendamenti presentati
dalla III Commissione.
Pongo in votazione l'articolo 4 con gli emendamenti:
Presenti: 26
Votanti e favorevoli: 21
Astenuti: 5 (Aloisi, Chiarello, Lanièce, Parisi e Tibaldi)
Presidente Pongo in votazione l'articolo 5:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 6:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 7:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 8:
Presenti: 27
Votanti e favorevoli: 21
Astenuti: 6 (Chiarello, Florio, Lanièce, Riccarand, Squarzino e
Tibaldi)
Presidente Pongo in votazione l'articolo 9:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 10:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 11:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 12:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 13:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 14:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 15:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 16:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 17:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 18:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 19:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 20:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 21:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 22:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 23:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 24:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 25:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 26:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 27:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 28:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione l'articolo 29:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Presidente Pongo in votazione la legge nel suo complesso:
Presenti: 27
Votanti e favorevoli: 24
Astenuti: 3 (Chiarello, Lanièce e Tibaldi)
Il Consiglio approva
