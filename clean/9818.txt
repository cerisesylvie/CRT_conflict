Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 939 del 18 dicembre 1989 - Resoconto
OGGETTO N. 939/IX - Proposta parlamentare di detassazione del
40% delle mance percepite dagli impiegati tecnici delle case da
gioco -
(Interrogazione).
Presidente - Do lettura dell'interrogazione presentata dal
Consigliere Riccarand:
INTERROGAZIONE
Appreso che in Parlamento è in discussione un Disegno di legge
di iniziativa dei senatori Ricevuto e De Cinque, che, nell'ambito
di una regolamentazione dell'imposizione diretta sulle mance
percepite dagli impiegati tecnici delle case da gioco, prevede,
all'art. 3, la detassazione del 40% delle mance percepite dagli
impiegati tecnici delle case da gioco;
rilevato che tale provvedimento, se approvato, determinerebbe
una iniqua situazione di privilegio e porterebbe ad una riduzione
delle entrate dell'erario e, di conseguenza, della Regione Valle
d'Aosta;
il sottoscritto Consigliere regionale
interroga
la Giunta regionale per sapere quali iniziative sono state
assunte in merito al citato Disegno di legge in discussione in
Parlamento, con particolare riferimento all'inammissibile
impostazione dell'articolo3.
Presidente
- Ha chiesto di parlare l'Assessore alle
Finanze Voyat, ne ha facoltà.
Voyat (UV)
- In effetti, questa proposta di legge prevede
che il 60% delle mance che sono percepite dagli impiegati tecnici
del Casinò siano assoggettate all'Irpef.
Bisogna ricordare che il 50% delle mance sono percepite dai
tecnici di gioco del Casinò e il 50% invece sono ritenute dalla
SITAV. Dopo il blitz una parte, circa la metà, dei dipendenti
tecnici aveva chiesto di assoggettare ad Irpef tutta la quota delle
mance che percepivano, l'altra parte invece non riteneva di doverlo
assoggettare ad Irpef e quindi continua con il regime anti-blitz
1983.
Secondo alcuni calcoli con questa legge si avrebbero già dei
vantaggi per l'Amministrazione regionale; assoggettando il 60
dell'Irpef toccata da tutti gli impiegati tecnici,
l'Amministrazione regionale avrebbe un beneficio di circa 2
miliardi all'anno.
Comunque da notizie che abbiamo, risulta che questa legge è
bloccata in Parlamento e dovrebbe andare ad un comitato ristretto
per un ulteriore esame. Abbiamo avuto dei contatti con il deputato
ed il nostro indirizzo è stato quello di cercare di difendere il
più possibile gli interessi dell'Amministrazione regionale.
Dopo che sarà nominato questo comitato tecnico ed avremo notizie
più sicure su come il Parlamento vorrà mandare avanti la legge,
parleremo con il deputato Caveri per vedere se sarà il caso di
presentare degli emendamenti che difendano gli interessi
dell'Amministrazione regionale.
Presidente
- Ha chiesto di parlare il Consigliere
Riccarand, ne ha facoltà.
Riccarand (NS)
- Non sono soddisfatto della risposta
dell'Assessore alle Finanze, perchè credo che qui ci sia intanto
una questione di principio, cioè non si può concordare sul fatto
che ci sia una detassazione di un provento in questa misura
colossale del 40%. Questa è una questione di principio ed anche di
trattamento di equità fra i lavoratori che non può in nessun modo
essere giustificata da parte dell'Amministrazione.
Mi sembra che questo disegno di legge non sia improntato ad uno
spirito di equilibrio e di visione globale dei rapporti fra i
lavoratori. Chiederei all'Assessore alle Finanze di tenere
informato il Consiglio, possibilmente tramite la I Commissione,
sull'evoluzione del dibattito relativo a questo disegno di legge,
sulla formazione o meno di questo comitato ristretto e sulle
proposte che la Giunta intende portare avanti in modo che non venga
approvato il testo nell'attuale impostazione.
***
