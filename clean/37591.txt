Classificazione
EDILIZIA
Edilizia pubblica
ENTI LOCALI



Oggetto del Consiglio n. 1310 del 24 giugno 2015 - Resoconto
OGGETTO N. 1310/XIV - Interpellanza: "Situazione delle
richieste di finanziamento avanzate dagli Enti locali per
interventi di messa in sicurezza di edifici scolastici".
Presidente
- Per l'illustrazione, la parola al
Consigliere Gerandin.
Gerandin (UVP) -
Merci Président.
Lei, Assessore, sa che il mondo della scuola ha sempre avuto
particolare riguardo per quello che riguarda il discorso della
sicurezza degli edifici scolastici. Negli anni è stato investito
tanto nella messa in sicurezza, sono state messe in disponibilità
per gli Enti locali in quella che è una parte di finanza locale:
quella delle leggi di settore, in cui si può attingere con una
programmazione di messa in sicurezza, ma si può attingere anche in
casi di emergenza. Per quello che riguarda l'edificio scolastico di
Saint-Pierre, dove purtroppo un'urgenza ha messo in dubbio quella
che era la funzionalità dell'edificio scolastico...ebbene, grazie a
queste risorse, siamo riusciti ad intervenire nello spazio delle
vacanze e a rendere agibile un edificio scolastico fondamentale per
un comune come Saint-Pierre per l'inizio dell'anno scolastico. Ora,
questo per sottolineare quella che è l'importanza della messa in
sicurezza di questi edifici particolarmente sensibili: ecco perché
poi il patrimonio pubblico è giusto che sia messo in sicurezza, ma
dove ci vanno a scuola i bimbi ci vuole un occhio di riguardo ed un
occhio particolare.
Ora, la nostra interpellanza è molto chiara, noi le chiediamo,
Assessore, quante richieste di finanziamento sono pervenute
all'Amministrazione regionale nell'annualità del 2014 da parte
degli Enti locali per la messa in sicurezza e per l'adeguamento,
quante di queste richieste sono state accolte e finanziate
nell'esercizio finanziario 2014 e i motivi eventualmente se questi
interventi non sono stati finanziati. La facciamo anche in una
prospettiva 2015, noi vorremmo capire per il 2015 quali sono i
numeri, quali sono le aspettative, lo facciamo, dicevo, in
quest'ottica di continuare in un percorso importantissimo, un
percorso in cui in questo momento risorse dirette degli Enti locali
non permettono un intervento di questo genere per vari motivi, per
motivi legati a tante situazioni. Queste risorse progressivamente
negli anni sono scese, ma avevamo delle disponibilità molto
diverse, è chiaro che la crisi, ecco, e le difficoltà economiche di
bilancio hanno messo in difficoltà anche questo tipo di risorse.
Noi però crediamo che gli edifici scolastici siano un settore che
debba essere...quest'opera debba continuare ad andare avanti e per
questo motivo chiediamo, Assessore, di avere delle delucidazioni in
merito. Io ho già fatto a suo tempo un'interpellanza simile per
capire quali erano le prospettive per quello che riguardava il
futuro della messa in sicurezza di questi edifici e ascolterò con
attenzione quanto lei ci dirà, Assessore, perché poi farò anche un
breve passaggio per quelle che sono le notizie che leggiamo ormai
per quello che riguarda il sistema di messa in sicurezza a livello
nazionale, in cui leggiamo un alleggerimento del vincolo del Patto
di stabilità. Spiegherò magari nella replica che sono dei numeri
che hanno già, diciamo, un significato particolare nel contesto
italiano, perché dove ci sono delle risorse che vengono messe in
campo, per la Valle d'Aosta noi sappiamo purtroppo che di queste
risorse dobbiamo farne a meno, perché dobbiamo autofinanziarci, è
un percorso al quale negli anni ci siamo abituati, però noi
vorremmo che queste risorse, anche se diminuite negli anni, siano
risorse disponibili e spendibili. Grazie.
Presidente -
Per la risposta, la parola all'Assessore
Rini.
Rini (UV) -
Grazie Presidente.
Collega, le risponderei ai primi tre quesiti con una risposta
unica e organica ed eventualmente la quarta questione. Nell'anno
2014 l'articolo 17 della legge regionale n. 18 del 2013 ha
destinato fondi per 1 milione di euro per l'adeguamento a norma e
la messa in sicurezza degli edifici scolastici di proprietà degli
Enti locali. Sempre nel 2014, la Presidenza del Consiglio dei
ministri ha inviato a tutti i sindaci una nota con la quale
richiedeva di segnalare le opere di edilizia scolastica ritenute
più urgenti sul proprio territorio. Diversi Comuni della nostra
Regione hanno risposto a tale invito segnalando le proprie
esigenze. Sulla base delle segnalazioni pervenute da tutto il
territorio italiano, lo Stato ha stanziato risorse puntuali per
l'edilizia scolastica. Sono stati quindi finanziati parte degli
interventi inclusi nella graduatoria della legge regionale n.
98/2013 di varie Regioni che ancora non erano stati finanziati. Il
Governo, attraverso un altro provvedimento, ha poi deciso di
svincolare, come lei ricordava, dal Patto di stabilità un certo
ammontare di spese che gli Enti locali avrebbero destinato proprio
agli interventi di edilizia scolastica. Due Comuni valdostani:
Valtournenche e Pont-Saint-Martin hanno ottenuto questo svincolo
del Patto di stabilità per due diversi interventi. Nel 2014, quindi
in attesa anche di conoscere quest'organico, l'analisi fatta anche
da parte dello Stato e quindi di conoscere soprattutto quelli che
sarebbero stati gli esiti concreti dei provvedimenti statali,
ovvero quali interventi proposti dai vari Comuni sarebbero stati
finanziati, si è monitorato e si è atteso anche appunto quest'esito
in maniera puntuale, dicevo, si è monitorata la situazione per
valutare poi gli interventi urgenti e futuri.
Per quanto riguarda il quesito n. 4, per l'anno invece in corso,
per il 2015, sono stati stanziati in bilancio 950 mila euro per la
medesima finalità, ovvero la messa in sicurezza delle scuole
dell'infanzia primaria e secondaria di primo grado. Al momento è in
corso una valutazione delle richieste giacenti. Prima di avviare,
collega, le procedure per l'attivazione dei finanziamenti nel
corrente, è necessario valutare quali progetti non finanziati per
quell'opera di monitoraggio precedente che ricordavo siano da
considerarsi prioritari, se vi siano sul territorio altre
situazioni che richiedano un intervento tempestivo. Io concordo con
lei totalmente quando parla di ovviamente priorità della sicurezza
dei nostri edifici scolastici e un gruppo di lavoro sta operando in
maniera puntuale proprio per tenere monitorata la situazione
dell'edilizia scolastica, che credo che comunque in Valle d'Aosta
presenti una situazione di salute. Grazie.
Presidente -
Per la replica, la parola al Consigliere
Gerandin.
Gerandin (UVP) -
Grazie Presidente.
Vede, Assessore, le domande erano molto precise, lei non ha
risposto alle domande. Io le ho chiesto quante erano le richieste
degli Enti locali per il 2014, lei ha semplicemente detto che è
uscita fuori una normativa, una nota del Consiglio dei ministri che
dava la possibilità...si è dimenticata anche di dire che i
finanziamenti che hanno ottenuto Valtournenche e Pont-Saint-Martin
sono dei finanziamenti assolutamente marginali, lei avrebbe dovuto
magari dire anche l'importo e soprattutto, Assessore, noi non
possiamo accettare che lei ci venga a dire che siamo in attesa di
avere la situazione su quelli che saranno i finanziamenti che
percepiremo dallo Stato, o quali saranno gli Enti che saranno
ammessi al finanziamento con le leggi dello Stato.
Vengo al discorso del famoso Patto di stabilità del Consiglio
dei ministri di giovedì 11 giugno, nel quale si dice:
"no,
svincoliamo una parte del Patto"
, l'ha letto? Se l'ha letto...i
famosi 100 milioni che venivano sbandierati per il
2015-2018...bene, per l'edilizia scolastica sono 40 milioni nel
contesto italiano, assoluto nel contesto italiano, per cui per noi
saranno alcune migliaia di euro? Questo è quanto noi possiamo
eventualmente aspettarci da parte dello Stato, ma quello che è
molto più grave è che se al di là di questo non c'è nessuna
giustificazione...perché noi continuiamo ad illudere gli Enti
locali prevedendo una cospicua...e lei ha giustamente ricordato che
c'era 1 milione di euro a disposizione della finanza locale per
questi interventi...noi abbiamo illuso gli Enti locali, che hanno
pure avuto delle spese, perché hanno portato progetti. Sarebbe
stato interessante avere i dati del 2014, che lei non ci ha detto,
perché la risposta gliela dico io: voi nel 2014 avete finanziato,
pur avendo 1 milione a disposizione, zero, non un euro. È quanto si
evince anche dal consuntivo per cui sono dei dati ufficiali che lei
non potrà smentire, questi sono i dati ufficiali, noi, pur avendo 1
milione di euro per mettere in sicurezza gli edifici scolastici con
la legge di settore di finanza locale, abbiamo impegnato zero, non
1 euro. Allora, non è così, perché quello che viene dallo Stato...e
lei lo sa meglio di me che la partecipazione a questi bandi viene
il più delle volte non valutata sulla bontà del progetto che uno
presenta, ma sulla fortuna di avere probabilmente accesso diretto.
Se uno ha una linea informatica un po' più veloce...fatto sta che
posso confermare...ad esempio, il Sindaco di Perloz ci ha
comunicato che lui è stato tra i fortunati ad avere il
finanziamento perché ha avuto la brillante idea di mandare il
funzionario a Torino, dove ci sono le linee più veloci dal punto di
vista telematico per collegarsi prima e fortunatamente ha avuto il
finanziamento, ma è l'unico, perché se noi con le linee che abbiamo
in Valle d'Aosta, tenuto conto che quello che fa la differenza è
l'accesso, chi arriva prima e non la bontà del progetto, bene noi
avremmo pochissime possibilità di essere finanziati. Ora, è stato
detto che tanto è stato fatto, ma tanto c'è ancora da fare, allora,
non è ammissibile che noi illudiamo gli Enti locali e diciamo:
"presentate i progetti, eventualmente gli adeguamenti", per poi
dire loro: "no, ci siamo sbagliati", perché nella legge di bilancio
noi, pur mettendo 1 milione a disposizione per quello riguarda la
finanza locale...finanza locale per l'adeguamento, l'abbiamo poi di
fatto azzerato, perché non abbiamo impegnato 1 euro, non c'è 1 euro
impegnato. Allora, queste sono le verità, le verità che fanno male
a chi viene da quel mondo degli Enti locali che ha condiviso un
percorso e, l'ho sottolineato prima, nelle ristrettezze economiche
bisognerebbe avere la correttezza di dire che sono ridotte le
risorse...ma che le risorse assegnate siano poi effettivamente
disponibili, perché se poi dall'altra parte c'è un vincolo dettato
da una serie di problematiche per il rispetto del Patto di
stabilità o di quello che vogliamo, ma che poi alla fine una parte
del bilancio non è in disponibilità, beh, noi non vorremmo che
questa parte di bilancio sia, come ormai è abitudine,
esclusivamente una parte legata a finanza locale per andare a
creare avanzo per l'Amministrazione regionale da utilizzare. Gli
Enti locali già di per sé contribuiscono a quello che è il rispetto
di quello che è il Patto di stabilità, bene le risorse che diamo
loro in disponibilità che siano risorse disponibili e spendibili.
Grazie.
Presidente -
Punto 12 all'ordine del giorno.
