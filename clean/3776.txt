Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 26 del 28 gennaio 1981 - Resoconto
OGGETTO N. 26/81 - INTERVENTI REGIONALI IN RELAZIONE AI RECENTI
INCENDI BOSCHIVI SVILUPPATISI IN VALLE D'AOSTA E PIANO DI
INIZIATIVE DA ATTUARE PER LA PREVENZIONE E LA DIFESA ANTI-INCENDIO.
(Interrogazione)
Presidente -
Do lettura dell'interrogazione presentata
dal Consigliere Pedrini:
INTERROGAZIONE
Il sottoscritto Consigliere regionale desidererebbe sapere
ed
INTERROGA
in merito il Presidente della Giunta se non ritenga utile
sottoporre al Consiglio una relazione sugli interventi ed in che
modo in occasione degli incendi boschivi scoppiati fra la fine
dell'80 ed inizio dell'81 in varie zone della nostra Regione con
particolare riferimento alla Bassa Valle.
I gravi danni al patrimonio forestale, alla fauna, alle
abitazioni, alle proprietà pubbliche e private, fanno sì che da più
parti si desideri una netta chiarificazione per individuare
eventuali responsabilità, predisporre adeguati interventi di
ripristino, assicurare le popolazioni per il futuro, tenuto conto
del fatto che anche questa volta gli incendi si sono sviluppati
causa la prolungata siccità, il vento, e forse i gesti avventati di
qualche piromane.
La gravità dei danni verificatisi ripropongono la necessità,
secondo il sottoscritto, di
a) potenziare gli interventi di sistemazione
forestale;
b) predisporre in anticipo mezzi ed attività di prevenzione e
di difesa anti-incendio;
c) utilizzare al meglio il personale addetto alla vigilanza
forestale, che ha lodevolmente supplito in tante occasioni alla
mancanza di mezzi e di organizzazione;
d) predisporre tecniche forestali adeguate specie in certe
zone ove potrebbero essere create strade o cunei
tagliafuoco;
e) svolgere una adeguata propaganda anti-incendio per
maggiormente attirare l'attenzione della popolazione su questo
gravissimo problema;
f) si propone poi lo studio di eventuali interventi
legislativi per il pagamento dei danni arrecati dagli incendi o in
forma diretta o con predisposizioni assicurative per andare
incontro alle gravi perdite, subite in particolare dai nostri
agricoltori.
Presidente -
Risponde l'Assessore all'Agricoltura e
Foreste Marcoz, ne ha facoltà.
Marcoz (UV) -
Cercherò di rispondere a tutte le domande
fatte dal Consigliere Pedrini.
Nel periodo che va dal 30.11.80 al 5.1.1981 si sono constatati
in Valle d'Aosta circa 50 incendi; di questi, 34 sono stati spenti
dalle nostre Guardie Forestali, altri 16 invece hanno richiesto
l'intervento di squadre di vigili volontari e di vigili
effettivi.
Ho predisposto una tabella per i 16 incendi più importanti, in
cui è segnata la data di intervento, il Comune, la località, gli
ettari di bosco ed il tipo di coltura colpiti (se bosco o pascolo,
bosco ceduo o bosco al alto fusto, o incolto): abbiamo anche
quantificato il danno economico arrecato al patrimonio boschivo,
con alcune osservazioni di carattere tecnico a lato.
In totale gli incendi hanno colpito in Valle d'Aosta circa 711
ettari, di cui 521 incolti o improduttivi, 61 di prati e pascolo,
88 di bosco ceduo, 40 di bosco d'alto fusto.
I danni sono esclusivamente di carattere ecologico e forestale,
in quanto nessuna abitazione o fabbricato è stato danneggiato dagli
incendi; sia a Donnas che nelle altre zone, quando le fiamme
arrivavano in prossimità dei villaggi o delle case, le abbiamo
sempre circoscritte con la nuova tecnica di pre-fuoco.
I danni di natura economica sono valutabili sui 21 milioni di
lire circa complessivamente; danni che però sono stati valutati
solamente per questo periodo e sono soggetti a un ulteriore aumento
in primavera, in quanto si vedrà solamente allora quali germogli
riprenderanno e quali non riprenderanno.
Sono intervenuti per spegnere gli incendi 70 Guardie Forestali,
40 Vigili del Fuoco, 240 Vigili del Fuoco volontari, 350 volontari
occasionali, 101 operai forestali, per un totale di circa 4.000
ore. Il costo di questo intervento, compresi gli interventi degli
elicotteri occorsi, per un totale di 9 ore di volo, sia ad Ayas che
a Donnas, dove l'incendio era inaccessibile all'intervento
dell'uomo, si aggira sui 25 milioni.
Ogni intervento era sempre coordinato o da un Sottufficiale del
Corpo Forestale o, addirittura, da un Ispettore Forestale. Per lo
spegnimento degli incendi si è proceduto seguendo il piano
regionale di interventi per la difesa dei boschi dagli incendi, del
quale darò una copia al Consigliere Pedrini, in quanto la legge è
pronta e la sottoporrò alla Giunta Regionale nel più breve tempo
possibile, e appena ci saranno i finanziamenti per fare questo tipo
di opera.
Il piano prevede quindi, per lo spegnimento degli incendi, delle
Stazioni Forestali localizzate in 16 posti della Valle d'Aosta,
composte da Vigili Forestali, da Vigili del Fuoco volontari, da
Vigili del Fuoco effettivi, da volontari civili. In casi
eccezionali, come è avvenuto durante questi incendi, possono essere
tenuti sempre i collegamenti con il Presidente della Giunta, su sua
richiesta, anche tramite l'esercito.
Le cause degli incendi non vanno, secondo me, ricercate nella
cattiva volontà, o, diciamo, nella presenza di fattori che possono
aver influito nel provocare gli incendi. Sono cause eccezionali, in
quanto la siccità, l'elevata ventosità, e forse, molte volte, la
mancanza di serietà o la dabbenaggine di certe persone, hanno fatto
sì che gli incendi fossero così numerosi quest'anno in Valle
d'Aosta. Escluderei i fini speculativi, in quanto la legge n. 47
del '75 è chiara e dice che su tutte le superfici della Valle
d'Aosta che venissero incendiate o percorse dal fuoco dovranno
essere ripristinate le stesse colture che vi erano in
precedenza.
Il Consigliere Pedrini saprà certamente che i danni, a seguito
di una delibera consiliare del '63, vengono risarciti considerando
50% dei danni effettivi delle scorte; in questo caso, non essendosi
verificato nessun danno a macchinari, a fabbricati, a persone o a
cose, non siamo intervenuti con nessun contributo. Interverremo in
primavera per la sistemazione, la ripulitura e il rimboschimento
delle aree percorse dal fuoco.
Vorrei aggiungere che esiste una legge regionale, la legge n. 41
del '78, che prevede, per coloro che volessero fare di
rimboschimenti volontari, un contributo del 90% se sono in
consorzio, del 75% se sono privati.
Quello che mi preme ancora dire al Consigliere Pedrini, e poi
gli farò avere tutti i documenti,è che questa legge sull'intervento
e per la difesa dagli incendi è pronta. La legge riguarda la
ricostituzione dei boschi percorsi dal fuoco - un primo punto
importantissimo - dà delle disposizioni concernenti la prevenzione
e lo spegnimento degli incendi, con particolare riguardo
all'organizzazione e all'equipaggiamento delle squadre comunitarie
di pronto intervento; l'istituzione di corsi di aggiornamento sulle
tecniche di spegnimento dei fuochi; prevede l'informazione e la
sensibilizzazione verso questo problema degli abitanti della Valle
d'Aosta; mette dei divieti alla disciplina dell'accensione dei
fuochi lungo il territorio della Valle d'Aosta; prevede le sanzioni
per eventuali infrazioni; dà le disposizioni amministrative e
finanziarie per l'attuazione degli interventi.
Già nell'anno '80 come Regione abbiamo speso circa 300 milioni
per l'attuazione degli interventi pre-incendi, che consistono
soprattutto nella pulizia e nelle cure colturali dei boschi, nelle
piste tagliafuoco. In seguito a tali interventi, quest'anno,
malgrado l'elevato numero di incendi, la Valle d'Aosta, può dirsi
la Regione che ha avuto la minore superficie boschiva percorsa dal
fuoco.
Con queste brevi note penso di aver risposto alla interrogazione
del Consigliere Pedrini.
Presidente
- Il Consigliere Pedrini ha la facoltà di
parlare per la replica.
Pedrini (IPLI)
- Mi dichiaro molto soddisfatto della
risposta fornitami dall'Assessore Marcoz; direi, più che della
risposta in sé, della notizia che c'è la nuova legge, che lei
presenterà quanto prima in Consiglio. Ritengo quindi che su quella,
eventualmente, avremo la possibilità, dopo averla attentamente
vagliata, di dire il nostro parere.
Per il resto, direi che le spese sono state veramente molto
contenute, dato l'alto numero degli incendi; anche la superficie
interessata, nonostante sia abbastanza vasta, direi che è rimasta
in limiti accettabili, considerato che sono stato di persona sul
posto degli incendi, specie nella Bassa Valle, e ho avuto modo di
vedere che avevano preso una dimensione veramente spaventosa.
E bisogna fare un plauso sia alle Guardie Forestali che a tutti
i Vigili del Fuoco effettivi e locali, che veramente si sono
prodigati, Consigliere e Sindaci comunali in testa, per limitare i
danni.
Quindi aspettiamo la legge al più presto, e ringraziamo.
