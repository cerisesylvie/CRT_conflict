Classificazione
BENI CULTURALI
Interventi vari



Oggetto del Consiglio n. 1611 del 9 giugno 2022 - Resoconto
OGGETTO N. 1611/XVI - Interpellanza: "Risultanze dei rilievi
effettuati per la valutazione della riapertura alla viabilità
ciclopedonale della strada romana delle Gallie tra Bard e
Donnas".
Bertin (Presidente) -
Alla presenza di 33 Consiglieri
possiamo riprendere l'analisi dell'ordine del giorno. Siamo al
punto n. 33. Per l'illustrazione dell'interpellanza, si è prenotato
il consigliere Brunod a cui passo la parola.
Brunod (LEGA VDA) -
In data 11 giugno 2021 era stata
presentata l'interpellanza avente come oggetto: "Modalità e
tempistiche per la riapertura della strada romana tra Bard e
Donnas". Durante la seduta del Consiglio regionale tenutasi in data
23 e 24 giugno 2021 ricevemmo la seguente risposta: "in
quest'ottica già a marzo di quest'anno la struttura Attività
geologiche dell'Assessorato finanze ha effettuato un incarico per
l'effettuazione di un rilievo con laser a
scanner
delle
pareti che sovrastano la Strada delle Gallie, questo per avere una
fotografia aggiornata e precisa di tutte le crepature, di tutte le
fratturazioni della parete stessa e per avere una prima analisi
delle situazioni più instabili presenti sul versante. Il lavoro del
rilievo è già stato fatto, è in fase di lavorazione la parte di
analisi dei dati, nel frattempo è stato anche contattato il
Dipartimento di ingegneria dell'ambiente del Politecnico di Torino
per attualizzare lo studio fatto quindici anni fa - ormai sedici -
in relazione ai nuovi utilizzi ipotizzati e quindi, come dicevo
prima, a cercare di relativizzare il rischio a un utilizzo più
ristretto dell'asse viabile.
Questo studio dovrebbe concludersi entro la fine di quest'anno,
si parla del 2021, quindi si ipotizza che per l'inizio del 2022
potremmo avere una valutazione di fattibilità e di sostenibilità
tecnica e soprattutto di accettabilità del rischio tale per cui si
potrà decidere sugli interventi da fare ed eventualmente sulla
riapertura almeno per quanto riguarda la viabilità pedonale e
ciclabile della strada.
Riteniamo che la riapertura della strada romana delle Gallie,
oltre a consentire una percorrenza ciclopedonale, senza dover
transitare lungo la strada statale n. 26 o la strada di servizio
per Bard sul versante di Donnas, produrrebbe inoltre numerosi
benefici da un punto di vista turistico per i territori
interessati.
Considerato inoltre che gli itinerari come la Via Francigena, la
Via Delle Gallie, Chemin Des vignobles, Cammino Balteo sono dei
settori importanti e strategici per la valorizzazione del nostro
territorio e soprattutto per lo sviluppo di un turismo sempre più
destagionalizzato, si interpella l'Assessore competente per
conoscere quale sia l'esito dello studio inerente l'analisi dei
dati relativi al rilievo che era stato eseguito lo scorso anno e
quali azioni e interventi si intendano intraprendere per arrivare
in tempi brevi alla possibile riapertura della viabilità
ciclopedonale della strada.
Presidente -
Per la risposta la parola all'assessore
Marzi.
Marzi (SA) -
I nostri uffici, nel contribuire
all'iniziativa da lei richiamata, avevano detto che era stato
affidato un incarico per l'effettuazione di un rilievo
laser
scanner
delle pareti che sovrastano la strada romana. Tutto
ciò risultava fondamentale per acquisire una fotografia aggiornata
e dettagliata dello stato delle fratturazioni delle pareti e
un'analisi delle instabilità presenti.
Come allora anticipato dalla Presidenza e come da lei richiesto
nella presentazione dell'attuale iniziativa, il 19 luglio 2021 era
stato incaricato il Dipartimento di ingegneria strutturale edile e
geotecnica del Politecnico di Torino per la predisposizione dei
documenti preliminari alla progettazione della mitigazione del
rischio da crolli di roccia nei comuni di Bard e Donnas,
nell'ambito della progettazione di interventi di difesa della
strada romana delle Gallie. Gli approfondimenti effettuati, sia
attraverso nuovi rilievi di dettaglio, sia attraverso modellazione
di caduta dei blocchi, rendono un quadro ancora più grave delle
condizioni di pericolosità del versante. Vengono individuati
infatti evidenti e vaste aree instabili, anche di diverse centinaia
di metri cubi, rispetto alle aree sottostanti e, in particolare,
rispetto al tracciato della Strada delle Gallie. Quanto rilevato
trova coerenza con i recenti crolli avvenuti tra l'autunno e
l'inverno scorso che dimostrano come la parete risulti
particolarmente attiva e che la strada sia altamente esposta a
qualsiasi tipo di crollo. La situazione di pericolosità non è
omogenea sull'intero tracciato, la parte verso Donnas è quella a
rischio più elevato anche perché in tale area non sono ipotizzabili
interventi di mitigazione efficaci.
Con il Politecnico si sta quindi valutando la fattibilità di
alcune ipotesi di intervento che possano consentire un accesso al
Borgo di Bard e quindi al Forte nelle migliori condizioni di
sicurezza possibili utilizzando quindi tracciati alternativi.
Queste diverse ipotesi sono oggetto, da un lato, di un supplemento
di approfondimento geologico e, dall'altro, di valutazione circa la
sostenibilità tecnica e giuridica di un modello di gestione dei
transiti sul nuovo tracciato. Comunque, anche la gestione di questi
transiti, deve essere soggetta a limitazioni e controlli.
Tutti gli studi effettuati dimostrano che la situazione è molto
complessa ed è a elevato rischio; la particolarità del sito e le
esigenze del territorio che conosciamo molto bene vedono gli
uffici, con la collaborazione del Politecnico di Torino, valutare
ipotesi gestionali innovative ma anche praticabili dal punto di
vista amministrativo.
Dal punto di vista tecnico, si stanno invece valutando
interventi mirati alla riduzione del rischio presente sul pendio
mediante la costruzione di imponenti opere di protezione del
sito.
Il Politecnico di Torino sta definendo le migliori soluzioni
possibili secondo quanto esplicitato e in tal senso ai Comuni
interessati abbiamo già anticipato la presente iniziativa e saranno
poi di fatto incontrati nel momento in cui avremo un documento
coordinato tra noi e il Politecnico, quindi sulla base delle
concrete e definite risultanze da parte del Politecnico, durante
l'estate incontreremo i Comuni interessati.
Presidente -
Per la replica, ha chiesto la parola il
consigliere Brunod.
Brunod (LEGA VDA) -
Grazie Assessore per la risposta, una
risposta molto chiara, abbiamo capito che ovviamente, com'è emerso,
le condizioni sono molto più critiche di quello che si pensasse e
che quindi, come da noi richiesto, a breve non ci sarà questa
riapertura della strada romana. Quello che noi ci auspichiamo, nel
più breve tempo possibile, ovviamente non sono cose così semplici,
è che ci sia la possibilità di trovare, come ha detto lei, dei
percorsi alternativi per cercare di trovare delle soluzioni
alternative ma che consentano di valorizzare al meglio i due
Comuni, il Forte di Bard, perché comunque, come abbiamo detto più
volte, si sta puntando sempre di più su quest'attività
outdoor
, sia per quanto riguarda l'escursionismo, sia la
bike
e il settore cicloturistico, che transitano proprio per
quel punto molto interessante da un punto di vista
storico-culturale.
La speranza è che a breve, ormai siamo di nuovo in vista
dell'estate, sicuramente anche nel 2022 non si troverà immagino una
soluzione alternativa, quindi la nostra speranza è che questi
studi, queste soluzioni, le migliori soluzioni per evitare comunque
situazioni di pericolo ma al tempo stesso di valorizzazione del
territorio vengano trovate nel giro del più breve tempo possibile.
Grazie per la risposta.
