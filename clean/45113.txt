Classificazione
ASSISTENZA SOCIALE
Associazionismo - volontariato



Oggetto del Consiglio n. 1926 del 19 ottobre 2022 - Resoconto
OGGETTO N. 1926/XVI - Interpellanza: "Intendimenti in merito
agli organismi regionali che non hanno completato l'adeguamento al
Codice del Terzo settore".
Marguerettaz (Presidente) -
Punto n. 31 all'ordine del
giorno. Per la presentazione, il collega Aggravi.
Aggravi (LEGA VDA) -
Non è la prima volta che portiamo
all'attenzione dell'Aula questo tema, in realtà era nella scorsa
legislatura che con il collega Sammaritani avevamo chiesto quale
fosse la situazione dell'adeguamento a una normativa che sappiamo
ha portato tutta una serie di novità e di una messa in ordine di
quelle che sono tutto un mondo molto complesso e anche molto
importante per tutta la comunità, che è appunto il Terzo settore.
Una misura di riforma che è datata ormai 2017 e che per l'appunto
ha degli effetti non soltanto di forma ma anche di sostanza.
All'epoca l'Assessore Baccega rispose a quest'iniziativa e fece,
nel 2019, il compte-rendu di quelli che erano gli effetti anche non
soltanto sugli enti legati a una partecipazione da parte della
Regione.
Quest'interpellanza invece vuole focalizzare la sua attenzione
sugli enti. Io ho focalizzato l'attenzione sulle tre fondazioni:
quella sulla ricerca del cancro, la Fondazione Ollignan e la
Clément Fillietroz.
Chiediamo però, per evitare di perderci per strada delle realtà,
"Quali siano gli enti o associazione a emanazione o partecipazione
regionale interessati dagli effetti dell'entrata in vigore del
Codice del Terzo settore.
Perché dico questo? Le fondazioni hanno un interesse particolare
perché sono quelle che oggi hanno forse un poco più di problemi
rispetto alle altre per l'adeguamento alla riforma, in particolare
c'è una questione che poi è, se vogliamo, la vera arrière-pensée
della riforma, ovvero mettere anche ordine non soltanto sulle
tipologie ma sugli effetti di natura fiscale e anche di trasparenza
che tutte queste realtà hanno nei confronti di terzi; di
trasparenza perché sappiamo che la riforma prevede tutta una serie
di incombenze a livello fiscale perché il vecchio mondo delle Onlus
cambia pesantemente e quindi gli adeguamenti per mantenere le
agevolazioni fiscali sono di un certo tipo.
A fronte di questo, vorremmo chiedere quali siano, con
riferimento agli enti interessati da questa riforma, le azioni
portate avanti per l'adeguamento alla già citata riforma e
soprattutto quali siano gli intendimenti del Governo regionale con
riferimento alle realtà che ancora oggi non hanno completato
l'adeguamento, la trasformazione e l'evoluzione ai sensi di questa
riforma, perché, se non erro, c'è una sostanziale... delle colonne
d'Ercole che oggi sono a marzo 2023 - se non erro, o comunque nel
primo trimestre del prossimo anno - e seppur alcune realtà si
attendono una sorta di ulteriore deroga a fine anno, perché il
problema non è che interessa soltanto la Valle d'Aosta, interessa
tutta l'Italia, non si sa se, viste tutte le incombenze che ci sono
prossimamente, questa possa esserci sulle leggi che il prossimo
Governo dovrà prendere; quindi ci si chiede anche perché alcune di
quelle soluzioni non sono di immediata attivazione, ci vogliono
anche dei percorsi non del tutto semplici perché quando bisogna
mettere insieme più attori bisogna trovare non soltanto il tempo ma
anche la disponibilità di questi, anche perché, come tutti questi
effetti, non soltanto in termini fiscali, ci sono anche degli
effetti a volte di governance che hanno delle problematiche in più,
perché quando poi si parla di identificare quanti posti toccano a
chi fa parte di un determinato ente non è una cosa banale, perché
quello determina anche l'impegno dei soggetti nei vari progetti e
soprattutto evitare, anche io direi, di perdere la possibilità che
alcune di queste importanti, perché le tre che ho citato hanno una
finalità molto importante, anche forse non solo legata al discorso
del terzo settore, perché la ricerca, sappiamo, può anche portare -
e dovrebbe - del lavoro e soprattutto un valore aggiunto che può
anche essere di altra natura, non soltanto intellettuale ma anche
monetario, che fa sempre bene alla comunità, perché il denaro non è
brutto e cattivo quando crea produzione, produttività e soprattutto
ricerca, quindi capire qual è lo stato dell'arte e quali sono le
intenzioni sul futuro di queste realtà.
Presidente -
La parola al presidente della Regione
Lavevaz.
Lavevaz (UV) -
Ringrazio fuori di retorica il collega
Aggravi per quest'interpellanza che spero permetta di fare un po'
di chiarezza su una tematica molto complessa.
La riforma del Terzo settore ha creato e sta creando tutta una
serie di problematiche che sono in parte state già anticipate e che
conosciamo: sono un intreccio di diverse normative, anche di
diversa tipologia, che in qualche modo rendono difficile lo
sbrogliare la matassa in maniera chiara.
Leggerò la risposta molto tecnica che mi è stata preparata che,
secondo me, è molto chiara, sperando di fare chiarezza. L'articolo
4 del Decreto legislativo 117/2017, richiamato dal collega Aggravi,
il cosiddetto Codice del Terzo settore, al comma 1 individua quali
sono gli enti del Terzo settore. Il successivo comma 2, invece,
individua espressamente gli enti che non sono del Terzo settore,
tra questi - che, ripeto, non sono enti del Terzo settore -
figurano le pubbliche amministrazioni, i partiti politici, i
sindacati, le associazioni di categoria e dei direttori di lavoro
nonché, per quanto qui ci interessa, gli enti sottoposti a
direzione e coordinamento dei suddetti soggetti, quindi anche chi
controlla.
Apparentemente tutto sembra molto chiaro, ma in realtà non è
così perché da qui gli enti di qualunque natura giuridica
controllati dalle pubbliche Amministrazioni non possono essere enti
del Terzo settore, quindi non possono iscriversi al famoso ormai
RUNTS.
Invece qui nasce il problema perché a causa dell'intreccio tra
questa riforma e la normativa di natura fiscale in materia di
organizzazioni non lucrative di utilità sociali, le ONLUS, ci sono
delle questioni che diventano di difficile intreccio.
Nello specifico ci sono tre fondazioni ben note e importanti nel
panorama regionale e nel proprio ambito di attività che sono la
Fondazione Fillietroz, che lei ha citato, la Fondazione Sapegno e
la Fondazione Ollignan. Tutte fondazioni che sono state istituite
in epoche diverse, con apposite leggi regionali, che sono
accomunate da una caratteristica: hanno acquisito per ragioni
fiscali la qualifica di organizzazione non lucrativa di utilità
sociale, sono ONLUS in sostanza, grazie al fatto che tra i settori
di attività previsti per ottenere tale qualifica rientrano, tra gli
altri, la tutela e la valorizzazione delle cose d'interesse
artistico e storico, comprese le biblioteche, oppure la ricerca
scientifica di particolare interesse sociale svolta direttamente
dalla Fondazione.
Il problema è che la riforma del Terzo settore porta con sé
l'abrogazione della normativa ONLUS. L'Unione Europea deve ancora
autorizzare infatti il nuovo regime fiscale previsto dal Codice del
Terzo settore a partire dal periodo d'imposta successivo a
quest'autorizzazione, presumibilmente dal 2023, e quindi l'anagrafe
ONLUS sarà presumibilmente soppressa.
Questo è perfetto, se vogliamo, dal punto di vista pratico; dal
punto di vista teorico, perché le ONLUS nel frattempo
nell'impostazione della nuova riforma saranno diventate tutte enti
del Terzo settore, - come spesso avviene - non si tiene conto della
pratica, e, nel caso specifico, delle tre Fondazioni che abbiamo
ricordato e che sono oggetto della nostra discussione.
Alla fine del mese di luglio scorso abbiamo chiesto un parere al
Ministero del lavoro e delle politiche sociali in merito alle
conseguenze dell'abrogazione della normativa ONLUS, dato che
Fillietroz, Sapegno e Ollignan sono istituite, finanziate
controllate con forme e modalità diverse dalla Regione o comunque
da enti pubblici e quindi, come previsto dal Codice, non sono e non
possono essere enti del Terzo settore.
Il Ministero, a nostro avviso, non ha perfettamente centrato e
compreso la situazione, nel parere che abbiamo ricevuto infatti il
Ministero ritiene che l'abrogazione della normativa di riferimento
comporterà per gli enti non iscritti al registro del Terzo settore
la perdita della qualifica di ONLUS e che tale perdita, secondo la
prassi del Ministero delle Finanze, equivale allo scioglimento
dell'ente e comporta l'obbligo di devoluzione del relativo
patrimonio. L'alternativa è la modifica degli assetti dei traenti,
facendo venir meno il controllo pubblico e quindi consentendone
l'iscrizione al RUNTS.
Ora, per rispondere anche al secondo e al terzo quesito, non vi
è al momento l'intenzione della Regione di modificare il suo ruolo
nelle tre fondazioni, vista anche la natura che le tre fondazioni
hanno nel nostro panorama e l'importanza che hanno. Peraltro sono
tre fondazioni che nei rispettivi settori rappresentano - e credo
che su questo siamo tutti d'accordo - delle assolute eccellenze che
vanno sostenute e sviluppate, quindi non crediamo che si debba
procedere a degli adeguamenti per far sì che diventino enti del
Terzo settore.
Resta da risolvere però il problema, a nostro avviso la lettera
della norma esclude a priori dalla riforma le tre fondazioni che,
pertanto, perderanno la qualifica di ONLUS, non per il venir meno
dei requisiti statutari, che ne comporterebbero lo scioglimento, ma
perché cesserà proprio l'esistenza delle ONLUS, tout court.
La nostra intenzione rimane quella d'interfacciarci con il nuovo
Ministero delle Finanze, con il nuovo Ministro appena sarà
insediato, per condividere in qualche modo quest'interpretazione,
cosa che abbiamo sospeso nel momento in cui è caduto il Governo
Draghi, e la riprenderemo anche con l'aiuto dei nostri due
Parlamentari, perché crediamo che questo sia un problema da
risolvere assolutamente, perché sono, come dicevo prima, delle
realtà che hanno un'importanza di altissimo livello sul nostro
territorio, quindi non sarebbe corretto fare dei ragionamenti di
altro tipo per addivenire a delle normative che hanno un loro
senso, ma hanno un loro senso in senso generale ma, nel caso
specifico, sono difficilmente utilizzabili.
Cercheremo di risolvere questo problema insieme al nuovo
Ministro e ai nostri Parlamentari per trovare una soluzione che sia
definitiva a questa questione che ormai è quasi annosa perché se ne
parla ormai da diversi mesi.
Presidente -
Per la replica, il collega Aggravi.
Aggravi (LEGA VDA) -
Vede, Presidente, sono contento che
lei voglia cercare una soluzione con il prossimo Ministro
all'economia e alle finanze che, se le cose vanno come devono
andare, è una persona che sicuramente è disponibile a parlare con
le persone di buon senso. Sulla geometria non lo so, su quello è
più esperto lei, però su questo aspetto io penso che, se andrà come
deve andare, la persona che potrebbe trovare è sicuramente una
persona di buon senso.
Sono altrettanto d'accordo con lei - e penso che siamo tutti
d'accordo - sull'importanza di queste realtà; non avevo citato la
Sapegno perché nella vecchia interpellanza non l'avevo considerata
- e me ne dispiaccio - ma è bene ricordare anche l'importante
lavoro che viene fatto, e sicuramente bisogna fare qualsiasi cosa
per evitare che questo patrimonio, che non è fatto solo di risorse,
venga perso.
Sono soltanto un po' preoccupato, questo voglio dirglielo,
perché comunque oggi siamo a ottobre ...le idi di marzo, perché il
marzo del 23 è di là, è oltre l'anno.
o mi auguro che ci sia anche del buon senso a Roma, al di là
delle persone e dei Ministeri, sappiamo che poi ci sono dei
funzionari e degli apparati che hanno anche tutta una serie di
obiettivi, e mi auguro altrettanto che ci sia anche chiarezza sul
regime fiscale che poi deve essere attuato.
Sarà mia premura richiedere, con le dovute modalità, la
possibilità di vedere questo parere, però su questo io chiedo e
spero di trovare poi anche magari all'interno della discussione del
DEFR un momento di approfondimento dove poter fare delle
considerazioni sul futuro di queste realtà, al di là
dell'adeguamento normativo.
Sicuramente il discorso del controllo pubblico è un po' la linea
di demarcazione sul futuro di queste realtà, laddove non ci fosse
la possibilità di derogare o di modificare la previsione che
potrebbe mettere la parola "Fine" ad alcune di queste realtà, se
l'interpretazione che è stata data è confermata; quello che mi
auguro è che si possa, comunque al di là di tutto, mettere in campo
dei piani B perché, ripeto, marzo è dietro l'angolo e sappiamo che
il peso degli apparati della burocrazia, non soltanto regionale, -
nazionale ma anche eventualmente di altri enti con i quali poter
trovare una soluzione - è qualcosa che costa soprattutto del tempo
e mi sembra che di tempo non ce ne sia davvero più.
Per il resto le auguro un buon viaggio a Roma quando sarà poi il
momento.
