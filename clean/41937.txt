Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 947 del 19 settembre 2019 - Resoconto
OGGETTO N. 947/XV - Interpellanza: "Criteri adottati dal
Governo regionale per la nomina di propri rappresentanti in società
partecipate dalla Regione".
Rini (Presidente) -
Punto 56 all'ordine del giorno. Per
l'illustrazione, la parola al collega Gerandin.
Gerandin (MOUV')
- L'interpellanza che ho presentato non
entrerà nel merito delle persone che sono state nominate
all'interno delle partecipate regionali. Vuole partire da
un'analisi un po' più politica, per capire cosa è cambiato con
questo nuovo Governo che si è insediato e che alla base del
programma e nelle premesse ci ha parlato di grande innovazione e
discontinuità. Le riconosco, Presidente, a lei in particolare e al
suo Governo, che non è stata un'estate in cui vi siete goduti le
ferie: avete lavorato, avete lavorato sodo, di questo ve ne do
atto. C'è da capire se avete lavorato più nell'interesse dei
valdostani o più che altro - è quello il messaggio che si
percepisce - per sistemare le caselle nelle partecipate. Immagino
che non sia facile, presidente Fosson, perché ho provato a mettere
giù un po' di sigle, ma tra l'Union Valdôtaine, la componente EPAV,
l'Union Valdôtaine Progressiste, ALPE, Stella Alpina, Pour Notre
Vallée, Area Civica, Front Valdôtain, Rete Civica, immagino che
distribuire un po' a tutti non sarà stato facile e avete dovuto
sicuramente fare opera di convinzione e mediazione.
Dico questo perché comunque in questo contesto e in questa aula
aleggiava e aleggia ancora quello che veniva chiamato un po' il
pensiero unico, quello per cui a volte si diceva: "Ha deciso lui!
Ha deciso lui, per cui ci adeguiamo". Stavolta il lui non c'è più:
non c'è più il lui! Era forse il momento di dare un segnale
diverso, di cambiamento, di recepire un po' quelli che sono stati i
messaggi che sono venuti negli anni anche da una larga parte della
vostra maggioranza attuale.
Faccio una breve ricostruzione. Il 17 novembre 2017 il Gruppo
Misto dell'epoca, composto da Alberto Bertin, da Andrea Padovani e
dal sottoscritto, presentò una proposta di legge e il collega
Bertin illustrandola disse che "le società partecipate
rappresentano un mondo parallelo del sistema pubblico, una galassia
di cinquanta società che occupano larga parte del sistema economico
regionale, in grado di influenzare l'evoluzione dell'economia
locale. Attualmente il numero dei nominativi dell'amministrazione
regionale è di alcune centinaia di unità, un piccolo esercito. Il
criterio prevalente delle scelte dei cosiddetti
manager
pubblici è stato finora l'appartenenza politica e la fedeltà al
sistema, mentre non sembrano rivestire grande importanza agli occhi
dell'
establishment
politico locale le conoscenze specifiche,
l'esperienza, la capacità, gli studi e la preparazione. Se la Valle
d'Aosta vuole avere un futuro è necessario smetterla con i
carrozzoni tracimanti di
Yes Men
e cominciare a mettere
persone giuste al posto giusto". Questo il senso della proposta di
legge in materia di nomine regionali. C'erano altre considerazioni,
ma erano delle premesse che, proprio perché ho sottoscritto questa
proposta, erano largamente condivise. Nella discussione l'assessore
Chatrian intervenne sulla proposta e disse che "va ad ampliare il
margine della trasparenza, la codificazione di un percorso più
trasparente, che dà pari opportunità. Va nella direzione auspicata
da ALPE". Era l'ALPE del 2017 e probabilmente qualcosa nel
frattempo è cambiato.
Sempre rileggendo un po' nella storia, il 21 agosto del 2018 il
collega Marquis in un'
ANSA
dice che stava lavorando alla
revisione della legge regionale n. 11 del 1997, che disciplina le
nomine di competenza regionale, e diceva che "per migliorare la
gestione della galassia delle partecipazioni della Regione, nei
procedimenti di nomina e designazione degli organismi direzionali
si deve privilegiare sempre con maggiore attenzione la
meritocrazia. Il vero cambiamento deve compiersi con i fatti, dando
più spazio ove possibile alle giovani e nuove professionalità che
troppo spesso vengono sacrificate a favore di vecchie dinamiche.
Occorre superare la stortura per cui chi ha svolto il ruolo di
consigliere regionale o di sindaco di un comune - prosegue - possa,
senza il titolo di studio richiesto a candidati normali, assumere
il ruolo di presidente o amministratore delegato di una
società".
Arrivo ai quesiti e alle domande. Vi chiedo davvero, sulla base
di queste convinzioni che io penso siano rimaste, come mai - cito
sicuramente per difetto: Vallée d'Aoste Structure, Autoporto, INVA,
CVA - si è pensato bene di sistemare tutte quelle che erano figure
di rilievo nelle segreterie dei partiti o candidati non eletti. Non
faccio nomi, per carità, ci mancherebbe, perché tanto tutti hanno
capito di chi parliamo!
Malpancisti
dell'ultimo momento che,
in quanto non eletti, avevano abbandonato segreterie e formato
eventualmente gruppi di ideali o qualcosa del genere. Li abbiamo
sistemati tutti, avete fatto un bel lavoro, sicuramente
impegnativo! Vi ha portato via sicuramente anche delle ore di
sonno, perché non è facile mediare. Le diamo atto che ha fatto un
ottimo lavoro. Non capisco dove sia l'interesse dei valdostani,
perché probabilmente dedicare un po' più di tempo ai veri problemi
dei valdostani, quelli che abbiamo elencato anche nelle iniziative
ieri, forse era molto più opportuno.
C'è un altro aspetto che mi dispiace, perché parlando con alcuni
di voi dell'attuale maggioranza, magari non del governo, comunque
consiglieri, qualcuno ti dice: lo abbiamo dovuto nominare, perché
poi alla fine non c'è più tanta gente che fa domanda. La verità è
che con questi sistemi noi siamo riusciti a demotivare i giovani e
i cittadini che hanno professionalità e competenze, solo perché non
hanno la tessera di appartenenza. Allora io dico: non è un peccato
sistemare anche chi eventualmente ha una tessera di appartenenza,
ma non deve essere il solo requisito. Non può e non deve essere il
solo requisito. Voi con queste nomine avete fatto esattamente
questo. Avete sistemato tutte le segreterie, avete sistemato quelli
che erano più o meno i malpancisti all'interno dei vostri movimenti
e dei vostri partiti, ma non c'è una
ratio
.
Presidente, vorrei capire "a quale regola, principio, criterio
meritocratico la Giunta Regionale ha fatto riferimento nel nominare
i propri rappresentanti nelle società partecipate regionali; se e
quali valutazioni sono state alla base delle riconferme in
particolare CVA", perché qua apriamo un fronte particolare, nel
senso che basta leggere quelle che sono state le dichiarazioni
della componente fondamentale della vostra maggioranza - parlo di
Rete Civica - che sui vertici di CVA aveva ben altre idee! I
consiglieri di Rete Civica dicevano di stigmatizzare l'operato del
management
, dicevano di ritenere inammissibile e scorretta
l'esternazione del management ed erano dell'opinione che tali
comportamenti dovrebbero essere sanzionati. Bene, voi non solo non
li avete sanzionati, li avete promossi, li avete confermati, li
avete rivalutati con, torno a dire, la componente essenziale di
questo Governo, Rete Civica, perché queste operazioni di Palazzo -
checché se ne dica - non si fanno se non sono condivise. Volevo
solo capire qual era la ratio che vi ha portato a questo, se queste
sono state scelte condivise al famoso tavolo di confronto che lei
ha illustrato nella presentazione del suo governo, dove c'erano
anche eventualmente tecnici o comunque la componente politica di
Rete Civica, o semplicemente decise nelle segreterie dei partiti
dell'attuale maggioranza a diciannove.
L'ultima domanda è: "che futuro pensa di dare alle nostre
società partecipate regionali, se pensa a nuove regole". Sulla
proposta di legge che è in
iter
questo momento - tra
l'altro, c'è un'altra proposta che è stata presentata, mi pare il
15 ottobre 2018, sempre su proposta di Rete Civica - annuncio che
se pensate di mandarla avanti, per quello che ci riguarda, noi lo
condividiamo questo percorso e non abbiamo cambiato idea.
Presidente -
Per la risposta, la parola al presidente
Fosson.
Fosson (PNV-AC-FV)
- Grazie consigliere Gerandin. Quando
si parla di nomine si entra sempre in un terreno difficile, un
terreno in cui ci sono dei margini di discrezionalità, questo è
vero, che non possono essere condivisi da tutti. Dispiace sempre,
quando lei parla di queste cose, che è come se lei arrivasse da un
altro mondo e non avesse dovuto anche lei confrontarsi con queste
difficoltà. Non è vero che abbiamo passato tutta l'estate, anzi se
lei vede abbiamo prorogato il più possibile tutte le società che
potevano essere prorogate, proprio perché, le assicuro, fare delle
nomine è sempre difficile, perché a noi sta molto a cuore
l'interesse dei valdostani. Una delle proroghe, per esempio, è
stata quella di SITRASB, che ci siamo trovata lì: si ricorda che
lei e voi stavate per farla, ma poi invece non l'avete fatta e noi
abbiamo comunque portato avanti e fatto la nomina poi nel mese di
aprile.
Ricordo che per le nomine della Giunta regionale il procedimento
è quello previsto dalla la legge regionale n. 11 del 1997, mentre -
come sapete - da marzo 2018 Finaosta si è dotata di una procedura
improntata ai principi di pubblicità, di trasparenza, inerenti agli
avvisi per la presentazione di candidature negli organi societari
delle società gestite dalla finanziaria regionale. In entrambi i
casi la Regione o Finaosta pubblicano degli avvisi relativi agli
organi societari in scadenza, raccolgono le candidature, che
comportano la presentazione di documenti anagrafici, curriculum,
eccetera e predispongono un elenco, previa verifica della
sussistenza dei requisiti professionali eventualmente richiesti,
nonché dell'assenza di cause di incompatibilità e inconferibilità
derivanti dalle vigenti normative. All'interno di questo elenco la
Giunta individua, esercitando la discrezionalità che le è
riconosciuta, i nominativi da nominare o fornisce delle indicazioni
a Finaosta per le disegnazioni di sua competenza. Così avviene
peraltro a tutti - a tutti! - i livelli di governo, dai più piccoli
enti locali del Governo italiano, che mi risulta proceda con
altrettanta discrezionalità quando nomina i consigli di
amministrazione delle società partecipate dello Stato italiano.
In particolare, per CVA la Giunta regionale ha deciso di
riconfermare. Molte sono state le riconferme. Per esempio, alla
SITRASB abbiamo riconfermato l'ingegnere Meroi per la sua
professionalità, solo per questo. All'interno di CVA sono stati
riconfermati il presidente e il direttore generale, proprio per i
risultati che hanno ottenuto, non perché fossero di qualcuno o di
qualcun altro. In particolare - abbiamo appena ricevuto e parlato
col professor Saracco - il presidente professor Cantamessa è appena
stato nominato a livello nazionale coordinatore di un tavolo sulle
energie rinnovabili, quindi altissime professionalità.
Ci sono degli altri criteri, non creda che non ci abbiamo
pensato. Quello della meritocrazia è sicuramente il criterio più
importante a cui ci siamo ispirati. Magari non ci siamo riusciti,
però, come le dicevo, alla SITRASB abbiamo confermato chi già
c'era. Ma io vorrei sottolineare quello che è successo per INVA,
perché abbiamo messo un presidente che siamo andati a prendere
perché al tavolo dei presidenti delle regioni italiane io ho visto
che questo era stato nominato coordinatore di tutti i referenti
dell'informatica italiana, un valdostano. Per cui siamo andati a
riprenderlo e gli abbiamo chiesto; questo non si può dire che non
sia un intervento di grande attenzione alla meritocrazia e alla
professionalità. Di questo ne abbiamo parlato anche con Rete Civica
e, come ho detto, sono orgoglioso di questo. Non solo, mi permetta
di dire che, per la prima volta dopo molto tempo, è stato aperto
adesso un bando per il direttore generale di Finaosta, che non era
mai stato fatto prima. Voglio sottolineare la meritocrazia con cui
è stato scelto il direttore generale amministrativo
dell'università.
Accanto a questo c'è una fiduciarietà, una discrezionalità, come
c'è stata quando c'era lei, in cui evidentemente, nell'ambito di
quelli che hanno presentato domanda, si cerca di scegliere chi
possa essere il portatore di idee di sviluppo che magari
corrispondono a chi è in Giunta, anche per una continuità di
rapporti e di traguardi da voler raggiungere.
In ultimo, l'ha accennato lei, la disponibilità. Io non so se
sono questi criteri o lo scarso emolumento. Mi ha stupito che i
responsabili di Vallée d'Aoste Structure non abbiano riconfermato
la loro disponibilità. Questo è un dato di fatto, perché oggi le
società partecipate offrono forse degli emolumenti molto bassi e
delle grandi responsabilità. Se non si vuole vedere in questo
un'attenzione a promuovere una meritocrazia e non una spartizione,
mi dispiace, ma è avvenuto così. Certo che la legge n. 11 del 1997
e le proposte di legge che sono state presentate - ne abbiamo
parlato con il consigliere Bertin che lei ha citato - ci stimolano
veramente ad affrontare anche legislativamente questo tema. In
questo la Conferenza unificata, nel mese di luglio scorso, ha
esaminato lo schema di decreto attuativo del testo unico in materia
di società a partecipazione pubblica, che stabilirà i requisiti di
eleggibilità dei componenti degli organi amministrativi e di
controllo delle società partecipate. Questo decreto, quando sarà
emanato, sarà la possibilità e l'occasione di verificare gli
impatti sulla nostra realtà, per cercare se possibile di adattarlo
alle nostre specifiche problematiche attraverso una specifica norma
di attuazione, ma certamente sarà questo decreto a costituire il
quadro di riferimento entro il quale operare.
Presidente -
Per la replica, la parola al collega
Gerandin.
Gerandin (MOUV')
- Grazie, presidente Fosson. È curioso
che lei nella risposta abbia citato le uniche due società che
davvero non possono essere politicamente targate. Mi ha parlato di
SITRASB e mi ha parlato di INVA. È curiosa la cosa! Probabilmente
sono le uniche due dove ai vertici ci sono delle persone - lo rendo
pubblico - di cui riconosco tutta la competenza. Non mi ha parlato
del resto del consiglio di amministrazione di INVA, non mi ha
parlato di Vallée d'Aoste Structure, di CVA mi ha detto
esclusivamente che era per meriti e tra l'altro la ringrazio,
perché mi ha detto che su queste nomine c'è stato il confronto con
Rete Civica, per cui capiamo...
Voce fuori microfono
Ah, ho capito male. Allora probabilmente su CVA non c'è stata la
benedizione della piattaforma. Comunque, detto questo, torno a dire
che mi ha parlato in maniera molto curiosa solo di quelli che sono
davvero forse le uniche due nomine meritocratiche. Per il resto
avete sistemato tutte le segreterie! Tutte le segreterie avete
sistemato, anche i
malpancisti
, anche quelli che magari
avevano preso un po' le distanze dopo le delusioni delle
elezioni!
Quando mi parla di fiduciarietà, è corretto che ci sia, ci
mancherebbe! Ma la fiduciarietà non deve esserci dove l'unico
requisito è l'appartenenza politica. Non può essere questo! Avete
brillato per aver sistemato tutti quelli che avevano comunque
un'appartenenza politica o un credito dal punto di vista
politico.
Concludo, Presidente, leggendo un articolo che è stato
pubblicato il 3 settembre di quest'anno. Lo leggo perché è firmato,
per cui penso di non aver nessun problema a leggerlo, un articolo
pubblicato su un organo di stampa regionale, dove viene fatta un
po' un'analisi di quelli che sono stati i motivi della decadenza
dell'Impero romano. L'articolo adatta le cause della decadenza e
della caduta dell'Impero romano citate da Edward Gibbon alla nostra
realtà, trovando delle analogie e delle similitudini. Le leggo
perché sono molto importanti e sono molto interessanti dal punto di
vista dell'analisi politica. I motivi per la caduta dell'Impero
romano e di conseguenza il decadimento per quello che riguarda il
livello dell'amministrazione nostra, sono legate: "uno,
all'indebolimento delle strutture burocratiche, inquinate da
molteplici conflitti di interesse; due, perdita del senso del
governo della cosa pubblica; terzo, ricorso eccessivo ai mercenari
della politica; quarto, pressione e fame di potere di nuovi
barbari; cinque, corruzione morale". Poi fa un piccolo passaggio e
dice che "trovare un modo efficace per far fronte a mali di tale
fatta sarà molto difficile". Prosegue dando un messaggio
particolare alla forza politica che in questo momento forse è più
in difficoltà - su questo penso che sia palpabile il riferimento
all'Union Valdôtaine - e dice che "per sfuggire al suo declino
dovrebbe ritrovare la sua antica genuinità, una sua verginità, ma
la verginità in politica non si può ripristinare con un semplice
intervento chirurgico. Sarebbe necessaria una fortissima e
spericolata dose di coraggio ma, come si sa, il coraggio non è da
tutti".
Allora, le dico davvero che, sulla base di questo coraggio che
viene chiesto, non è sufficiente parlare di
embrassons-nous
,
di grandi ammucchiate o di qualcosa del genere. È più importante
dare un segnale politicamente diverso. Questo è il momento! Io lo
leggo in questo senso. È un momento di dare un segnale diverso,
dove non può essere solo l'appartenenza politica alla base di
quello che può essere un ruolo di rilievo nelle partecipate.
Cominciamo di qua, l'ho detto prima e lo ripeto, se il collega
Bertin pensa di presentare questo disegno di legge, da parte mia
avrà tutto il mio sostegno.
Presidente -
Il collega Bertin, chiede la parola per
fatto personale.
Bertin (RC-AC)
- Per fatto personale, visto che sono
stato ampiamente citato e il collega ha letto parte della mia
relazione alla proposta di legge, che tra l'altro è depositata
attualmente e per la quale avevo chiesto all'epoca la firma del
consigliere Gerandin. Ma non basta mettere le firme, consigliere
Gerandin! Qua bisogna essere coerenti. Quando lei è stato nel
governo regionale, abbiamo assistito durante tutta l'estate a uno
spettacolo francamente poco edificante - non le sto a dire della
telenovela del suo collega Caveri per la presidenza della SITRASB -
e a un metodo Cencelli, che ha caratterizzato quella esperienza di
governo regionale. Un metodo Cencelli al quale io non ho mai
partecipato e ora, come sempre, leggo le nomine dai giornali,
perché quest'estate avevo altro da fare e non mi occupo di queste
cose. Non partecipo alle spartizioni, mentre lei diversamente da me
vi ha partecipato, dimenticandosi tranquillamente delle firme fatte
in precedenza.
Credo che bisogna assolutamente cambiare le regole, questo è il
fatto principale. Poi gli imperi cadono, l'era augustea è finita e
credo che lei quell'era la conosca molto bene.
