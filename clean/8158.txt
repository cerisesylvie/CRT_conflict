Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2599 del 11 febbraio 1987 - Resoconto
OGGETTO N. 2599/VIII - PROSPETTIVE DI UTILIZZAZIONE DELLO
STABILIMENTO E DI REINSERIMENTO DEI LAVORATORI DELLE CESSATE
ATTIVITÀ DEL GRUPPO BESSO. (Interpellanza).
PRESIDENTE:
Do lettura dell'interpellanza in oggetto
presentata dai Consiglieri Cout e Mafrica:
INTERPELLANZA
Constatato
da dati forniti dall'Assessore
all'Industria che sono ancora collocate in Cassa Integrazione
Guadagni 94 persone, in prevalenza donne, in precedenza occupate
presso le aziende del gruppo BESSO;
Verificato
che la Regione si è aggiudicata nel corso
di un'asta giudiziaria la proprietà del capannone in cui si
svolgeva la maggior parte dell'attività industriale del gruppo
BESSO;
i sottoscritti Consiglieri regionali
INTERPELLANO
La Giunta regionale per conoscere:
1)
le intenzioni della Giunta in merito
all'utilizzazione del capannone industriale di Hône;
2)
le prospettive di un reinserimento lavorativo dei
cassintegrati del gruppo BESSO;
3)
quale parte dei crediti della Regione e della
FINAOSTA verrà recuperata a conclusione della procedura
fallimentare riguardante le attività del gruppo BESSO.
PRESIDENTE:
Ha chiesto la parola il Consigliere Cout; ne
ha facoltà.
COUT (P.C.I.):
Abbiamo preso visione di una deliberazione
di Giunta all'ordine del giorno di questo Consiglio, sulla quale
dovremo anche esprimerci, che autorizzava il Presidente della
Giunta a partecipare alla vendita all'asta dell'immobile della
società CIS di Hône. Dell'acquisto è stato incaricato un
funzionario regionale che ha offerto la cifra di 1 miliardo e 110
milioni. Questa notizia ci ha fatto sorgere alcuni dubbi, per cui
abbiamo chiesto alcune informazioni all'Assessore.
Abbiamo ben presente la situazione in cui versano gli altri
acquisti della Regione e ben sappiamo come il loro utilizzo si
protragga molto lontano nel tempo. L'esempio dell'edificio dell'ex
Filatura Brambilla ci ricorda addirittura che non sappiamo ancora
quale dovrà essere il suo utilizzo definitivo. È molto recente
l'apertura di qualche spiraglio sul possibile utilizzo, anche se
per alcuni aspetti discutibile, dell'edificio che ospitava l'ex
FERA. Qualcuno dice che si tratta di una "scommessa" e noi staremo
a vedere come andrà a finire. Si sta studiando come utilizzare
l'ILLSA-VIOLA e sembra che una sua parte sarà occupata dalla
BLACKSTONE. Non sappiamo ancora come sarà risolta la questione
dell'area dell'ex MONTEFIBRE.
Ovviamente noi non siamo contrari all'acquisto di immobili,
specie in questo settore nel quale è indispensabile che nuove
aziende inizino la propria attività. Chiediamo solo delle
informazioni per sapere se la Giunta ha già delle idee
sull'utilizzo del nuovo capannone acquistato ad Hône. Tuttavia,
oltre alla lunga attesa, prima di veder iniziare nuove attività
negli immobili acquistati dalla Regione, ci preoccupa il grave
fenomeno della situazione occupazionale: i dipendenti che
lavoravano nelle aziende fallite non riescono a trovare una nuova
occupazione. Dai dati forniti dall'Assessore, scopriamo che, sempre
per quanto concerne il gruppo BESSO, ci sono ancora 94 persone in
cassaintegrazione ed in particolare abbiamo 22 cassintegrati alla
CIS, 28 cassintegrati alla CVG di Lillianes, 37 alla HONE-CONF e 7
alla ICS.
Se noi estendiamo il nostro sguardo alla zona circostante o
addirittura a tutta la Valle, vediamo che la situazione è molto
difficile un po' dappertutto. In altre occasioni abbiamo illustrato
delle cifre aggiornate che rivelano una situazione molto grave. Al
13 gennaio di quest'anno, infatti, abbiamo ben 877 persone in cassa
integrazione in tutta la Valle e 176 in disoccupazione speciale.
Nelle zone della Bassa Valle abbiamo 379 persone in cassa
integrazione all'ILLSA-VIOLA, 9 alla RBS e 101 alla SIV. In
disoccupazione speciale (situazione ancora più difficile della
cassa integrazione) ne abbiamo ben 79 alla FORTUNA-WEST, 47
all'IMVA e 3 alla CARVA, per le quali veramente non riusciamo a
intravedere alcuna soluzione, perché queste persone hanno tutte una
certa anzianità di cassa integrazione o di disoccupazione speciale,
ma soprattutto di età anagrafica e quindi incontrano notevoli
difficoltà di reinserimento in nuove attività.
Se a tutto questo aggiungiamo gli iscritti agli Uffici di
Collocamento, che superano le 3000 unità, e se consideriamo i
giovani al di sotto dei 21 anni che superano le 1100 unità, ci
troviamo veramente di fronte ad una situazione disastrosa ben al di
là di quanto può o potrebbe fare la Regione.
A nostro parere, quindi, si impone la ricerca di una soluzione
che parta proprio dalle realtà dove la situazione è più grave e,
visto che si è acquistato questo capannone, ci interesserebbe
appunto conoscere se, a parere dell'Assessore, esistono delle
prospettive per il reinserimento lavorativo dei cassintegrati
dell'ex gruppo BESSO.
Un altro tema che ci preoccupa abbastanza e che ci lascia
dubbiosi su queste operazioni che fa la Regione è il fatto che noi,
come Amministrazione, abbiamo acquistato questo capannone per oltre
1 miliardo. Il capannone avrà una sua utilità e, magari, sarà stato
acquistato anche ad un prezzo conveniente, però noi avevamo già
investito parecchi soldi nel gruppo BESSO. A me risulta che solo
una piccola parte degli investimenti che abbiamo fatto come Regione
è stata da noi ricuperata e ci piacerebbe conoscere dati più reali,
proprio per sapere come si svolgono effettivamente queste
operazioni della Regione, la quale prima finanzia determinate
aziende per le loro attività lavorative, poi ricupera solo una
minima parte dei crediti e quindi compera dei capannoni. Quindi i
soldi spesi dalla Regione servono a pagare i dipendenti, l'INPS o
fornitori privilegiati, però alla fine è sempre lei a rimetterci.
Forse è opportuno che su questa circostanza noi iniziamo a fare una
certa riflessione e perciò chiediamo all'Assessore di fornirci dei
dati più precisi.
Si dà atto che dalle ore 12,40 riassume la Presidenza il
Presidente BONDAZ.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Il Consigliere Cout ha aperto un
discorso che non voglio affrontare nel rispondere a questa
interpellanza, la quale ha un interesse piuttosto limitato, perché
sulla situazione dei cassintegrati abbiamo effettuato una prima
rilevazione ed ho già preannunciato che verso la fine di marzo
riuscirò a distribuire dei tabulati molto più precisi e tali,
comunque, da metterci in grado di valutare la reale situazione dei
cassintegrati in Valle d'Aosta. Aggiorno solo la situazione dicendo
che il Governo ha approvato recentemente, il 21 gennaio, un disegno
di legge che dovrebbe riordinare un po' tutta la materia.
Per quanto riguarda la situazione dei disoccupati, ed in modo
particolare dei giovani, come ho già detto in uno degli ultimi
Consigli, abbiamo avviato una nuova ricerca proprio per avere dei
dati più precisi, perché i vecchi sistemi di rilevazione non ci
permettevano di conoscere il quadro reale della situazione. Avremo
quindi la possibilità di tornare in seguito sull'argomento.
Preannuncio anche che tra poco potrò distribuire, a tutti i
Consiglieri regionali che non hanno potuto prendervi parte, il
resoconto riassuntivo del convegno che si è svolto a Cogne, il cui
testo è già pressoché definito.
Venendo al tema specifico dell'interpellanza ed in particolare
alla sua prima domanda, sulle "intenzioni della Giunta in merito
all'utilizzazione del capannone industriale di Hône", posso dire
che tutti hanno convenuto sulla necessità che lo stesso venisse in
possesso dell'Amministrazione regionale, perché lo stesso sia
utilizzato secondo le convenienze ed opportunità. L'Amministrazione
regionale ha operato in tal senso e la ratifica che viene
presentata oggi in Consiglio testimonia il raggiungimento di questo
obiettivo.
In merito alla sua possibile utilizzazione, posso dire che la
Regione persegue la politica di acquisire vecchi immobili o aree
già attrezzate per vari motivi. Uno di questi è dettato dal fatto
che la possibilità di utilizzare aree e capannoni già attrezzati
consente una maggiore rapidità decisionale. Questa scelta, inoltre,
discende dalla opportunità di non consumare ulteriore territorio in
una Regione come la nostra che dispone, relativamente, di poca
superficie utilizzabile a fini industriali. In questo senso va
visto l'acquisto delle aree e degli immobili dell'ex MONTEFIBRE,
dell'ILLSA-VIOLA, dell'ex FILATURA BRAMBILLA...
Rispondendo ad altre domande fatte sempre dal Consigliere Cout,
aggiungo che ci troviamo di fronte a situazioni molto diversificate
fra loro. Quando si tratta di un patrimonio immobiliare di tipo
recente, come nel caso della BESSO, gli edifici possono essere
adattati con grande rapidità perché sono relativamente moderni e
recenti. Quando, invece, si tratta di costruzioni che risalgono ad
oltre mezzo secolo fa, la loro utilizzazione, rispetto alle nuove
esigenze, diventa piuttosto difficile ed infatti, per esempio, nel
caso della ex MONTEFIBRE siamo stati costretti ad abbattere
completamente l'edificio in vista di una reindustrializzazione
dell'area. Altre volte, come nel caso del fabbricato dell'ex
ALLUVER, per rimanere ovviamente nell'area che il Consigliere Cout
conosce molto bene, gran parte dei capannoni sono utilizza ti dalle
nuove attività che sono tuttora in funzione.
Nel merito, quindi, della prima domanda dell'interpellanza,
posso dire che l'intenzione della Giunta è quella di mantenere
quest'area e questo capannone, che attualmente sono di proprietà
regionale, a destinazione industriale.
Esistono delle proposte di insediamenti industriali e noi stiamo
valutando quale sia più compatibile con le esigenze della zona e
nel contempo cerchiamo anche di tener conto che la cassa
integrazione del gruppo ex BESSO è di tipo prevalentemente
femminile. Quindi: valore e superficie dell'area coperta da una
parte, esigenze occupazionali dall'altra, devono trovare una giusta
mediazione nella scelta di possibili attività imprenditoriali da
insediare in quel capannone.
Le convenzioni segnalano una certa "preferenzialità" o un certo
privilegio nell'assunzione di questo personale da parte degli
imprenditori con i quali ci accorderemo. Anche in questo settore il
discorso è molto più complesso di quanto non possa apparire in via
puramente teorica. Si tratta di trovare anche una compatibilità tra
e professionalità e la disponibilità dei cassintegrati o delle
cassintegrate ad essere assorbiti. Abbiamo anche avuto delle
esperienze negative in merito, nel senso che un ammortizzatore
sociale, come la cassa integrazione, molte volte è usata anche al
di fuori degli obiettivi per i quali essa è stata istituita e deve
essere utilizzata.
Nel merito della parte finale della interpellanza, sulla quale
mi sembra che il Consigliere Cout abbia voluto porre un particolare
accento, do in dettaglio gli interventi regionali, i recuperi già
effettuati ed i possibili recuperi a seguito dell'acquisto del
fabbricato.
Finanziamenti accordati.
A) Finanziamento accordato ai sensi della legge n. 33 sui fondi
di rotazione in data 7 marzo 1980: erogati 614 milioni. Mutuo
assistito da garanzia ipotecaria di 1° grado effettuato fino alla
concorrenza di 1 miliardo 473 milioni ed iscritto presso la
Conservatoria dei registri immobiliari di Aosta il 13 agosto del
1982, nonché ad integrazione della garanzia fidejussoria della
Regione per 1.300 milioni. Questa garanzia fidejussoria è stata
accordata con deliberazione della Giunta regionale del 1° luglio
1983. L'Istituto Bancario S. Paolo di Torino, con cui è stato
stipulato il contratto di mutuo, recupera l'intero ammontare del
debito residuo, pari a lire 605 milioni, quindi si tratta di un
recupero totale, e non è stata utilizzata la nostra fidejussione.
Questo è il primo finanziamento.
B) Secondo gruppo di finanziamenti. Con deliberazione della
Giunta regionale del 19 agosto 1983, ai sensi della legge n. 16
(per intenderci: quella della Finanziaria), è stato accordato un
finanziamento in gestione speciale, ai sensi della legge n. 16, di
lire 900 milioni, di cui ne sono stati "erogati" (e ci tengo a
sottolineare "erogati" affinché non sorgano equivoci) 450.
Con deliberazione del 1° giugno del 1984 sono stati accordati
450 milioni, dei quali ne sono stati erogati 359 milioni.
Il debito residuo di entrambi, comprensivo degli interessi,
assomma ad un totale di 976 milioni 404 mila 155 lire. I mutui sono
assistiti da garanzia ipotecaria di secondo grado effettuata fino
alla concorrenza di lire 1 miliardo e 620 milioni, iscritto presso
la Conservatoria dei registri immobiliari in data 4 novembre 1983,
e sono anche assistiti, ad integrazione, da fidejussione dei soci
della CIS, per il 50%. Essendo il recupero delle somme erogate
subordinato al ricavato d'asta della vendita dell'immobile (1
miliardo e 110 milioni), detraendo quanto spettante all'Istituto
Bancario S. Paolo di Torino, possono essere recuperate dalla
Finanziaria regionale, lire 504 milioni 835 mila e 754 lire.
Questi sono gli interventi, i recuperi già effettuati e
prevedibili al termine della vicenda BESSO.
PRESIDENTE:
Ha chiesto la parola il Consigliere Cout; ne
ha facoltà.
COUT (P.C.I.):
Mi sembra di aver capito che la Regione ha
avuto una perdita secca di circa 471 milioni! Non è che questo ci
possa fare molto piacere ed in ogni caso avvalora quello che
dicevamo prima e cioè che bisognerebbe fare una certa riflessione
su tutte queste operazioni e sull'utilizzo dei capannoni che
appartengono all'Amministrazione e che sono sparsi qua e là sul
territorio della Regione. A nostro parere bisognerebbe poter
disporre di un progetto complessivo della situazione e di quello
che si può fare anche in relazione alle proposte esistenti ed alle
iniziative che la Regione può direttamente mettere in atto, in
aggiunta alle agevolazioni per l'accesso ai crediti date agli
imprenditori. Ben vengano gli aiuti e le agevolazioni regionali, ma
devono essere individuate con cura ed inserite in un progetto
complessivo che deve tenere nella debita considerazione la
compatibilità delle professionalità alla quale faceva cenno
l'Assessore. Solo in presenza di un progetto di questo tipo è
possibile pensare anche ad una riconversione professionale dei
lavoratori ed in particolare delle lavoratrici che incontrano
notevoli difficoltà di reinserimento. Nella realizzazione di questo
progetto potrebbe intervenire in modo più diretto anche
l'Assessorato.
Ci auguriamo che il tutto venga realizzato nel più breve tempo
possibile, anche perché certe situazioni rischiano di trascinarsi
senza alcuna speranza di soluzione, se si esclude, ovviamente,
qualche sporadica illusione offerta da alcune aziende che
continuano ad essere un po' scollegate dal discorso più complessivo
di una nuova imprenditorialità per la Valle d'Aosta.
