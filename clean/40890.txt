Classificazione
ENTI LOCALI
Comuni



Oggetto del Consiglio n. 196 del 18 ottobre 2018 - Resoconto
OGGETTO N. 196/XV - Ritiro di mozione: "Interventi nei
confronti del Governo nazionale per il ripristino dei finanziamenti
al Comune di Aosta previsti dal bando Periferie".
Fosson (Presidente) -
Punto n. 34 dell'ordine del giorno.
La parola al Consigliere Baccega per l'illustrazione.
Baccega (UV) -
Contrariamente alla mozione precedente,
questa mozione avrei piacere di portarla al voto, nel senso che i
due partiti nazionali che sono presenti in Consiglio regionale
possono in qualche modo dire la loro ai propri referenti. Referenti
che probabilmente in queste ore sono impegnati a ricercare la
manovra, capire dov'è finita, una manovra di condono fiscale, di
condono tombale, uno scudo fiscale per i capitali all'estero, un
condono edilizio e un decreto che condona anche le case abusive e
ne sostiene la ricostruzione.
Dopo la simpatica affermazione: "per ora andiamo avanti" da
parte della collega Certan, diciamo che torniamo a parlare di
investimenti e di investimenti nell'edilizia sul territorio
valdostano. La mozione rappresenta un po' quello che si è
affrontato nel Consiglio scorso durante un'interrogazione
attraverso l'interpellanza che chiedeva di agire presso il Governo
nazionale a guida Cinque Stelle e Lega con tutta una serie di
referenti che sono amici e soprattutto con la rappresentanza di una
Deputata della Valle d'Aosta e mi riferisco
in primis
alle
risorse assegnate alla Valle d'Aosta attraverso il finanziamento di
"Italia sicura" e poi al Comune di Aosta attraverso il decreto
Milleproroghe che ha cancellato o spostato i soldi del bando
periferie. "Italia sicura" - lo dice il nome stesso - sono risorse
destinate a proteggere il nostro territorio: un territorio di
montagna bello, impervio, severo con il quale vogliamo convivere in
sicurezza per quanto possibile; risorse che sono state cancellate
dal Ministro dell'ambiente Cinque Stelle Sergio Costa, perché
quelle risorse che erano in capo ai Lavori pubblici sono state poi
spostate al Ministero dell'ambiente. Si tratta di interventi di
mitigazione per frane e valanghe per 4,809 milioni, per la
viabilità non statale 2,186 milioni, per l'innovazione e verifiche
tecnologiche di monitoraggi 1,5 milioni, 12,242 milioni per
alluvioni, sistemazioni idrauliche e mitigazioni dei rischi
naturali. Ci preme ribadire ancora una volta che nel nostro Paese
gran parte del nostro territorio è a rischio inondazioni,
alluvioni, è un Paese sismico, a rischio frane e dissesti, eventi
che spesso diventano catastrofici e che mettono a rischio la vita
delle persone. Questa estate la Val Ferret ha avuto modo di
verificare cos'è successo. La Valle d'Aosta per l'82 percento del
suo territorio è a rischio frane, valanghe e dissesto
idrogeologico, abbiamo sempre ribadito in quest'aula che il
"rischio zero" non esiste, è quindi fondamentale predisporre
interventi di protezione da caduta massi, opere di difesa da eventi
valanghivi, interventi di mitigazione del rischio frane e di
sistemazione idraulica per evitare l'esondazione dei corsi d'acqua.
Bisogna proseguire e confermare il lavoro fatto negli anni passati:
un lavoro importante, un lavoro che dopo l'alluvione del 2000 ha
ulteriormente messo risorse importanti su questo territorio. È
quindi necessario continuare ad investire per opere di prevenzione
e di protezione a salvaguardia delle nostre vite, delle nostre
case, delle strade, dei villaggi e degli alpeggi.
Dei documenti programmatici di bilancio del Governo non sappiamo
nulla o quasi, sappiamo che c'è questo
maxi
condono, ci
hanno detto che ci sono molte risorse per gli investimenti, ma
quello che al momento abbiamo riscontrato è che sono stati tolti
soldi, risorse agli investimenti: "Italia sicura" e bando
Periferie. Ulteriori risorse sono state tolte al Comune di Aosta,
soprattutto lo dico a coloro che erano in quel Consiglio comunale,
che si sono prodigati affinché gli investimenti potessero andare
avanti; gli interventi sul bando Periferie erano pianificati e
addirittura sono stati approvati attraverso la firma di una
convenzione. Ci sono importanti interventi di pavimentazione ad
Arpuilles, la Piazza Manzetti, la strada du Col du Mont e al
quartiere Dora, interventi per 900 mila euro sul polo sportivo
Tzambarlet, 2,3 milioni su Montfleury e poi tutta una serie di
interventi sulla rete gas e sulle fognature, che è il parcheggio di
Excenex. Interventi che drammaticamente la nostra città capoluogo,
capoluogo di regione vede sfumare. Sono preoccupato dalle ultime
affermazioni di un nostro Deputato Cinque Stelle, che dice:
"
Andiamo alla conquista di Aosta all'insegna di un motto: "ci
prenderemo Aosta!""
. Direi una dichiarazione ingenua,
imprudente che ci fa quasi pensare che ci sia dietro una strategia:
"togliamo loro i soldi, così non possono fare le opere e vinciamo
le elezioni", ma attenzione che i valdostani sanno reagire, i
valdostani sapranno reagire.
Quello che chiede la mozione è che la Presidente invii una nota
al Ministro Costa, al Ministro Toninelli e al
Premier
Conte
affinché, come ha chiesto anche il CELVA a sostegno di queste
iniziative, vengano ripristinati i finanziamenti per il 2019 per
"Italia sicura" e per il bando Periferie. Sappiamo anche che altri
Comuni e altre Regioni si stanno muovendo in questa direzione e
soprattutto per il bando Periferie ci sarà un ricorso alla Corte
costituzionale. Forse intervenendo per tempo si possono evitare dei
contenziosi che sarebbero drammatici, ma soprattutto con queste
risorse si può dare lavoro all'edilizia, che dà lavoro a sua volta
alle persone e che quindi fa crescere il prodotto interno lordo di
questa regione.
Presidente -
Apro la discussione generale. La parola alla
Presidente della Giunta.
Spelgatti (LEGA VDA) -
Ringrazio i colleghi Consiglieri
che hanno sottoscritto la mozione per aver portato in aula
un'iniziativa che verte su temi di cui si è discusso principalmente
fuori da quest'Assise, ma di cui ho potuto occuparmi direttamente
durante la mia esperienza nel Comune di Aosta, in particolar modo
per quello che riguarda il bando Periferie.
Cominciamo proprio da quest'ultimo. Tanto si è detto e tanto si
è dibattuto su questo bando, che in teoria avrebbe dovuto
intervenire per riqualificare le periferie degradate delle nostre
città, ma che poi è diventato di fatto il collettore di ogni genere
di proposte, ma soprattutto di numerosi studi di fattibilità
rispetto ai quali viene naturale chiedersi quanto siano
effettivamente realizzabili. Il bando però che nella nostra regione
ha interessato il Comune di Aosta è stato fermato in seguito a una
votazione del Senato, votazione da cui sono originate le numerose
polemiche che quotidianamente riempiono le principali testate
locali e non. A questo punto però è necessario fare un po' di
corretta informazione. Il bando non è stato bloccato perché il
Governo non voleva erogare quei soldi, bensì perché si è dovuto
dare attuazione alla sentenza della Corte costituzionale n.
74/2018, che afferma che serve un'intesa con gli Enti territoriali,
quindi le Regioni, nell'assegnazione dei fondi e che non si può
intervenire solo su richiesta del Comune. Risulta evidente quindi
nella pronuncia della Suprema Corte che il bando in questione sia
palesemente incostituzionale. Nonostante questo, però il bando non
è stato fermato per intero, bensì si è garantita l'immediata
fattibilità per i primi 24 progetti che hanno ricevuto un punteggio
superiore a 70/100. Vista però la necessità di rispettare la
sentenza della Consulta, il Governo è dovuto intervenire per
analizzare i restanti progetti e valutare quali avessero davvero
una funzione di rilancio per le periferie e quali no.
Va comunque sottolineato che il bando Periferie era stato
finanziato dal precedente Governo soltanto per metà dell'importo
complessivo e che quindi, come dichiarato dal Sottosegretario Laura
Castelli, si trattava di mere promesse più che di risorse messe
realmente a disposizione. Con tale strumento inoltre si è tolto ai
sindaci il diritto di scegliere come usare le risorse, come
affermato e ricordato dalla sentenza della Corte costituzionale. Il
Governo ha perciò deciso di utilizzare le risorse stanziate per le
convenzioni negli anni 2018/2019 non solo per alcuni dei progetti
dei Comuni capoluogo che hanno partecipato al bando, ma per tutti
gli 8.000 Comuni d'Italia al fine di consentire alle tante
Amministrazioni comunali con avanzi di amministrazione di poterli
utilizzare immediatamente per investimenti in opere pubbliche
secondo un criterio di premialità, di equità e di rispetto dei
principi costituzionali. Su questo principio non possiamo che
essere d'accordo. È bene infatti distinguere tra i Comuni che hanno
dato avvio a progetti già esecutivi, e su cui si è già investito
per il rilancio delle periferie, e tra quelli che hanno invece
utilizzato questo fondo al solo scopo di creare progetti di
facciata. Viene naturale chiedersi a questo punto quali e quanti
siano i progetti già avviati dal Comune di Aosta. La risposta è
tristemente conosciuta: nessun progetto è stato a oggi avviato e a
confermarlo sono le dichiarazioni dello stesso Primo cittadino in
un'intervista rilasciata a uno dei principali quotidiani
locali.
Veniamo infine all'aspetto più interessante dell'intera vicenda,
perché diamo assoluto valore al peso della rappresentanza
democratica dei nostri organi parlamentari e dei rappresentanti
eletti. Da una rapida verifica, che chiunque può fare accedendo al
sito del Senato, scoprirete che alla votazione dell'emendamento
13.2 alla legge di conversione del decreto Milleproroghe e quindi
sull'emendamento che ha fermato il bando Periferie, tra i 270
Senatori votanti è stata raggiunta l'unanimità. A votare
favorevolmente allo
stop
della seconda
tranche
di
finanziamenti al bando Periferie sono stati non solo i Senatori del
Partito Democratico, Matteo Renzi compreso, compagni del Sindaco di
Aosta, che più volte si è detto preoccupato allo
stop
dei
finanziamenti, ma anche il Senatore Lanièce che, dalle informazioni
in nostro possesso, era ed è sostenuto dallo stesso gruppo che
presenta oggi questa iniziativa. A questo punto la domanda è quasi
obbligatoria: perché se tanta era l'importanza di questo bando si è
votato favorevolmente al suo
stop
? Forse perché si è
ritenuto che i dubbi di legittimità fossero fondati.
Tra le altre cose è notizia di oggi che nella legge di bilancio
vi sarà un'ulteriore modifica rispetto al bando Periferie, perché
si è stabilito nell'accordo che, ai fini della prosecuzione degli
interventi previsti nelle convenzioni ai fini dell'erogazione degli
stanziamenti relativi al programma straordinario di intervento per
la riqualificazione urbana, la sicurezza delle periferie, città
metropolitane e dei comuni capoluogo di provincia, nelle
convenzioni stipulate nell'ambito del programma di cui al comma 1 e
concluse sulla base di quanto disposto ai sensi del decreto del
Presidente del Consiglio dei ministri 29 maggio 2017, pubblicato
nella Gazzetta Ufficiale n. 148 del 27 giugno 2017, nonché le
delibere del CIPE n. 2 del 3 marzo 2017, n. 72 del 7 agosto 2017,
adottate... si interviene con riguardo al rimborso delle spese
sostenute e certificate dagli enti beneficiari in ordine al
cronoprogramma. Viene cioè riesteso il numero dei progetti che
erano stati accettati, quindi viene effettivamente allungato
l'elenco, quindi si fa riferimento all'elenco, dunque teoricamente
anche il Comune di Aosta potrebbe rientrare in questo elenco,
peccato che si faccia riferimento solo ed esclusivamente al
rimborso delle spese già sostenute. Noi, purtroppo, quindi non
rientriamo in questo elenco perché, nonostante il Sindaco Centoz
abbia detto: "bene, ci arrivano 12 milioni di euro", in realtà
stiamo parlando proprio di tutta un'altra realtà.
Veniamo infine al secondo punto che riguarda il programma
"Italia sicura". Nella mozione è stato scritto che il programma
dell'unità di missione prevedeva ben 20 milioni per la Valle
d'Aosta per non meglio specificati investimenti sul territorio e
che le competenze sono state sospese o posticipate e si impegna
conseguentemente il Governo a ripristinare nel bilancio 2019 le
suddette risorse, purtroppo nulla di quanto è scritto corrisponde a
verità. È bene chiarire infatti alcuni aspetti a cominciare
dall'unità di missione "Italia sicura". Questa struttura infatti è
stata smantellata con decreto del neo Presidente del Consiglio
Conte per un motivo ben preciso: poiché, secondo quanto dichiarato
da diverse fonti del Movimento Cinque Stelle, titolari del
Dicastero dell'ambiente, "Italia sicura" è stato uno
spot
di
Renzi, l'unità di missione non è stata mai efficace nelle
emergenze, non c'erano competenze adeguate al suo interno, sono
state tolte risorse al Ministero, ma sul fronte della prevenzione
del rischio non è stato fatto nulla.
Per quanto riguarda invece gli appalti, si è assistito in molti
casi ad affidamenti opinabili. Per tali ragioni il decreto-legge
sulle disposizioni urgenti in materia di riordino dell'attribuzione
dei Ministeri dei beni e delle attività culturali e del turismo,
delle politiche agricole, alimentari e forestali e dell'ambiente,
della tutela del territorio e del mare ha definito la chiusura di
"Italia sicura" trasferendo nuovamente al Ministero dell'ambiente e
della tutela del territorio e del mare le funzioni in materia di
emergenza ambientale esercitate dalla Presidenza del Consiglio dei
ministri, nonché i compiti in materia di contrasto al dissesto
idrogeologico, di difesa e di messa in sicurezza del suolo e di
sviluppo delle infrastrutture idriche.
Quanto ai fondi, nello specifico quelli relativi all'edilizia
scolastica sono e saranno regolarmente erogati, mentre i
fantomatici 20 milioni citati nell'iniziativa altro non sono che
quanto la Regione Valle d'Aosta, in risposta ad una sollecitazione
di "Italia sicura", aveva inviato quale elenco di interventi da
effettuare relativamente al dissesto idrogeologico. È bene però
specificare che quei soldi non sono mai stati stanziati, né mai
messi in nessun bilancio, quindi risulta impossibile, anche
volendo, dare corso alla parte impegnativa di questa mozione. A
ulteriore riprova di ciò è da sottolineare che nei giorni scorsi la
Giunta regionale, su proposta dell'Assessorato delle opere
pubbliche, territorio, edilizia residenziale e pubblica, ha
adottato due deliberazioni che stanziano complessivamente
1.419.682,19 euro per interventi di mitigazione del rischio
idrogeologico da frane e crolli da finanziare in regime di
contributo ai Comuni della Valle d'Aosta. Di questi, 911.538,78
sono stati stanziati per l'esecuzione da parte dei Comuni,
interventi programmabili che avrebbero dovuto in gran parte essere
finanziati a valere sul programma "Italia sicura", il quale
tuttavia non ha ricevuto ancora gli opportuni finanziamenti dallo
Stato.
Alla luce di quello che ho letto, vi chiedo che venga ritirata
questa mozione, perché ovviamente non si può dare seguito
all'impegnativa che voi chiedete; in caso contrario, chiedo di
astenersi.
Presidente -
La parola al Consigliere Baccega.
Baccega (UV) -
Io, in realtà, non sono riuscito a
seguirla, perché lei è andata come un missile, però mi riservo di
rileggere il suo intervento se gentilmente me lo può far avere e,
sulla base delle cose che ha detto, valuterò se ritornare su questo
argomento o meno, quindi ritiriamo la mozione.
Faccio solo una precisazione: se sono stati sollecitati, non
capisco perché non c'erano gli stanziamenti. In effetti il quadro
degli interventi è molto chiaro, l'unità di missione li ha ricevuti
e, se non hanno stanziato i soldi, se c'è una bufala del Governo
Renzi, lo valuteremo e poi ci ritorneremo. La ringrazio
comunque.
Il Consiglio prende atto del ritiro della mozione.
