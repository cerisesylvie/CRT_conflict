Classificazione
SPORT E TEMPO LIBERO
Infrastrutture ricreativo-sportive
Sport invernali



Oggetto del Consiglio n. 959 del 17 novembre 2004 - Resoconto
OGGETTO N. 959/XII - Norme di sicurezza sulle piste di sci delle
stazioni di piccola dimensione. (Interpellanza)
Interpellanza
Ricordato che il 23 settembre 2004, durante l'esame
consiliare di un'iniziativa ispettiva del gruppo "Arcobaleno-Vallée
d'Aoste", si svolse una discussione avente per oggetto il tema
della realizzazione e della manutenzione delle piste di sci di
fondo nella nostra regione;
Rammentato che, in tale circostanza, l'Assessore competente
condivise la preoccupazione circa il sistema regionale di controllo
della sicurezza e di individuazione dei responsabili delle piste,
considerandolo troppo pesante in rapporto alle possibilità
organizzative ed economiche delle stazioni invernali più
piccole;
Creduto opportuno rivedere l'attuale normativa, che prevede
regole ugualmente rigide per tutte le località turistiche della
Valle, alla luce delle difficoltà riscontrate nelle piccole
stazioni;
il sottoscritto Consigliere regionale
Interpella
l'Assessore competente per sapere:
1) se riafferma il giudizio di eccessivo appesantimento del
sistema di controllo della sicurezza e della individuazione dei
responsabili delle piste, con particolare riguardo alle piccole
stazioni invernali dove si pratica lo sci di fondo;
2) se non ritenga opportuno approfondire il tema, specie in
riferimento ai problemi giuridici che la questione pone, al fine di
sgravare le piccole località da incombenti che oggi impediscono
l'apertura di piste di sci al pubblico;
3) se non intenda, infine, proporre adeguate modifiche alla
normativa vigente, rendendo possibile l'utilizzo delle piste nelle
stazioni minori.
F.to: Curtaz
Presidente - La parola al Consigliere Curtaz.
Curtaz (Arc-VA) - Un'illustrazione che sarà particolarmente
breve, anche per venire incontro alle esigenze di chi ha altri
impegni istituzionali. Ritorno con questa iniziativa su un problema
già affrontato, seppure incidentalmente, in occasione della
discussione di un'altra iniziativa nello scorso mese di
settembre.
L'attuale normativa che disciplina i problemi della sicurezza e
dell'individuazione dei responsabili delle piste di sci è
particolarmente pesante per quanto riguarda le piccole stazioni,
che hanno difficoltà a trovare questi responsabili, e la
conseguenza paradossale è che alcune stazioni di sci non aprono al
pubblico le piste, soprattutto quelle di fondo, o addirittura
sperano che non nevichi, in modo che il problema non si ponga. A
seguito di questo ragionamento, introdotto in via occasionale
quando discutemmo di un'altra iniziativa, l'Assessore condivise
tale analisi della situazione: da qui, l'esigenza di un
approfondimento della tematica che viene chiesta con questa
interpellanza, in modo da verificare se c'è la volontà politica di
andare ad una disciplina che non tratti le stazioni invernali tutte
alla stessa stregua, ma che permetta un regime più flessibile per
quelle piccole stazioni invernali che non hanno la possibilità di
trovare persone che possono assumere degli incarichi, i quali,
sotto il profilo della responsabilità, possono essere anche
gravosi.
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Naturalmente non posso che riaffermare quanto ho
già detto, quindi l'impegno si dovrà concretizzare.
Oggi, però - avendo non in maniera incidentale la possibilità di
esprimermi -, vorrei dire quella che ritengo essere una possibile
proposta da sottoporre all'attenzione del Consiglio regionale. Dico
già che si tratta di una normativa che non potrà essere presentata,
se non all'inizio dell'anno prossimo, per una questione di
bilancio, quindi in termini finanziari probabilmente riusciremo a
dare una retroattività sul 2005; in termini invece ordinamentali
credo che sarà corretto immaginare che ci troveremo di fronte ad
un'applicazione per l'inverno per la stagione prossima, non per
questa imminente. Infatti è in fase di avanzata elaborazione avendo
già ottenuto un primo parere favorevole dall'Associazione
valdostana degli enti gestori piste sci di fondo, che poi è
un'emanazione del "CELVA", un disegno di legge che prevede la
copertura da parte della Regione di parte degli oneri derivanti dai
servizi di soccorso sulle piste di sci di fondo: questa era una
carenza derivante dal fatto che, quando furono abrogate una serie
di norme che riguardavano delle leggi di settore, al momento
dell'emanazione della norma complessiva di finanziamento dei
comuni, nota come "finanza locale", questa legge fu abrogata,
quindi da allora non ci furono, se non in rarissimi casi di
gestione di piste da parte di sci club, più forme di compensazione
per la battitura delle piste di sci da fondo.
Come lei sa, non possiamo più tornare su queste forme di
finanziamento legate alla battitura pista, perché sono contrarie
alle regole degli aiuti di Stato, mentre un finanziamento a valere
sul soccorso delle piste è possibile, lo facciamo per gli impianti
di risalita dello sci da discesa, quindi non vedo delle difficoltà
per lo sci nordico. Possiamo quindi dire che - siccome abbiamo
messo una particolare somma per questo bisogno - alla fine di
quest'anno vareremo, come Giunta, il provvedimento, ed è
all'interno di questo provvedimento, che lega soccorso con
finanziamento, che dovremo riflettere su una formula di
alleggerimento delle regole di soccorso, senza far venire il
principio del soccorso, perché credo che il servizio di soccorso di
pronto intervento qualificato sulle piste di sci di fondo sia
comunque - dal punto di vista dell'immagine della Valle d'Aosta -
un qualcosa di estremamente rilevante: siamo gli unici che hanno,
in Italia, un sistema così efficace di soccorso sulle piste di
discesa e sulle piste di sci di fondo.
È vero però che oggi siamo indeterminati, cioè oggi non ci
rendiamo conto della differenza fra grandi e piccoli comprensori;
pretendiamo la presenza di un direttore di piste e di un "pisteur
secouriste" in maniera assai indeterminata, mentre personalmente
ritengo che dovremmo, nella legge sul finanziamento delle piste di
fondo, piuttosto che rivedere il sistema di per sé, immaginare se
quell'occasione possa valere per rivedere la figura del "pisteur
secouriste": questa è anche un'esigenza che i "pisteurs"
manifestano.
La figura professionale di "pisteur secouriste" è una figura in
crisi; oggi abbiamo circa 500 "pisteurs"; di questi, poco meno di
80 sono sul mercato e sono occupati. Di recente, abbiamo fatto un
corso da direttore di piste ed eravamo convinti di avere almeno
25-26 iscritti; ne abbiamo solo 14, è segno che c'è qualcosa che
non funziona. Molti accedono a questo tipo di professione senza
avere una reale vocazione, molti sono impiegati regionali,
pensionati, persone appassionate di sci e sono convinti che questo
sia uno sfogo o l'ottenimento di chissà quale possibilità, mentre
noi sappiamo che quella dei "pisteurs" è una professione che
riconosciamo con una logica da albo, ma, in realtà, sono lavoratori
dipendenti delle società o dei comuni, nel caso dello sci da
discesa o dello sci da fondo. Credo che al di sotto di un certo
chilometraggio potremmo sposare una richiesta che viene dai
"pisteurs": di istituire la figura di "aiuto pisteur", che - usando
il praticantato degli avvocati e dei giornalisti - dovrebbe essere
una specie di "praticante pisteur", avente già alcune
caratteristiche e che abbia già fatto una parte di corso o una
certa professionalizzazione... questo potrebbe forse consentire una
riduzione dei costi.
L'impegno che prendo, da qui al mese di gennaio, quando
presenteremo la legge, è quello di approfondire ulteriormente,
naturalmente in collaborazione con l'Associazione degli enti
gestori di piste di sci di fondo, perché, da una parte, la presenza
del soccorso ci consente di finanziare, dall'altra, il soccorso
così fatto in certe situazioni è pesante. Penso agli anelli al di
sotto dei 3 km., che sono parecchi: uno di questi è Vetan di
Saint-Nicolas, per il quale è sempre più difficile avere un
innevamento della pista (l'altro giorno i rappresentanti del comune
mi hanno detto che per loro il direttore di pista e il "pisteur",
per pochi giorni l'anno, su un anello di 2 km., diventa un po'
pesante).
Concludendo, si tratta di contemperare il fatto di scegliere di
finanziare, come Regione, il soccorso e, dall'altra, fare in
maniera di trovare la formula forse attraverso la figura di "aiuto
pisteur" - ma lo approfondiremo - che consenta di sgravare i più
piccoli comprensori di fondo da costi eccessivi.
Presidente - La parola al Consigliere Curtaz.
Curtaz (Arc-VA) - Mi dichiaro soddisfatto della risposta e
dell'impegno dell'Assessore, che ovviamente verificheremo a tempo
debito.
Credo che una risposta vada data soprattutto a livello
normativo, perché l'esempio che lei mi ha fatto della piccola pista
di Vetan - ma ce ne sono decine di queste situazioni, qualche volta
le piste di questa lunghezza sono le uniche in piccoli comuni - ci
induce a una riflessione. Non possiamo utilizzare la medesima
normativa per comprensori come Courmayeur o tornando al fondo come
Brusson e Cogne, e comprensori minimali come possono essere
Valpelline e Ollomont, perché ci troviamo di fronte a fattispecie
dal punto di vista tecnico, sciistico, economico... totalmente
diverse!
Insisto molto sull'attenzione al dato normativo, perché ritengo
che una normativa - che pure è corretta e che approviamo in questa
materia - vada vista con un po' di buon senso. Non è possibile
gravare delle piccole stazioni da incombenti che sono assolutamente
superiori alle loro forze! Anche la leva finanziaria ed economica
può alleviare questo carico, però ritengo preferibile una modifica
normativa che alleggerisca pure gli aspetti burocratici.
Peraltro, mi permetto di suggerire un'altra possibilità: quella
di costituire dei consorzi o qualcosa di analogo fra comuni che
hanno in gestione dei piccoli impianti, in modo che questi oneri
vengano ripartiti attraverso un meccanismo di economie di scala.
Credo che ci debba essere uno sforzo di riflessione su questo tema;
apprezziamo la disponibilità della Giunta rispetto ai solleciti
che, da parte nostra, vengono posti con questa iniziativa, e ci
riserviamo di discutere il merito della normativa che l'Assessore
sottoporrà all'attenzione del Consiglio.
