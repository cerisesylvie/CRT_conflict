Classificazione
TURISMO E INDUSTRIA ALBERGHIERA
Professioni turistiche


Resoconto integrale del dibattito dell'aula
Oggetto del Consiglio n. 2401 del 5 febbraio 1997 - Resoconto
SEDUTA POMERIDIANA DEL 5 FEBBRAIO 1997
OGGETTO N. 2401/X Disegno di legge: "Modificazioni alla legge
regionale 13 maggio 1993, n. 33 (Norme in materia di turismo
equestre)".
Articolo 1 1. L'articolo 3 della legge regionale 13 maggio 1993,
n. 33 (Norme in materia di turismo equestre), è sostituito dal
seguente:
"Articolo 3
(Autorizzazione all'esercizio della professione)
1. L'esercizio della professione di accompagnatore di turismo
equestre è subordinato al possesso di autorizzazione.
2. Per i residenti in Valle d'Aosta l'autorizzazione è
rilasciata dal Comune di residenza del richiedente.
3. Per i non residenti in Valle d'Aosta, che intendono
esercitare stabilmente la professione sul territorio regionale,
l'autorizzazione è rilasciata dal Comune nel quale essi
stabiliscono il loro domicilio.
4. Il Comune rilascia l'autorizzazione di cui al comma 1 entro
venti giorni dal ricevimento dell'istanza, previo accertamento del
possesso dei seguenti requisiti:
a) cittadinanza italiana o di altro Stato membro dell'Unione
europea; ai cittadini extracomunitari si applica la normativa
statale derivante dagli obblighi internazionali;
b) non aver riportato le condanne e non essere sottoposti alle
misure di cui agli articolo 11, comma 1, e 123, comma 2, del regio
decreto 18 giugno 1931, n. 773 (Approvazione del testo unico delle
leggi di pubblica sicurezza), e successive modificazioni;
c) idoneità fisica all'esercizio della professione per la quale
si richiede il rilascio dell'autorizzazione, certificata dal medico
di sanità pubblica del Comune di residenza in data non anteriore a
tre mesi dalla data della richiesta;
d) abilitazione di cui all'articolo 8 o riconoscimento di cui
all'articolo 10bis.
5. Sull'autorizzazione di cui al comma 1 debbono essere
specificati i seguenti dati:
a) nome, cognome, luogo e data di nascita, nonché Comune di
residenza dell'interessato;
b) estremi dell'attestato con cui è stata riconosciuta
l'abilitazione all'esercizio della professione;
c) professione per la quale l'idoneità è stata accertata.
6. L'autorizzazione ha validità di un anno e viene rinnovata
previo svolgimento delle verifiche di cui all'articolo 10, comma
2.
7. Per i cittadini stranieri il possesso dei requisiti di cui al
comma 4, lett. a), b) e c), è comprovato da idonee certificazioni
rilasciate dalle autorità competenti dei paesi di origine o di
provenienza redatti in lingua francese o italiana, oppure
accompagnate da una traduzione a norma dell'articolo 10bis, comma
4."
Articolo 2 1. L'articolo 5 della legge regionale 33/1993 è
sostituito dal seguente:
"Articolo 5
(Esame di abilitazione all'esercizio della professione)
1. Il rilascio dell'attestato di cui all'articolo 3, comma 4,
lett. d), è subordinato all'esito favorevole di prove d'esame
teoriche e pratiche, ai fini dell'accertamento della formazione
professionale, della base culturale e delle capacità tecniche del
richiedente.
2. Le prove di esame di cui al comma 1 sono espletate, almeno
ogni tre anni, in unica sessione indetta con provvedimento del
dirigente della struttura regionale competente in materia di
turismo da pubblicarsi sul Bollettino ufficiale della Regione.
3. Il provvedimento di cui al comma 2 fissa inoltre la data di
scadenza per la presentazione delle domande e, sentito il parere
delle associazioni di categoria maggiormente rappresentative a
livello regionale, la composizione della commissione d'esame, i
termini, le modalità di effettuazione delle prove di esame e
l'eventuale specificazione dei contenuti delle materie di cui
all'articolo 7bis.
4. Ai componenti della commissione spettano i compensi previsti
per i membri delle commissioni giudicatrici dei concorsi di
ammissione del personale regionale.
5. Entro centottanta giorni dal termine per la presentazione
delle domande, stabilito ai sensi del comma 3, deve essere data
comunicazione dei risultati degli esami mediante affissione di
apposito elenco presso la sede di svolgimento degli esami o della
struttura regionale competente in materia di turismo.
6. Qualora venga organizzato un corso di formazione propedeutico
all'esame, con il provvedimento di cui al comma 2 sono individuate
le modalità per l'organizzazione del corso stesso, nonché delle
relative prove di ammissione. In tale eventualità il termine di cui
al comma 5 si intende prorogato per un periodo pari alla durata del
corso stesso."
Articolo 3 1. L'articolo 6 della legge regionale 33/1993 è
sostituito dal seguente:
"Articolo 6
(Requisiti d'ammissione all'esame)
1. Ai fini dell'ammissione all'esame, gli aspiranti
all'esercizio della professione di accompagnatore di turismo
equestre devono essere in possesso dei seguenti requisiti:
a) cittadinanza italiana o di altro Stato membro dell'Unione
europea; ai cittadini extracomunitari si applica la normativa
statale derivante dagli obblighi internazionali;
b) maggiore età;
c) possesso della licenza di scuola secondaria di primo grado o
titolo equipollente conseguito all'estero e legalmente riconosciuto
dalla competente autorità italiana;
d) idoneità fisica all'esercizio della professione, certificata
dal medico di sanità pubblica in data non anteriore a tre mesi da
quella di presentazione della domanda di ammissione all'esame."
Articolo 4 1. L'articolo 7 della legge regionale 33/1993 è
sostituito dal seguente:
"Articolo 7
(Presentazione delle domande)
1. La domanda di ammissione all'esame di abilitazione
all'esercizio della professione di accompagnatore di turismo
equestre deve essere presentata entro la data indicata sul
provvedimento di cui all'articolo 5, commi 2 e 3, alla struttura
regionale competente in materia di turismo.
2. Nella domanda il candidato dichiara il possesso dei requisiti
di cui all'articolo 6, comma 1, lett. a), b) e c), ed esibisce il
certificato medico di cui all'articolo 6, comma 1, lett. d). In
caso di superamento con esito positivo delle prove d'esame, il
candidato esibisce la certificazione originale o in copia
autenticata del titolo di studio.
3. Il candidato allega alla domanda di ammissione una ricevuta
attestante l'avvenuto versamento della quota d'iscrizione di lire
200.000 a titolo di concorso alle spese di organizzazione ed
espletamento dell'esame.
4. Le quote d'iscrizione di cui al comma 3 sono introitate nel
capitolo 9700 del bilancio di previsione della Regione per gli anni
1996/1998 e sui corrispondenti capitoli dei successivi bilanci.
5. All'adeguamento della quota d'iscrizione di cui al comma 3
provvede la Giunta regionale con propria deliberazione."
Articolo 5 1. Dopo l'articolo 7 della legge regionale 33/1993 è
inserito il seguente:
"Articolo 7bis
(Esame per il rilascio dell'attestato di abilitazione)
1. Le prove d'esame si articolano in una prova pratica e una
teorica orale:
a) prova pratica:
1) cura e governo del cavallo;
2) equitazione;
3) pratica di viaggi a cavallo;
b) prova teorica orale:
1) topografia-orientamento;
2) ippologia e giusto impiego del cavallo;
3) alimentazione del cavallo e abbeverata;
4) sistemazione dei cavalli in posta;
5) regole di viaggio;
6) nozioni di pronto soccorso per cavalieri e cavalli;
7) nozioni sulla gestione di un centro di turismo equestre;
8) ordinamento della professione di turismo equestre;
9) geografia della Valle d'Aosta e sue principali risorse e
attrattive turistiche;
10) lingua francese e, nel caso di cittadini provenienti da
altri Stati, lingua italiana.
2. La valutazione di ciascuna prova è espressa con giudizio di
idoneità o non idoneità.
3. I candidati che non hanno conseguito il giudizio di idoneità
nella prova pratica non sono ammessi a sostenere la prova teorica
orale."
Articolo 6 1. L'articolo 8 della legge regionale 33/1993 è
sostituito dal seguente:
"Articolo 8
(Attestato di abilitazione)
1. Sono abilitati all'esercizio della professione di
accompagnatore di turismo equestre i candidati che hanno conseguito
l'idoneità nelle due prove d'esame.
2. La Giunta regionale, riconosciuta la regolarità del
procedimento d'esame, approva l'elenco degli abilitati
all'esercizio della professione di accompagnatore di turismo
equestre.
3. Il dirigente della struttura regionale competente in materia
di turismo rilascia all'interessato l'attestato di abilitazione,
valido ai fini della concessione dell'autorizzazione di cui
all'articolo 3, con indicazione del tipo specifico di professione
per cui è stato effettuato l'accertamento delle conoscenze e delle
capacità tecniche.
4. L'attestato di abilitazione viene rilasciato all'interessato
entro quaranta giorni dalla data di conclusione delle prove
d'esame."
Articolo 7 1. Il comma 2 dell'articolo 10 della legge regionale
33/1993 è sostituito dal seguente:
"2. In sede di vidimazione annuale il Comune accerta il possesso
dei requisiti di cui all'articolo 3, comma 4, lett. a), b) e c).
Deve inoltre verificare l'avvenuta frequenza, da parte del
richiedente e nel corso dell'ultimo triennio, di un corso di
aggiornamento all'uopo organizzato dalla struttura regionale
competente in materia di turismo."
Articolo 8 1. Dopo l'articolo 10 della legge regionale 33/1993 è
inserito il seguente:
"Articolo 10bis
(Riconoscimento di titoli e qualifiche)
1. In attuazione della direttiva 92/51/CEE del Consiglio, del 18
giugno 1992, i cittadini comunitari in possesso di titoli e
qualifiche professionali di accompagnatore di turismo equestre
rilasciati da altri Stati membri dell'Unione europea che intendono
esercitare stabilmente la professione in Valle d'Aosta sono
sottoposti al previo riconoscimento delle qualifiche in loro
possesso secondo le procedure di cui al presente articolo.
2. Sono ammessi al riconoscimento i titoli rilasciati da uno
Stato membro dell'Unione europea in seguito a una valutazione delle
qualifiche personali, delle attitudini o delle conoscenze del
richiedente ritenute essenziali, per l'esercizio della professione
stessa, da un'autorità designata in conformità delle disposizioni
legislative, regolamentari o amministrative di uno Stato membro. La
documentazione prodotta dal richiedente deve attestare l'esperienza
professionale acquisita, la durata della stessa, le prove d'esame
sostenute per il rilascio della qualifica e ogni altro elemento che
il richiedente ritiene utile fornire per il riconoscimento della
propria qualifica professionale.
3. Se il richiedente proviene da uno Stato membro dell'Unione
europea in cui l'esercizio della professione di accompagnatore di
turismo equestre non è subordinato a rilascio di specifici titoli
di formazione professionale, è necessario che il richiedente sia in
possesso della licenza di cui all'articolo 6, comma 1, lett. c),
nonché di qualifiche, attitudini e conoscenze che offrano garanzie
equivalenti a quelle richieste dalla presente legge regionale,
comprovate da idonea certificazione o documentazione rilasciata
dall'autorità competente di uno Stato membro dell'Unione
europea.
4. Le domande di riconoscimento devono essere inoltrate alla
struttura regionale competente in materia di turismo. I documenti
da esibire ai fini del riconoscimento, se redatti in lingua
straniera, devono essere accompagnati da una traduzione in lingua
francese o italiana certificata conforme al testo originale dalle
autorità diplomatiche o consolari italiane dello Stato in cui i
documenti sono stati redatti, oppure da un traduttore
ufficiale.
5. Ai fini della verifica delle conoscenze delle materie
teoriche previste dall'articolo 7bis, comma 1, lett. b), n. 9 e 10,
gli accompagnatori di turismo equestre in possesso di un attestato
di abilitazione rilasciato da altre Regioni, che intendono
esercitare stabilmente la professione in Valle d'Aosta, inoltrano
le domande di riconoscimento alla struttura regionale competente in
materia di turismo accompagnate da idonea documentazione dalla
quale risulti il contenuto e le tipologie degli esami sostenuti per
il rilascio dell'attestato stesso.
6. Le domande di riconoscimento sono sottoposte all'esame di
un'apposita commissione tecnica che decide, entro tre mesi dalla
presentazione delle stesse, circa l'equipollenza o meno dei titoli
e delle qualifiche. Qualora la formazione ricevuta dal richiedente
e risultante dalla documentazione esibita verta su materie teoriche
o pratiche sostanzialmente diverse da quelle contemplate
nell'articolo 7bis, la commissione dispone che il richiedente
compia un tirocinio di adattamento oppure una prova attitudinale
consistente in prove d'esame integrative. La commissione stabilisce
la durata del tirocinio di adattamento, che non deve superare un
anno, le modalità di svolgimento dello stesso e della sua
valutazione, nonché la tipologia delle prove d'esame integrative e
le modalità per l'espletamento delle stesse. La commissione è
composta come segue:
a) il dirigente della struttura regionale competente in materia
di turismo, o suo delegato, che la presiede;
b) il Sovrintendente agli studi della Valle d'Aosta, o suo
delegato;
c) il dirigente della struttura regionale competente in materia
legale, o suo delegato.
7. La struttura regionale competente in materia di turismo,
entro quindici giorni dalla data di adozione della decisione della
commissione, dà comunicazione della stessa al richiedente, il quale
può scegliere tra l'essere sottoposto al tirocinio di adattamento
oppure alla prova attitudinale.
8. Nel caso in cui sia necessario un periodo di tirocinio o il
superamento di prove d'esame integrative, la commissione adotta una
decisione finale entro un mese dalla conclusione di detto periodo o
dall'espletamento delle prove stesse.
9. Per quanto non espressamente previsto dal presente articolo,
si rinvia alla dir. 92/51/CEE."
Articolo 9 1. Il comma 4 dell'articolo 12 della legge regionale
33/1993 è sostituito dal seguente:
"4. I centri regionali di turismo equestre non provvisti di
camere ad uso turistico-ricettivo o di strutture di ristorazione
sono equiparati ai fabbricati agricoli ai fini
urbanistico-edilizi."
2. Dopo il comma 4 dell'articolo 12 della legge regionale
33/1993 è aggiunto il seguente:
"4bis. I centri regionali di turismo equestre dotati di camere
ad uso turistico-ricettivo o di strutture di ristorazione sono
ubicati in zone appositamente individuate e destinate a servizi
dagli strumenti urbanistici comunali."
Articolo 10 1. L'articolo 22 della legge regionale 33/1993 è
sostituito dal seguente:
"Articolo 22
(Sanzioni)
1. Per la violazione delle disposizioni della presente legge si
applicano le seguenti sanzioni amministrative:
a) da lire 1.000.000 a lire 3.000.000 a chiunque esercita, anche
occasionalmente, attività di accompagnatore di turismo equestre
senza possedere l'autorizzazione di cui all'articolo 3; in caso di
recidiva nel corso di un periodo di due anni il limite minimo e
quello massimo sono raddoppiati;
b) da lire 700.000 a lire 2.100.000 agli accompagnatori di
turismo equestre che si rendono colpevoli di trasgressione alle
norme di cui all'articolo 2; ove il medesimo soggetto, in un
periodo di due anni, sia incorso nelle violazioni di cui alla
presente lettera per almeno due volte, all'ultima violazione
consegue la sanzione accessoria, disposta dal Sindaco, della
sospensione dell'autorizzazione da due a sei mesi;
c) da lire 2.000.000 a lire 6.000.000 a coloro che,
nell'esercizio di un'attività imprenditoriale, si avvalgono di
accompagnatori di turismo equestre sprovvisti dell'autorizzazione
di cui all'articolo 3; qualora i medesimi soggetti, in un periodo
di due anni, siano incorsi in una delle violazioni di cui alla
presente lettera almeno due volte, all'ulteriore violazione la
sanzione è raddoppiata;
d) da lire 200.000 a lire 600.000 nel caso di violazioni alle
norme di cui all'articolo 20;
e) da lire 80.000 a lire 240.000 per ogni altra violazione alle
norme della presente legge.
2. Per l'applicazione delle sanzioni amministrative di cui al
comma 1, si osservano le disposizioni di cui alla legge 24 novembre
1981, n. 689 (Modifiche al sistema penale). Le somme derivanti dal
pagamento delle sanzioni sono introitate nel capitolo 7700 del
bilancio di previsione della Regione per gli anni 1996/1998 e sui
corrispondenti capitoli dei successivi bilanci."
Articolo 11 1. L'onere derivante dall'applicazione della
presente legge, valutato in annue lire 15.000.000, graverà:
a) quanto a lire 7.000.000, per il funzionamento delle
commissioni d'esame, sul capitolo 64170 del bilancio di previsione
della Regione per gli anni 1996/1998, che assume la seguente
denominazione: "Spese per il funzionamento delle commissioni
d'esame per il rilascio degli attestati di abilitazione
all'esercizio di professioni in ambito turistico";
b) quanto a lire 8.000.000, per gli eventuali corsi propedeutici
e di aggiornamento, graverà sul capitolo 64930 di nuova
istituzione.
2. Alla copertura del maggior onere di lire 15.000.000 si
provvede mediante la riduzione di pari importo dal capitolo 69000 a
valere sull'intervento previsto al punto B.3.2. (Interventi
promozionali per il turismo) dell'allegato n. 1 del bilancio di
previsione della Regione per l'anno 1996 e del bilancio
pluriennale.
3. A decorrere dall'anno 1997 l'onere sarà determinato ai sensi
dell'articolo 15 della legge regionale 27 dicembre 1989, n. 90
(Norme in materia di bilancio e di contabilità generale della
Regione Autonoma Valle d'Aosta).
Articolo 12 1. Alla parte spesa del bilancio di previsione della
Regione per gli anni 1996/1998 sono apportate le seguenti
variazioni, per l'anno 1996 anche in termini di cassa:
a) in diminuzione:
cap. 69000 "Fondo globale per il finanziamento di spese
correnti"
anno 1996 lire 15.000.000
anno 1997 lire 15.000.000
anno 1998 lire 15.000.000;
b) in aumento:
cap. 64170 "Spese per il funzionamento delle commissioni d'esame
per il rilascio degli attestati di abilitazione all'esercizio di
professioni in ambito turistico"
anno 1996 lire 7.000.000
anno 1997 lire 7.000.000
anno 1998 lire 7.000.000
programma regionale 2.2.2.12
codificazione 1.1.1.4.1.2.10.24
cap. 64930 (di nuova istituzione)
"Spese per l'organizzazione di corsi di qualificazione e di
aggiornamento per operatori in ambito turistico"
anno 1996 lire 8.000.000
anno 1997 lire 8.000.000
anno 1998 lire 8.000.000.
Presidente Ha chiesto la parola il relatore, Consigliere
Borre.
Borre (UV) Le modifiche al capo I della legge regionale 13
maggio 1993, n. 33 sono finalizzate soprattutto alla
semplificazione e alla maggiore trasparenza del procedimento
amministrativo. In particolare, si segnala la previsione del
termine entro il quale il comune deve rilasciare l'autorizzazione
per l'esercizio della professione, il trattamento degli stranieri e
una più organica disciplina dei requisiti richiesti e dei dati
specificati sull'autorizzazione.
Al fine di una migliore gestione degli esami si prevede che non
ci sia più l'obbligo di espletarli annualmente, ma almeno ogni tre
anni, lasciando all'amministrazione la possibilità di indire gli
esami prima di tale scadenza. Inoltre il parere per la composizione
della commissione d'esame verrà richiesto alle associazioni di
categorie maggiormente rappresentative a livello regionale, anziché
alla circoscrizione valdostana dell'associazione nazionale del
turismo equestre, mentre la tipologia delle prove d'esame viene
definita dalla legge anziché rinviare al decreto dell'Assessore,
come prevede la normativa attualmente in vigore.
Vengono infine introdotti i termini di conclusione dei
procedimenti amministrativi, nonché l'obbligo del pagamento di una
quota di iscrizione all'esame, analogamente a quanto disposto in
materia di guide e di accompagnatori turistici.
Un'altra innovazione di rilievo è rappresentata dall'inserimento
di una normativa sul riconoscimento delle qualifiche professionali
nell'ambito della C.E.E., dando attuazione alla direttiva n. 9251
della C.E.E. inerente la materia. Un procedimento di riconoscimento
è previsto anche per coloro che sono in possesso di attestati di
abilitazione rilasciati da altre regioni.
Modifiche al capo II della legge. Parte delle finalità che la
legge regionale 13 maggio 1993 n. 33 in materia di turismo equestre
si proponeva non sono state raggiunte; risulta infatti ad oggi
ancora inapplicata la parte relativa alle infrastrutture, capo II.
Ciò dipende certamente dalle prescrizioni eccessivamente vincolanti
dettate dalla legge in ordine all'ubicazione dei centri regionali
di turismo equestre: si dispone che dette strutture siano
realizzate nell'ambito delle zone F dei piani regolatori comunali.
Tuttavia, non risulta che i comuni abbiano adottato varianti intese
ad individuare tali zone nei loro piani regolatori. Risulta invece
che strutture agricole ,con caratteristiche simili a quelle
indicate dalla legge per ottenere il riconoscimento di centro
regionale di turismo equestre, siano già state realizzate o abbiano
ottenuto le necessarie concessioni edilizie nell'ambito delle aree
agricole. Per effetto del rigido vincolo imposto dalle norme non
risulta però possibile attribuire a queste opere il riconoscimento
della qualifica di centro di turismo equestre e assicurare gli
aiuti finanziari previsti per la loro realizzazione.
Le modifiche proposte nel disegno di legge in questione sono
indirizzate a facilitare la realizzazione delle finalità che il
legislatore regionale si prefiggeva, partendo dalla considerazione
che una distinzione fra i centri regionali di turismo equestre si
può basare sulla presenza o meno di camere ad uso
turistico-ricettivo.
In relazione alla destinazione, quindi, la nuova normativa
stabilisce che i centri regionali di turismo equestre non provvisti
di posti letto ad uso turistico-ricettivo o di servizi di
ristorazione sono equiparabili, ai fini urbanistico-edilizi, ai
fabbricati di tipo agricolo, mentre riserva, ai soli centri
regionali di turismo equestre dotati di ricettività e/o di
ristorazione, la localizzazione di zone destinate a servizi
appositamente individuati dagli strumenti urbanistici comunali.
Al capo III viene modificato l'articolo 22, riguardante le
sanzioni, al fine di aggiornare l'importo delle sanzioni e per una
migliore formulazione dell'articolo stesso.
Nel corso delle diverse riunioni che le Commissioni II e III
hanno effettuato per approvare questa modifica di legge, sono stati
uditi i sindaci, i rappresentanti dei sindaci e si è tenuto conto
della loro richiesta, quella che deve essere comunque il sindaco,
il comune a definire se quelle strutture vanno o meno fatte sul
loro territorio.
In effetti, nel caso in cui non ci siano delle camere o dei
ristoranti, la struttura può essere concessa come agricola, quindi
equiparata all'agricola nei territori agricoli con l'unico criterio
dei metri necessari per poter costruire.
È chiaro che è il sindaco che deve giudicare se tale attività va
bene nel suo territorio e quindi nel PRG destinare delle zone FTE,
zone cioè dove il turismo equestre possa essere installato con
camere e ristorazione.
Presidente È aperta la discussione generale. Ha chiesto la
parola il Consigliere Parisi.
Parisi (RV) In merito a questo disegno di legge abbiamo fatto,
come diceva il relatore, una serie infinita di riunioni, anche
perché vi erano molti dubbi per quanto riguarda in particolare la
norma urbanistica. Alla fine di questi incontri il discorso è
tornato quello che era stato fatto in origine.
Volevo capire dall'Assessore come è stata risolta questa norma
urbanistica, perché appariva evidente che anche l'insuccesso, per
non dire il fallimento del turismo equestre, era nato dalla
difficoltà degli operatori ad aprire i centri di turismo
equestre.
Ritengo che anche in quest'occasione, come ho già detto in
Commissione, si sia perso di vista un discorso più generale che
andava nel senso di favorire un migliore sviluppo di questo tipo di
attività turistica, che ha avuto un grande successo, oltre che in
altre regioni italiane, anche all'estero.
Con questo disegno di legge poi si affronta in particolare la
qualifica di accompagnatore di turismo equestre, mentre non viene
affrontato nella sua complessità il discorso più generale della
struttura.
Siccome in quasi tutti gli articoli iniziali si parla dei
requisiti che dovrebbe avere il soggetto per avere la qualifica di
accompagnatore di turismo equestre, chi volesse aprire un centro di
turismo senza avere quei requisiti, lo può fare ugualmente come
succede per le altre strutture di ordine ricettivo, oppure no?
Penso ad esempio ad un handicappato che è proprietario di un
terreno. Solo un soggetto in possesso di quei requisiti può aprire
il centro, oppure può farlo qualunque cittadino che abbia la
disponibilità anche economica per aprire un centro? Da questa norma
si direbbe che venga esclusa quella figura.
Mi sembra che sia più corretto dare la possibilità anche
all'agricoltore, a colui che non ha i metri quadrati sufficienti
per aprire un centro, di intervenire qualora ci fosse una struttura
già esistente, tipo un alpeggio o una baita, o comunque una
struttura esistente in determinate zone di alta montagna, che però
non abbia attorno a sé la superficie richiesta per l'intervento
nelle zone agricole.
Probabilmente, come è già successo, l'agricoltore o il contadino
che vuole adeguare una stalla, tanto per intenderci, per
un'attività di turismo equestre, si troverà in difficoltà per
realizzare i servizi annessi a quest'attività. Voglio sapere se gli
uffici hanno affrontato anche questi aspetti e se essi sono stati
risolti. Dopodiché riprenderò la parola.
Presidente Se nessun altro chiede la parola, dichiaro chiusa la
discussione generale. Ha chiesto la parola l'Assessore al turismo,
sport e beni culturali, Agnesod.
Agnesod (UV) Mi corre l'obbligo innanzitutto di ringraziare le
Commissioni, i Commissari, i Consiglieri che si sono occupati in
queste settimane di questo disegno di legge; credo che i dubbi
siano stati chiariti, sciolti.
Ci sono stati degli incontri, abbiamo convocato i rappresentanti
dell'agriturismo, dell'Assessorato dell'agricoltura, abbiamo
analizzato il disegno di legge in questione con l'urbanistica,
approfondendo la tematica del discorso che affrontava prima il
Consigliere Parisi, per capire se con questa formulazione vi erano
delle controindicazioni. Ringrazio il Consigliere Borre per la sua
relazione, dove in effetti già emerge che il problema sollevato dal
Consigliere Parisi ha trovato una soluzione.
I centri di turismo equestre non provvisti di camere, o comunque
non provvisti di struttura di ristorazione, sono equiparati ai
fabbricati agricoli ai fini urbanistico-edilizi quindi, possono
trovare collocazione nelle zone E. Quelli invece dotati di
ricettività o di ristorazione devono essere collocati in zone
appositamente individuate e destinate a servizi dagli strumenti
urbanistici comunali. Si lascia quindi ai comuni la facoltà di
scegliere dove ubicare questi centri (sempre che li vogliano).
Questo mi pare che risolva in pieno i dubbi sollevati.
Non ci sono altri tipi di ostacoli perché dove c'è un alpeggio è
nella zona E, in questa zona può essere creato un centro di turismo
equestre finanziato. Vorrei anche sottolineare che i centri di
turismo equestre possono essere fatti anche adesso, cioè uno può
dotare la propria stalla e accompagnare; non rientrava però nella
legge e non c'era la possibilità di avere i benefici economici
previsti dalla legge stessa.
In questo modo invece si dà la possibilità di beneficiare delle
incentivazioni economiche, distinguendo fra due tipi di centri di
turismo equestre: quello con le strutture di ristorazione e
ricettive e quello senza ristorazione e ricettivo. Nelle zone E in
generale, laddove ci sia un fabbricato rurale, un fabbricato
agricolo ai fini urbanistico-edilizi con le sue regole di
funzionalità, può esserci la creazione, se l'interessato lo vuole,
di un centro di turismo equestre privo di struttura ricettiva e di
ristorazione. Mentre per l'altro deve esserci l'indicazione precisa
da parte del comune in zone appositamente destinate.
Per quanto riguarda la domanda sui requisiti del soggetto che
vuole costruire un centro, questo è possibile purché colui che lo
gestisce abbia il patentino, sia autorizzato attraverso la legge. È
la stessa norma che disciplina le strutture alberghiere.
Presidente Ha chiesto la parola il Consigliere Parisi per la
dichiarazione di voto.
Parisi (RV) Dalla risposta che mi ha dato l'Assessore mi pare
che il problema sia rimasto. Facciamo un esempio concreto: se ho i
miliardi, mi costruisco un albergo, non devo avere il requisito per
gestirmi l'albergo, trovo un signore e gli do l'albergo in
gestione. Forse ho capito male. La stessa cosa dovrebbe succedere
per quanto riguarda questo. Allora, ho capito male io, chiedo
scusa. Mi auguro che sia effettivamente così. L'importante è che il
problema sia stato affrontato e risolto, nel senso che chiunque può
costruire una struttura per iniziare un'attività, senza avere il
requisito di accompagnatore, poi si appoggerà a chi ha questo
requisito.
Mi sembra anche che l'altro discorso, quello di ordine
urbanistico, non sia stato affrontato nella sua complessità. Chi ha
una struttura nella zona E potrà adeguarla, va bene, però
l'Assessore sa benissimo che gli indici sono talmente minimi che,
se l'agricoltore vorrà realizzare i servizi, dovrà avere tanto
terreno quanto per costruire.
Mi sembrava che l'intento in III Commissione fosse quello di
fare in modo che ci fosse una possibilità o di deroga o di ordine
urbanistico, che andasse ad affrontare anche questo tipo di
problematica. Questo problema quindi è rimasto aperto. Ciò
significa che per fare attività di turismo equestre ci vogliono
quei determinati metri di terreno, altrimenti non è possibile
realizzarla.
È una norma non molto elastica; rimane una norma che scarta una
certa categoria di cittadini, che al limite potrebbero essere
intenzionati a fare quest'attività.
Mi auguro che in futuro, quando si fanno queste leggi, si tenga
conto dei discorsi più generali. Inoltre mi auguro che questa legge
possa rilanciare questo settore e che non succeda quello che è
avvenuto finora, cioè che non ha avuto quel grande successo che
tutti si aspettavano.
Pur rimanendo perplesso su alcune cose, tenuto conto dello
sforzo che è stato fatto, esprimo voto favorevole, augurandomi che
in corso d'opera possano avvenire quelle correzioni di cui dicevo
prima, ma che in quest'occasione non sono state affrontate e
risolte.
Presidente Con deroga del tutto eccezionale, la parola
all'Assessore al turismo, sport e beni culturali, Agnesod.
Agnesod (UV) Solo per una puntualizzazione. Uno può gestire pur
non essendo il proprietario che ha costruito, quindi uno può
costruire e dare in gestione, come avviene per gli alberghi.
Presidente Si passa all'esame dell'articolato nel testo
licenziato dalla II Commissione.
Pongo in votazione l'articolo 1:
Presenti: 23
Votanti e favorevoli: 21
Astenuti: 2 (Lanièce e Tibaldi)
Presidente Pongo in votazione l'articolo 2:
Presenti: 23
Votanti e favorevoli: 21
Astenuti: 2 (Lanièce e Tibaldi)
Presidente Pongo in votazione l'articolo 3:
Presenti: 23
Votanti e favorevoli: 21
Astenuti: 2 (Lanièce e Tibaldi)
Presidente Pongo in votazione l'articolo 4:
Presenti: 23
Votanti e favorevoli: 21
Astenuti: 2 (Lanièce e Tibaldi)
Presidente Pongo in votazione l'articolo 5:
Presenti: 23
Votanti e favorevoli: 20
Astenuti: 3 (Chiarello, Lanièce e Tibaldi)
Presidente Pongo in votazione l'articolo 6:
Presenti: 23
Votanti e favorevoli: 21
Astenuti: 2 (Lanièce e Tibaldi)
Presidente Pongo in votazione l'articolo 7:
Presenti: 23
Votanti e favorevoli: 21
Astenuti: 2 (Lanièce e Tibaldi)
Presidente Pongo in votazione l'articolo 8:
Presenti: 23
Votanti e favorevoli: 21
Astenuti: 2 (Lanièce e Tibaldi)
Presidente Pongo in votazione l'articolo 9:
Presenti: 23
Votanti e favorevoli: 21
Astenuti: 2 (Lanièce e Tibaldi)
Presidente Pongo in votazione l'articolo 10:
Presenti: 23
Votanti e favorevoli: 21
Astenuti: 2 (Lanièce e Tibaldi)
Presidente All'articolo 11 c'è l'emendamento sostitutivo
presentato dalla II Commissione, di cui do lettura:
Emendamento L'articolo 11 è così modificato:
"Articolo 11
1. L'onere derivante dall'applicazione della presente legge,
valutato in annue lire 15.000.000 a decorrere dall'anno 1997,
graverà sul bilancio di previsione della Regione per l'anno 1997 e
pluriennale 1997/1999 nel modo seguente:
a) quanto a lire 7.000.000, per il funzionamento delle
commissioni d'esame, sul capitolo 64170;
b) quanto a lire 8.000.000, per gli eventuali corsi propedeutici
e di aggiornamento, sul capitolo 64930 di nuova istituzione.
2. Alla copertura dell'onere di lire 15.000.000 si provvede
mediante prelievo di pari importo dal capitolo 69000 del bilancio
di previsione della Regione per l'anno 1997 e pluriennale per gli
anni 1997/1999, a valere sull'intervento previsto al punto B.3.6.
(Interventi per il turismo equestre) dell'allegato 1 ai medesimi
bilanci.
3. A decorrere dall'anno 1998 l'onere potrà essere rideterminato
ai sensi dell'articolo 15 della legge regionale 27 dicembre 1989,
n. 90 (Norme in materia di bilancio e di contabilità generale della
Regione Autonoma Valle d'Aosta)."
Pongo in votazione l'articolo 11 nel testo emendato:
Presenti: 23
Votanti e favorevoli: 21
Astenuti: 2 (Lanièce e Tibaldi)
Il Consiglio approva
Presidente All'articolo 12 c'è l'emendamento sostitutivo
presentato dalla II Commissione, ne do lettura:
Emendamento L'articolo 12 è così modificato:
"Articolo 12
1. Alla parte spesa del bilancio di previsione della Regione per
l'anno 1997 e pluriennale 1997/1999 sono apportate le seguenti
variazioni in termini di competenza:
a) in diminuzione:
cap. 69000 "Fondo globale per il finanziamento di spese
correnti"
anno 1997 lire 15.000.000
anno 1998 lire 15.000.000
anno 1999 lire 15.000.000;
b) in aumento:
cap. 64170 "Spese per il funzionamento delle commissioni d'esame
per il rilascio degli attestati di abilitazione all'esercizio di
professioni in ambito turistico"
anno 1997 lire 7.000.000
anno 1998 lire 7.000.000
anno 1999 lire 7.000.000
programma regionale 2.2.2.12.
Codificazione 1.1.1.4.1.2.10.24
cap. 64930 (di nuova istituzione)
"Spese per l'organizzazione di corsi di qualificazione e di
aggiornamento per operatori in ambito turistico"
anno 1997 lire 8.000.000
anno 1998 lire 8.000.000
anno 1999 lire 8.000.000."
Pongo in votazione l'articolo 12 nel testo emendato:
Presenti: 23
Votanti e favorevoli: 21
Astenuti: 2 (Lanièce e Tibaldi)
Il Consiglio approva
Presidente Pongo in votazione il disegno di legge nel suo
complesso:
Presenti: 23
Votanti e favorevoli: 21
Astenuti: 2 (Lanièce e Tibaldi)
Il Consiglio approva
