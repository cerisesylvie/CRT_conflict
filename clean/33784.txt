Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1853 del 8 giugno 2011 - Resoconto
OGGETTO N. 1853/XIII - Interpellanza: "Definizione delle
procedure per l'assunzione del personale da parte della Società di
Servizi S.p.A.".
Interpellanza
Preso atto che sono state avviate le procedure per la
costituzione di graduatorie ai fini dell'assunzione a tempo
determinato presso la Società di Servizi SpA della Valle
d'Aosta;
Constatato positivamente che sono decorse le prime
assunzioni;
Rilevato però che, al di là dell'attuale confusione in cui
opera il personale in distacco, semi distacco, parziale distacco
dall'Amministrazione regionale presso la Società di Servizi SpA
della Valle d'Aosta, la Società dovrà operare anche e soprattutto
con personale assunto a tempo indeterminato;
il sottoscritto Consigliere regionale
Interpella
la Giunta per sapere se intenda:
1) attivare al più presto un tavolo di concertazione con le
OO.SS. per definire le procedure di eventuali passaggi
dall'Amministrazione regionale alla Società di Servizi SpA;
2) informare su eventuali assunzioni a tempo indeterminato
già effettuate e per quali motivi ciò si sia verificato;
3) chiarire se le attuali graduatorie siano da utilizzare per
i contingenti da assumere a tempo indeterminato.
F.to: Donzel
Presidente
- La parola al Consigliere Donzel.
Donzel (PD)
- Egregio Presidente, cari colleghi, come già
avevo ribadito parlando di altri aspetti che sono legati alla
questione della Società di Servizi S.p.A., è chiaro che siamo in
una fase di avvio e le problematiche da affrontare sono tante, ma è
chiaro che non possono essere non affrontati alcuni problemi,
perché - come abbiamo visto nei mesi passati - il fatto di non
avere preso tutte le precauzioni rispetto a certe problematiche,
effettivamente dei problemi li crea. Uno degli aspetti riguarda
quello dell'organigramma che dovrà avere questa società: è chiaro
che la maggioranza un suo disegno lo avrà, ma è importante, dal
nostro punto di vista, che questa cosa cominci ad essere
esplicitata. So che ci sono ancora delle problematiche quotidiane
da risolvere che sono l'emergenza, ma parallelamente a queste
problematiche occorre immaginare quale sarà la struttura portante
di questa società, oltre al consiglio di amministrazione quale sarà
il nerbo di questa società, come si immagina di farla funzionare,
con quanto personale si immagina che essa possa funzionare.
Adesso si fa ricorso ad un meccanismo che serve di supplenza
alle emergenze, quindi ci sono persone che lavoravano presso
l'Amministrazione regionale e che sono momentaneamente messe a
disposizione di questa società e suppliscono, ma...qual è il
disegno futuro? Si sono fatti dei confronti con le organizzazioni
sindacali, si è immaginato quello che potrebbe essere il meccanismo
che regolerà questa società, e su alcuni lavoratori - peraltro oggi
c'è anche una risoluzione che è stata presentata dal gruppo ALPE -
c'è un progetto che li vede collocati nella società dei servizi o
rimangono in una formulazione di contratto particolare alle
dipendenze dell'Assessorato?
Queste cose andrebbero chiarite, così come andrebbe chiarito - a
mio avviso sarebbe auspicabile, perché non abbiamo mai contestato
la creazione delle graduatorie, anzi ne abbiamo auspicato la
creazione - se i meccanismi di graduatoria all'interno della
società sono dei meccanismi tali da consentire, un domani, nel caso
serva, che ci siano le disponibilità per assumere un tot numero di
persone a tempo indeterminato, di prenderle da queste graduatorie.
Esiste un disegno in tal senso, oppure le graduatorie hanno
unicamente la finalità di regolare il personale a tempo determinato
ed eventuali assunzioni dovranno rimettere in discussione quanto è
stato creato? Questi sono gli interrogativi che ci poniamo; ci
aspettiamo in tal senso una risposta, se non immediata, anche nei
prossimi mesi, da parte dell'Amministrazione per capire come si
organizza questo tipo di società. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Le richieste del
collega Donzel nel merito di un aspetto della Società di Servizi mi
permettono di dire qual è, ad oggi, la situazione, e di chiarire
alcune preoccupazioni dello stesso.
Per quanto riguarda oggi, dalla società - nel merito delle
persone che sono utilizzate dalla società, come è previsto dalla
legge n. 44/2010 - è stato utilizzato il sistema del distacco,
quindi sono avvenuti dei distacchi nei singoli settori con persone
preparate che conoscevano già il meccanismo, ad esempio nell'ambito
dell'agricoltura, tenuto conto che prima erano in carico
all'Agricoltura e oggi, funzionalmente, per i lavori sono gestiti
insieme, ma ci sono due strutture. Vi è la struttura servizi che ha
il numero maggiore di persone perché ne ha 440, e dopo c'è stato un
confronto che ha visto in prima battuta d'accordo le forze
sindacali, c'è stato un confronto con le persone e a queste si è
chiesto se erano disponibili ad essere distaccate, mantenendo però
lo stesso
status
, solo che lavorano nell'ambito della
Società di Servizi per istruire, seguire, mandare avanti la
contabilità e riuscire a svolgere le funzioni collegate con questa
prestazione di servizio. Quindi, non ci sono state assunzioni e non
c'è stato alcun tipo di problematiche aggiuntive a quelle che già
abbiamo visto; pertanto la concertazione...nel momento in cui ci
dovesse essere una valutazione per indire un concorso, naturalmente
ci sarebbe un contatto, come è sempre avvenuto. Come avevamo preso
impegno qui, su tutti gli atti che sono stati fatti dalla società
c'è stata concertazione, e tutti sono stati visti con le forze
sindacali; poi, naturalmente, era la società che aveva gli
indirizzi per andare nella direzione auspicata.
Per quanto riguarda le graduatorie, la seconda domanda che
chiede di
"informare su eventuali assunzioni a tempo
indeterminato già effettuate"
...non ce ne sono state, quindi
non si è posto il problema.
"Chiarire se le attuali graduatorie siano da utilizzare per i
contingenti da assumere a tempo indeterminato"
: vorrei ribadire
a me stesso per primo, ancora una volta, che le modalità di
assunzione nel pubblico, quindi Regione, hanno delle regole che
valgono, che sono state codificate nel tempo e che sono state
modificate ultimamente, ma hanno un punto fondamentale: deve
esserci un concorso specifico bandito dalla Regione. Questo
concorso prevede una serie di prove a secondo del tipo di impegno o
del tipo di scolarità, del tipo di preparazione, del tipo di
esperienza che viene richiesto. Quindi, mentre le graduatorie che
sono state fatte dalla Società di Servizi si riferiscono
all'utilizzo delle stesse da parte della società...questa
graduatoria chiaramente può essere usata solo ed esclusivamente
dalla Società di Servizi, ma non può essere trasferita, perché le
regole sono diverse. Diciamo che quelle che sono state le selezioni
rispetto alle prove fatte per l'assunzione a tempo indeterminato
hanno una logica diversa, quindi non possono essere assimilate. In
tal senso ribadisco che, sotto questo profilo, i due filoni sono
nettamente separati e rispondiamo con il mantenimento di questa
distinzione.
Seguiremo, nel momento in cui ci fosse l'esigenza, il rapporto
con le forze sindacali, che c'è sempre stato e che credo abbia
sempre avuto un esito molto positivo.
Presidente
- La parola al Consigliere Donzel.
Donzel (PD)
- La ringrazio Presidente per un chiarimento
che, in parte, c'era anche stato questa mattina, ma avremo modo
anche nei mesi successivi di avviare questo confronto.
Naturalmente condivido pienamente che non possono essere
utilizzate le graduatorie della società per assumere in Regione, su
questo forse non ero chiaro io nella mia interpellanza. L'idea era
per sapere...se ad un certo punto questa società dice: almeno
tre-quattro impiegate saranno le impiegate della Società di
Servizi, cioè se oltre a questo vertice fatto dei nominati nel
consiglio di amministrazione... se esisterà un personale effettivo,
come l'ha anche Finaosta. Per adesso sappiamo che è personale in
distacco, quindi ho capito che c'è questa organizzazione, ho capito
che per i prossimi mesi andiamo avanti con la situazione del
distacco.
Se vuole, ho anticipato un attimo i tempi rispetto alla domanda:
la maggioranza, ad un certo punto, ha intenzione di dotare la
Società dei Servizi di personale a tempo indeterminato?
(interruzione del Presidente della Regione, fuori
microfono)
...mi risponde informalmente no. Prendo atto di questa risposta;
al momento, quindi, il personale delle graduatorie sostanzialmente
non si immagina di assumerlo a tempo indeterminato nella società,
rimane lì in stand-by, per adesso; per adesso è così, poi se ne
parlerà successivamente. Va bene. Grazie.
