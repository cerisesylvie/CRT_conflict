Classificazione
TRASPORTI E VIABILITÀ
Trasporti



Oggetto del Consiglio n. 1093 del 1° dicembre 2021 - Resoconto
OGGETTO N. 1093/XVI - Interrogazione a risposta immediata:
"Intendimenti in merito alla soppressione di alcune corse nei
trasporti pubblici locali" e interpellanza: "Azioni volte a
risolvere i ritardi e le soppressioni di corse nel trasporto
pubblico locale".
Bertin (Presidente) -
Il punto n. 31 è collegato al punto
n. 8.01 e si parte dal punto n. 8.01. Per l'illustrazione,
consigliera Minelli... No, si va in ordine, consigliere Manfrin.
C'è un ordine ed è sempre andata così. Ne ha facoltà.
Minelli (PCP) -
Grazie, non volevo portare via la parola
al Consigliere...
Presidente -
Non so a chi si rivolga, consigliere
Manfrin, ma le minacce guardi se le tenga... Ma ci mancherebbe
pure... Comunque anche quelle metaforiche può tranquillamente
tenersele. Continui pure, consigliera Minelli.
Minelli (PCP) -
Non volevo portare via spazio e tempo al
collega Manfrin ma questo mi sembra che sia stato deciso, che di
solito passano prima i Question Time, però non voglio sindacare su
quanto ha detto il Presidente.
Premetto che comunque mi pare che il tema di questa Question
Time sia un po' diverso rispetto a quello che verrà trattato
nell'interpellanza del collega Manfrin, e a mio avviso valeva la
pena di affrontarli separatamente, ma vengo all'illustrazione.
Nei giorni scorsi è comparsa sia sulle paline delle fermate
degli autobus urbani sia sul sito della società SVAP una
comunicazione secondo la quale, a partire dal 22 novembre fino a
nuova comunicazione, circoleranno soltanto due autobus su tre,
questo sia per quanto riguarda la navetta verde, sia per la linea
3.
Si tratta delle due linee più utilizzate dal servizio di
trasporto pubblico urbano e risulta che il disagio per l'utenza sia
particolarmente marcato. Ricordo che la navetta verde va dal
cimitero fino alla Croix Noire e la linea 3 è quella che passa dal
Beauregard, all'Ospedale, quindi questo disagio è sicuramente
importante.
In piena ripresa dei contagi da Covid 19 e con le limitazioni
che ci sono sugli autobus, il numero di corse dovrebbe piuttosto
aumentare che diminuire e questo è un problema che è stato
affrontato anche sia nel DEFR passato che in quello che è
attualmente in esame, proprio perché si ritiene che le restrizioni
nell'uso dei mezzi di trasporto richiedano degli importanti
interventi per aumentare il numero degli autobus.
Le motivazioni che sono riportate negli avvisi sono generiche ed
è la ragione per cui chiediamo all'Assessore ad interim
all'ambiente trasporti mobilità sostenibile di sapere quali sono i
provvedimenti che si stanno assumendo per risolvere tempestivamente
i motivi che hanno portato alla soppressione di tutta questa serie
di corse sulla navetta verde e la linea 3.
Presidente -
Per l'illustrazione, consigliere
Manfrin.
Manfrin (LEGA VDA) -
Grazie, gentilissimo Presidente.
Prima che lei irritualmente mi togliesse la parola per darla a un
collega che si era prenotato dopo di me, perché non c'è alcuna
regola del regolamento che dice che quando si discutono due
iniziative in contemporanea parli prima chi ha l'iniziativa che è
messa prima e viene fatta scendere per il basso, non è previsto da
nessuna parte del regolamento, ma lei giustamente a suo
insindacabile giudizio decide di fare quello che ritiene più
opportuno, a questo punto - e lo dico così a microfono acceso - io
non minaccio alcunché ma dico che giustamente politicamente... poi
ne trarrà le conseguenze di quello che fa, quindi questo lo
ribadisco. Detto questo, procedo con l'illustrazione
dell'iniziativa.
Ovviamente il tema è identico, quindi non è che c'è qualcosa di
differente, il tema è identico, solo che è decisamente più ampio,
perché mentre vi siete limitati - qualcuno si è limitato - a
prendere in esempio una corsa specifica, noi abbiamo allargato lo
sguardo a tutto il trasporto pubblico e il trasporto pubblico, come
numerosi cittadini furiosi ci hanno segnalato, continua a
evidenziare una serie di soppressioni di corse che purtroppo sta
creando vari disservizi.
Inizialmente le segnalazioni sono concentrate in alcune zone
specifiche su alcune linee specifiche su cui abbiamo voluto
riportare questa iniziativa, c'è una tabella e c'è un sito
segnalato, ma quando poi abbiamo presentato questa iniziativa siamo
stati sommersi dalle segnalazioni rispettivo a questa linea e
rispetto al trasporto pubblico in generale.
Le faccio un esempio, Presidente in questo caso facente funzioni
di Assessore: nella giornata di lunedì 15 novembre sono state
cancellate ben diciotto corse, questo è quello che risulta dal sito
della "Arriva", e di queste diciotto corse, ad esempio se uno va a
prendere il sito nello specifico ma ci sono chiaramente tutti i
giorni, Aosta - Autostazione Courmayeur, Aosta - Autostazione
Courmayeur, Villeneuve entrata est capoluogo Aosta - Autostazione,
Courmayeur Aosta - Autostazione, Aosta - Autostazione Cofruits,
Villeneuve scuole - Cofruits, Aosta - Autostazione... qui c'è un
qualcosa che è illeggibile... comunque c'è tutta una serie di corse
chiaramente soppresse.
Quando gli utenti si sono rivolti direttamente all'azienda per
chiedere conto di queste soppressioni, la risposta - gliela leggo
così almeno ne è informato - è stata questa: "Gentile utente, in
riferimento alla sua segnalazione informiamo che con l'entrata in
vigore delle misure previste dal D.L. 127/2021, green pass in
luoghi di lavoro per lo svolgimento in sicurezza del lavoro del
settore pubblico e privato, Arriva Italia si è attivata per
realizzare le misure di controllo richieste dal decreto; da tali
controlli è emerso un numero significativo di dipendenti non in
grado di certificare il possesso del green pass. Conseguentemente
l'azienda ha posto in essere tutte le attività preventive e gli
interventi possibili per evitare disservizi sul trasporto pubblico
locale, che tuttavia non escludono possibili disagi sulla
regolarità del servizio. Ricordiamo che in caso di eventuali corse
soppresse o riprogrammate per la clientela è possibile consultare
lo stato del servizio su una sezione dedicata dai nostri siti web
territoriali al seguente indirizzo" e segue l'indirizzo del sito
"Informando altresì che a caduta saranno purtroppo possibili
ulteriori disagi anche sul servizio continuo a quello
specificato".
In questa risposta chiaramente non si legge una precisa volontà
d'intervenire, mi sembra di scorgere e ci sembra di scorgere da
quello che abbiamo potuto vedere una virtuale allargata di braccia
che annuncia peraltro ulteriori disagi, perché non va sottovalutato
il fatto che sul sito c'è presente tutta una serie di corse che
saltano e poi viene anche detto "Sono possibili ulteriori disagi
anche sul servizio contiguo a quello specificato".
Su queste comunicazioni, glielo riporto, una signora ha
commentato: "Perché anche se io guardo quali sono i disservizi
della giornata, quando loro non hanno gli autisti io ho finito il
lavoro e devo aspettare due ore il pullman perché non posso certo
cambiare il mio orario di lavoro, quindi a cosa mi serve saperlo?",
quindi evidentemente anche fare una pagina dove elenco i disservizi
e le ore in cui le tratte non ci saranno è assolutamente inutile
visto che chiaramente gli orari delle tratte necessarie non
cambiano.
Peraltro su questo abbiamo ricevuto anche un'altra notizia che è
quella legata alla navetta verde che viene gravemente ridotta.
Sugli avvisi che sono stati affissi nelle varie fermate si può
leggere che "Si avvisano tutti i signori utenti che per motivi
legati al regolamento nazionale sull'utilizzo del green pass da
lunedì 22 novembre 2021 circoleranno solamente due autobus su tre e
sono quindi sospese le seguenti corse fino a nuova
comunicazione".
Segue un altro elenco di diciotto corse che vengono chiaramente
cancellate, questa è un'altra azienda.
Ora io vedo tutto questo elenco di corse cancellate, poi vedo
che lei, o chi per lei, fa un comunicato stampa dicendo che la
stessa azienda che cancella due corse farà poi due fermate per il
centro vaccinale, quindi si potenzia un servizio, allora mi dico:
caspita, ma se si potenzia un servizio per andare al centro
vaccinale, perché non si è potuto potenziare un servizio per
metterlo dove le corse sono state cancellate?
Quindi è evidente che qualcosa che non funziona ci sia e il
problema è aggravato dal fatto che le misure e le limitazioni
imposte dal green pass sono entrate in vigore dal 15 di ottobre,
siamo a dicembre oggi: un po' di tempo è passato ma non ci si è
adeguati.
Quindi con questa interpellanza le chiedo: "Quanto si è esteso
il fenomeno dei servizi similari sul trasporto pubblico locale -
abbiamo visto che è abbastanza ampio -, se l'Amministrazione fosse
a conoscenza di tale situazione e se sia intenzione
dell'Amministrazione regionale d'intervenire per evitare ritardi o
soppressione delle corse del trasporto pubblico locale".
Presidente -
Per la risposta, presidente Lavevaz.
Lavevaz (UV) -
Oggettivamente questo è un problema che
esiste, come è stato detto - ma anche dalle risposte delle società,
è inutile nasconderlo - è dovuto all'introduzione dell'obbligo di
green pass dal 15 ottobre che ha fatto sì che un numero anche
variabile di autisti delle diverse società si sia per una sua
scelta rifiutato di effettuare il vaccino e in alcuni casi anche di
effettuare il tampone, quindi di non presentarsi al lavoro.
Qualcuno ha deciso invece in maniera diversa di effettuare il
tampone in maniera discontinua - questo anche per la difficoltà di
fare il tampone - e, in alcuni casi, ha creato una grande
difficoltà, anche per le aziende, di organizzare i turni. Abbiamo
fatto diversi incontri sia come Assessorato ma soprattutto come
tavoli prefettizi che hanno il ruolo di garantire i servizi e di
coordinare i servizi di TPL, ma anche relativamente alla ripresa
della scuola, e per fortuna i numeri di questi autisti che non si
presentano al lavoro sono in miglioramento.
Eravamo partiti su alcune ditte, per esempio "Arriva", con un
17%, oggi sono il 4%, parlo di autisti che non si presentavano,
"V.I.T.A." erano circa il 5,8%, oggi sostanzialmente non c'è più
nessuno che non si presenti.
Relativamente alle richieste in particolare del Question Time,
sulla navetta verde e sulla linea 3 dal 22 novembre, come è stato
detto, sono state soppresse alcune corse perché, inesorabilmente,
mancavano gli autisti per fare i servizi. Quindi questo ha creato
ovviamente un disservizio che è anche molto difficilmente
risolvibile perché si colloca in un contesto già critico, nel senso
che in Valle d'Aosta, ma come un po' in tutta Italia, c'è una crisi
di autisti; mancavano già gli autisti prima di questa introduzione,
ovviamente con questo obbligo questa criticità è diventata
un'emergenza. Di questo abbiamo parlato diverse volte con le ditte,
hanno fatto ulteriori manifestazioni di interesse, di
procacciamento di autisti ma con scarso risultato.
Dimostrazione di questa criticità già preesistente è anche il
fatto che la Regione già nel 2020 si era attivata con appositi
voucher proprio per venire incontro ai costi comunque alti per
quanto riguarda l'ottenimento della patente D e soprattutto anche
della cosiddetta carta di qualificazione di conducente, il famoso
CQC. É un voucher comunque di 2.300 euro che viene erogato per chi
è in cerca di occupazione, eccetera.
Questo però non ha risolto il problema che rimane, da noi come
da altre parti, critico.
Sul fatto che si è ampliato il servizio per quanto riguarda il
centro vaccinale, a cui faceva cenno il collega Manfrin, questa è
una cosa che abbiamo attivato questa settimana, ma in realtà non è
un ampliamento del servizio, perché in sostanza nella rotonda di
Pollein si allunga di 200 m la corsa e quindi si fa una fermata in
più in corrispondenza del centro vaccinale, quindi si allunga di un
minuto la corsa, quindi non vengono neanche modificati gli orari, è
proprio un ampliamento di poco conto.
Si chiede poi, sia nell'interpellanza sia nel Question Time,
cosa stia facendo l'Amministrazione regionale per risolvere la
questione. Come dicevo - su questo abbiamo affrontato la questione
diverse volte nei diversi tavoli - è chiaro che il problema è
legato a una contingenza che è quella della mancanza da un lato di
autisti, dall'altro di autisti vaccinati. è una questione che
abbiamo affrontato in ultimo anche all'inizio di questa settimana
all'interno di una riunione con i Prefetti, con il Ministro
Lamorgese e c'è stata una richiesta di sensibilizzazione ulteriore
- cosa che avevamo già fatto e che aveva anche sortito i suoi
effetti - ne è l'esempio il miglioramento delle percentuali che
dicevo prima. Una richiesta d'intervento alle ditte di
sensibilizzazione verso gli autisti, quindi una sensibilizzazione
in primis verso la vaccinazione o in alternativa all'esecuzione di
tamponi.
Avevamo anche proposto ad alcune ditte, quelle più grandi
ovviamente, eventualmente di strutturarsi per fare i tamponi in
ditta, però è chiaro che sono tutte situazioni non semplici da
gestire perché poi ci sono dei turni spalmati sulle 24 ore, quindi
anche i tamponi ovviamente diventano difficili.
Io personalmente avevo anche sollevato la questione in maniera
un poco più generale all'interno della conferenza delle Regioni in
cui avevo proposto l'ampliamento dell'obbligo vaccinale su tutti i
servizi essenziali, cioè per tutti i lavoratori utilizzati in
servizi essenziali.
Questo in parte è stato anche recepito, era già comunque nelle
corde del Governo, ovviamente non lo è sul trasporto pubblico
locale, almeno non lo è al momento. Questa settimana faremo un
ulteriore incontro con le ditte, ancora un incontro di
sensibilizzazione proprio relativamente all'entrata in vigore del
decreto-legge 172 e faremo un ulteriore lavoro di
sensibilizzazione.
Si chiede come pensiamo di risolvere il problema, diventa
difficile risolvere il problema, perché gli autisti non possiamo
crearli dal nulla, con tutti gli sforzi che comunque le ditte
stanno ancora facendo - li hanno fatti e li stanno ancora facendo -
per assumere nuovo personale, gli autisti non possono superare il
monte ore di guida, quindi io spero - e sono anche abbastanza
convinto - che l'entrata in vigore del nuovo D.L. 172 incentiverà
comunque la vaccinazione, lo stiamo vedendo anche rispetto alle
prenotazioni di questi giorni, quindi probabilmente anche qualche
autista in più vaccinato lo avremo, questo spero che possa dare
qualche soluzione e soprattutto migliorare i servizi che
oggettivamente ci sono.
Presidente -
Seguiamo l'ordine o siete d'accordo
d'invertirlo? Per me è indifferente. Se la consigliera Minelli è
d'accordo invertiamo l'ordine... (
Interruzione fuori
microfono)...
Ma la pianti, consigliere Manfrin. Consigliere
Manfrin, la sentiamo anche fuori microfono e a volte le sue
minacce...
Manfrin (LEGA VDA) -
No, mi faccio sentire anche al
microfono, non si preoccupi...
Presidente -
Sì, ma le sue minacce, gliel'ho già detto in
precedenza... non si permetta più di minacciare nessuno.
Manfrin (LEGA VDA) -
Presidente, io chiedo a quest'Aula e
ai Vicepresidenti di tutelare la mia onorabilità, perché io non ho
minacciato nessuno come lei vuol fare intendere utilizzando il
microfono come pare a lei. Io non ho minacciato nessuno,
semplicemente ho detto che da regolamento non è previsto che vi sia
un ordine rispetto a quello che lei ha utilizzato, ma che si è
sempre andati per ordine di prenotazione.
Quindi quello che io ho chiesto è una discussione nel merito del
regolamento, quindi non parli di minacce, perché qui non ci
troviamo in presenza di minacce, quindi non si permetta di
affibbiarmi dei titoli che non ho. Prima di tutto mi rispetti,
dopodiché discutiamo di quello che vuole, va bene? Adesso se me lo
consente rispondo.
Presidente -
Risponda. Azzeriamo la tempistica.
Manfrin (LEGA VDA) -
Grazie, presidente Lavevaz, per la
sua risposta però il problema è che nel merito lei sostanzialmente
ha proposto una soluzione, nel senso che nella sua esposizione ha
detto: "Siamo a conoscenza del problema, lo abbiamo affrontato,
abbiamo organizzato diverse riunioni, ma la soluzione che propone è
semplicemente sensibilizzare il personale nei confronti del
vaccino".
Mi scusi, Presidente, però questa non credo che sia la
soluzione, nel senso che alle persone che attendo una fermata e che
si vedono cancellare diciotto corse in un giorno solo da parte di
un'azienda, ovviamente il fatto che lei sensibilizzi pubblicamente
le singole aziende rispetto al vaccino non può essere
sufficiente.
Detto questo e fatte salve le scelte personali di ognuno, che
come sempre sono legittime, io ritengo che sia opportuno fare
ragionamenti diversi.
Lei ricorderà, quando c'è stata la manifestazione di piazza
delle associazioni che rappresentano il settore dei trasporti, si è
parlato anche di alcuni accordi che in alcune regioni erano stati
fatti per sopperire alle mancanze del trasporto pubblico o per
sgravare il trasporto pubblico rispetto a quelli che erano i numeri
che in quel momento erano sicuramente limitati rispetto ad oggi,
venivano dati come obbligati rispetto ai mezzi del trasporto,
ovvero mi spiego perché forse sono stato un po' complesso: quando i
mezzi potevano girare a mezzo carico, se non meno, si erano
utilizzati in diverse regioni quei mezzi di trasporto e quelle
imprese di trasporto - NCC, taxi e quant'altro - che erano
evidentemente rimasti senza lavoro in seguito alla pandemia; questo
stesso accordo era stato poi portato dai sindacati di categoria
nell'incontro che era stato fatto con i capigruppo nel salone Maria
Ida Viglino.
In quell'occasione e in una successiva iniziativa - a cui
rispose mi pare l'Assessore Bertschy - ci dissero che siccome
c'erano dei contratti in essere e siccome c'era una capienza
ulteriore che le aziende dovevano fornire, non era possibile farlo
fino a quando non si fosse arrivati a quella capienza.
Siccome mi pare di capire che quella capienza sia superata
perché, in una maniera o nell'altra, le aziende non riescono a
fornire quel servizio, io ritengo che sia utile, anzi necessario a
questo punto, trovare dei sostituti rispetto a quel tipo di
servizio, perché se il contratto prevede che si debbano garantire X
corse durante la giornata all'interno di quella tratta e in certi
orari definiti, evidentemente escludere e non permettere che
vengano svolte quelle corse rappresenta la mancanza di rispetto di
quel contratto.
Quindi credo che ci siano anche delle sanzioni eventualmente da
dare sulle aziende.
Allora forse è meglio fornire un servizio, forse è meglio
convocare le aziende che si occupano dei trasporti che fino ad oggi
non sono state coinvolte e quindi incidere in maniera da poter
fornire le corse necessarie per il servizio e quindi non limitarsi
a quella che è semplicemente la questione vaccini, ma cercare di
dare una continuità del servizio.
Presidente -
Consigliera Minelli ne ha facoltà.
Minelli (PCP) -
Il Presidente Lavevaz ci ha detto che
sulle due linee che ho citato sono state soppresse alcune corse.
Faccio notare che sono state soppresse due corse su tre, quindi non
sono alcune corse, sono sospesi due autobus su tre, circoleranno
soltanto due autobus su tre, però il fatto è che sono diciotto
corse su una linea, sono una all'ora sull'altra, che è quella che
va in Ospedale e viene dall'Ospedale, quindi è tanto, e sicuramente
in un momento come questo crea problemi enormi.
Mi rendo conto della difficoltà, lei ha evidenziato i problemi
legati alla mancanza di green pass degli autisti, ricordo però
anche che le aziende di trasporto sono le uniche che hanno
continuato ad avere lavoro e possibilità anche di recuperare molto
di quello che hanno perso, è stato pagato praticamente tutto alle
aziende di trasporto, quindi un'azione anche di reperimento di
altre soluzioni con quelle somme forse si può pensare di farlo.
