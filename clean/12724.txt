Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3680 del 23 settembre 1992 - Resoconto
OGGETTO N. 3680/IX Organizzazione di un'attività
ambulatoriale pubblica per la prevenzione e cura dell'osteoporosi.
(Interrogazione)
Interrogazione Richiamate le deliberazioni della precedente
Giunta regionale con le quali venivano accolte le richieste della
collettività valdostana tendente a realizzare l'organizzazione di
un'attività ambulatoriale pubblica e specifica per la prevenzione e
la cura dell'osteoporosi, nonché l'acquisto di un densitometro da
assegnare all'U.O. di medicina nucleare;
preso atto della risposta dell'Assessore competente
all'interpellanza presentata dal Gruppo consiliare DC, e discussa
nella seduta del Consiglio regionale del 16-17 luglio u.s., con la
quale si richiedeva di dare seguito all'iniziativa e alla messa in
servizio del densitometro;
a conoscenza del comunicato stampa emesso dalla Giunta regionale
con il quale si dà comunicazione che il servizio è operativo in
forma continuativa dal 1° settembre 1992;
i sottoscritti Consiglieri regionali
interrogano
l'Assessore competente per conoscere:
- se viene mantenuta anche l'iniziativa di istituire un'attività
ambulatoriale pubblica specifica per la prevenzione e cura
dell'osteoporosi,
- e se in caso di accettazione, i tempi entro i quali
l'iniziativa viene realizzata, data l'urgenza che riveste per
quella parte di popolazione che, date le precarie condizioni
economiche, non può rivolgersi al privato per curarsi.
F.to: Beneforti e Chiofalo
Presidente
Ha chiesto la parola l'Assessore alla
sanità ed assistenza sociale, Cout.
Cout (PCI-PDS)
C'era già stata a questo proposito
un'interrogazione in Consiglio.
Noi non possiamo che ribadire quello che avevamo già detto, che
il densitometro è stato consegnato all'unità operativa di medicina
nucleare e collaudato nella prima settimana di luglio 1992 e, in
data 11 luglio 1992, l'esperto qualificato per il controllo del
rischio da esposizione a radiazione ha effettuato le misurazioni
previste.
Non è stata riscontrata la necessità di protezioni
particolari.
É stata effettuata la denuncia ai fini assicurativi.
Questo è quanto avevamo già detto in Consiglio.
Proseguendo nella risposta, il 12 luglio 1992 sono stati
effettuati i primi esami che stanno continuando. Per ciò che
riguarda cosa si intende fare ancora, diciamo che sono in corso
degli incontri tra il Primario dell'Unità operativa di medicina
nucleare e ginecologia del territorio e dell'Unità operativa di
ostetricia e ginecologia, per predisporre un programma che potrebbe
essere chiamato un programma di prevenzione post-menopausale
dell'osteoporosi. L'altro giorno è stato organizzato un convegno
dalla Consulta femminile, al quale abbiamo partecipato, dove è
stata sollecitata e sottolineata la necessità di organizzare in
qualche modo quest'attività.
É un impegno che ci siamo presi in quella occasione in cui era
presente anche il Commissario dell'USL con il quale abbiamo
concordato di definire quanto prima la cosa, e ciò può essere fatto
probabilmente senza aumentare il personale ma coordinando questa
attività. I ginecologi del territorio hanno anche fatto presente
che alcune visite possono essere fatte nei consultori, e quindi
anche con essi andrà poi concordata la cosa.
Comunque reputiamo che ciò sia possibile e auspichiamo anche noi
che, quanto prima, si possa raggiungere un'intesa in tale
senso.
Presidente
Ha chiesto la parola il Consigliere
Beneforti.
Beneforti (DC)
Prendo atto di quanto ha comunicato
l'Assessore.
Noi abbiamo ripresentato quest'interrogazione perché nella
precedente interpellanza presentata ci era stata data una risposta
soltanto sull'impianto del densitometro, che la precedente Giunta
aveva acquistato e che volevamo non rimanesse imballato, ma fosse
messo in funzione per dare un servizio alla collettività.
Anche se con un po' di ritardo, dal 1° settembre questo
densitometro è stato messo in funzione.
Ma c'era l'altro aspetto da mettere in pratica, e nemmeno nel
comunicato che l'Assessorato aveva emesso informando che dal 1°
settembre partiva il servizio del densitometro, si dava
comunicazione in merito all'istituzione di un servizio
ambulatoriale vero e proprio per la prevenzione dell'osteoporosi,
in modo particolare per gli anziani e le donne in menopausa.
Quest'obiettivo era contenuto nelle indicazioni che erano
scaturite dalla conferenza-dibattito organizzata dalla classe
medica il 14 maggio 1991, alla presenza dell'intera popolazione
valdostana. In quella sede fu detto che la Regione avrebbe
istituito il servizio dell'osteoporosi e quindi l'acquisto del
densitometro e l'istituzionalizzazione di un ambulatorio.
Questa richiesta del servizio ambulatoriale è stata poi
riconfermata anche nel convegno organizzato il 6 e 7 marzo 1992 dal
laboratorio di analisi del nostro Presidio ospedaliero. Quindi in
due occasioni, nel maggio del 1991 e nel marzo del 1992, era stata
riconfermata questa necessità di usufruire di detto servizio.
A questo punto prendo atto di quanto ha riferito l'Assessore, e
cioè che si è dato inizio alle procedure per giungere ad una
conclusione anche in questo settore, e ci riserviamo di ritornare
sull'argomento qualora ci fossero ulteriori ritardi.
Faccio presente all'Assessore che questa malattia purtroppo
colpisce gli anziani e quindi i pensionati, anche quelli al minimo,
come si diceva prima quando si parlava di stato sociale, in
sostanza quelli che non hanno molte volte la possibilità di
rivolgersi al privato per curare questa malattia, perché per
rivolgersi al privato ci vogliono centinaia di migliaia di lire,
per cui l'Ente pubblico deve garantire questo servizio alla
collettività valdostana, e in particolare ai meno abbienti.
