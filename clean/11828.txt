Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2662 del 25 ottobre 1991 - Resoconto
OGGETTO N. 2662/IX Rinvio della concessione di un contributo
di lire 579.969.000 all'Amministrazione comunale di Aosta per
l'acquisto di immobili da destinare all'ampliamento del-l'area
sportiva "Tzamberlet", ai sensi della legge regionale 27 giugno
1986, n. 27 - Approvazione ed impegno di spesa.
Presidente
Do lettura del testo della
delibera:
Deliberazione Il Consiglio
Premesso che la legge regionale 27 giugno 1986, n. 27 ha
previsto l'intervento finanziario da parte della Regione, fino al
massimo del 90per cento, a favore dei Comuni per la creazione di un
patrimonio immobiliare comunale;
Atteso che l'Amministrazione comunale di Aosta ha presentato
richiesta per accedere ai relativi finanziamenti per l'acquisto di
immobili di proprietà della Ditta Pascal Albino, contraddistinti al
Catasto Terreni del Comune censuario di Aosta al fg. 32 mappali
33-34-36-69-70-71-96, per complessivi mq 9.914, da destinare
all'ampliamento dell'area sportiva "Tzamberlet";
Considerato che l'acquisto in questione comporta una spesa
complessiva di lire 644.410.000=;
Visto il parere del competente Assessorato del Turismo, sport e
beni culturali;
Dato atto che l'acquisizione dei terreni è inserita nella
relazione previsionale e programmatica del Comune;
Considerato che si rende opportuno procedere all'erogazione in
due parti del contributo ammissibile, un primo acconto nel 1991 e
il saldo nel 1992 al fine di permettere, da una parte,
all'Amministrazione comunale richiedente di tenere fede agli
impegni assunti con i proprietari degli immobili e, dall'altra, di
consentire il perfezionamento di altre pratiche di finanziamento
già istruite;
delibera
1) di stabilire in lire 579.969.000=
(cinquecentosettantanovemilioninove-centosessantanovemila) il
contributo da concedere all'Amministrazione comunale di Aosta per
l'acquisto degli immobili di proprietà della Ditta Pascal Albino,
contraddistinti al Catasto Terreni del Comune censuario di Aosta,
al fg. 32 mappali 33-34-36-69-70-71-96, per complessivi mq 9.914,
da destinare all'ampliamento dell'area sportiva "Tzamberlet";
2) di approvare la concessione di un primo acconto di lire
230.000.000= (duecentotrentamilioni), a carico del bilancio di
previsione della Regione per l'anno 1991, e di rinviare
l'approvazione della differenza, pari a lire 349.969.000=
(trecentoquarantavemilioninovecentosessantanovemila), che graverà
sul bilancio della Regione per l'anno 1992;
3) di impegnare la spesa di lire 230.000.000=
(duecentotrentamilioni) fi-nanziandola con imputazione al capitolo
20620 del bilancio preventivo della Regione per l'anno 1991
("Contributi ai Comuni per la costituzione di un patrimonio
comunale immobiliare") che presenta la necessaria
disponibilità;
4) di delegare la Giunta regionale all'adozione degli atti
amministrativi di impegno e liquidazione della somma di lire
349.969.000= (trecento-quarantamilioninovecentosessantanovemila)
risultante dalla differenza tra l'intero contributo di lire
579.969.000=
(cinquecentosettantanove-milioninovecentosessantanovemila) e
l'acconto di lire 230.000.000= (duecentotrentamilioni);
5) di disporre che la somma di cui al punto 3 venga liquidata ai
sensi dell'articolo 58 della legge regionale 27 dicembre 1989, n.
90, a cura della Presidenza della Giunta regionale alla
stipulazione di regolare atto notarile di compravendita, nel
rispetto delle condizioni generali di acquisto risultanti dalla
domanda di contributo.
Presidente
Ha chiesto di parlare il Vicepresidente
Bich, ne ha facoltà.
Bich (Ind)
Chiedo all'Assessore competente di
localizzare meglio l'area, di precisare se l'Amministrazione
regionale è in possesso di una stima del terreno che intende
acquistare il comune di Aosta, di precisare inoltre da chi è stata
preparata questa stima, da quale professionista, da quale organo, e
se su questo mappale insistono solo i terreni della ditta Pascal,
perché a me risulta che questi non siano gli unici compresi nella
planimetria. Vorremmo sapere quindi di chi è la proprietà degli
altri terreni.
Presidente
Ha chiesto di parlare il Consigliere
Vallet, ne ha facoltà.
Vallet (UV)
Je voudrais savoir pourquoi
l'Administration communale d'Aoste n'a pas pourvu à une normale
pratique d'expropriation des terrains, mais pourvoit à l'achat.
Presidente
Ha chiesto di parlare il Presidente
della Giunta, ne ha facoltà.
Bondaz (DC)
Come per tutte le pratiche che
riguardano la legge 27, al di là delle richieste dei comuni - che
ci vengono fatte con perizia, alcune volte, mentre altre volte
vengono fatte anche in modo un po' "facilone" - normalmente gli
uffici fanno una loro perizia, anche perché abbiamo la necessità,
dovendo dare il 90 per cento di contributo, di localizzare bene i
terreni.
Il motivo per cui il comune di Aosta ha ritenuto di fare un
acquisto e non un esproprio, non lo so, e non so dare risposta al
Consigliere Vallet; so peraltro che l'Amministrazione regionale sta
provvedendo - e prima della fine dell'anno ciò avverrà - alla
acquisizione di buona parte, se non di tutte, di quelle aree che
saranno necessarie per definire la zona sportiva della città di
Aosta, che è una delle cose a cui hanno sempre tenuto tutti gli
amministratori, perché si potrebbe definire finalmente una
localizzazione dei campi sportivi e delle varie esigenze dello
sport.
Questa era una vecchia proposta da parte del comune, l'abbiamo
valutata, l'abbiamo ritenuta giusta...
(...Interruzione del Vicepresidente Bich...)
L'hanno fatta gli uffici la perizia, ma figuriamoci! Le pratiche
della legge 27 intanto non le tratta la ragioneria ma le tratta
l'Ufficio gabinetto della Presidenza della Giunta.
Comunque possiamo anche soprassedere un attimo per avere il
tempo di informarci di questo, ma penso che quanto dice il
Vicepresidente Bich non sia esatto.
Quanto poi all'acquisto per l'area sportiva, questa è una
decisione che assumerà l'Amministrazione regionale per definire
quelle che sono le esigenze del comune di Aosta e che noi vogliamo
portare a termine. Comunque se vogliamo soprassedere un attimo,
prendo informazioni e possiamo passare al punto successivo.
Presidente
Ha chiesto di parlare l'Assessore alle
Finanze Lavoyer, ne ha facoltà.
Lavoyer (ADP)
Non ho dei dati, però in base alla
legge 27 viene fatta una perizia asseverata, in fase istruttoria,
dal comune e poi presentata dentro la domanda alla Giunta
regionale.
La perizia è fatta con giuramento del perito, depositata in
tribunale e deve essere documento essenziale per poter istruire la
domanda. Può darsi che il ragioniere capo dica che
l'Amministrazione regionale non ha fatto perizie, perché la perizia
deve essere fatta dall'ente che decide di fare l'acquisto, insieme
alla dichiarazione del venditore, di disponibilità ad acquistare in
base al valore che viene fatto dal perito.
Il Presidente adesso si informerà, volevo solo precisare che il
ragioniere capo può anche non essere a conoscenza che
l'Amministrazione regionale abbia o meno fatto una perizia.
Presidente
Ha chiesto di parlare il Vicepresidente
Bich, ne ha facoltà.
Bich (Ind)
Questo è un tema molto contrastato. I
terreni di Tzamberlet sono stati oggetto di attenzione da parte del
comune di Aosta, in passato, per la localizzazione e l'ubicazione
degli impianti sportivi, però sulle stime non c'era nessun accordo;
le stime fatte dagli uffici - mi è buon testimone l'Assessore
Rusci, che allora era Assessore al patrimonio - erano molto
differenziate e c'erano delle divaricazioni molto forti fra quelle
fatte da periti di fiducia dei cedenti e quelle fatte dall'ente
pubblico.
A mio avviso questo aspetto dovrebbe essere quanto meno
approfondito, con relative perizie e identificazione almeno dei
mappali, perché l'acquisto fatto così è un acquisto al buio, è un
contributo dato al buio, e mi sembra che non sia neanche in
assonanza con lo spirito della legge 27. Non solo, facciamo molta
attenzione a come vengono pagati questi terreni, perché alcune
polemiche sono debordate dagli enti locali e sono finite in altri
enti.
Invito la Giunta a riconsiderare questi aspetti.
Presidente
Ha chiesto di parlare il Presidente
della Giunta, ne ha facoltà.
Bondaz (DC)
Come ho detto precedentemente,
possiamo soprassedere alla decisione su questo punto; mi stanno
portando i documenti.
Presidente
Ha chiesto di parlare il Vicepresidente
Bich, ne ha facoltà.
Bich (Ind)
Chiedo che sia fatta una valutazione
nella commissione appropriata; questo non comporta certo un
accantonamento delle problematiche.
Presidente
Procediamo per gradi: in un primo tempo
soprassediamo e passiamo all'esame dell'oggetto 46, poi al momento
dell'esame della documentazione si deciderà come procedere
successivamente.
