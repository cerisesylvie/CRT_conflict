Classificazione
ASSISTENZA SANITARIA E OSPEDALIERA



Oggetto del Consiglio n. 1003 del 14 dicembre 2004 - Resoconto
OGGETTO N. 1003/XII - Situazione della mortalità a seguito di
malattie per tumore. (Interrogazione)
Interrogazione
Preso atto dei dati riportati nel documento PREFIN circa la
qualità della vita nella Valle d'Aosta;
Appreso, in particolare, che nella nostra Regione si registra
un "elevato tasso di mortalità per tumore rapportato al totale dei
decessi";
Ritenendo tale dato estremamente preoccupante e degno di
massima attenzione da parte dei responsabili della sanità;
la sottoscritta Consigliera regionale
Interroga
l'Assessore competente per sapere:
1) da quali studi epidemiologici è stato tratto il dato di
cui in premessa e a quando risale tale rilevazione;
2) se esistono dati sul numero annuale di nuovi ammalati di
tumore;
3) se sono stati attivate iniziative specifiche per capire la
motivazione della dimensione preoccupante di tale malattia;
4) se, e in che modo, i programmi dell'USL prendono in carico
tale situazione.
F.to: Squarzino Secondina
Presidente - La parola all'Assessore alla sanità, salute e
politiche sociali, Fosson.
Fosson (UV) - Mi si chiede la situazione della mortalità a
seguito di una pubblicazione di un "dossier" sulla qualità della
vita, che è stato riportato in "PREFIN". Il "dossier" si riferiva a
una pubblicazione del "Sole 24Ore" del 21 dicembre 2003 che ha
elaborato dei dati ISTAT. Come già ripetuto diverse volte, le
indagini sulla mortalità riferite da questi lavori non sono molto
precise per la nostra realtà, sia per i numeri molti piccoli della
popolazione, sia perché gli studi, a volte, non sono fatti con la
criticità e il rigore che questi comportano.
Se esistono i dati sul numero annuale dei nuovi ammalati di
tumore: in Valle non esiste un registro tumori; esiste una
rilevazione del medico legale che è presente nel Servizio di
medicina legale, che riceve anche le schede dell'ISTAT, le quali
devono essere sempre redatte in caso di decessi.
Abbiamo richiesto, nell'ambito dell'accordo con il Polo
oncologico del Piemonte, la possibilità di gestire, noi, il nostro
registro tumori e sembra che questo ci possa essere accordato, però
comporterà uno sforzo maggiore. L'OREBS sta lavorando su questo da
tempo, è un nostro obiettivo avere i dati precisi di tutte le
realtà sanitarie e sociali della regione. A questo proposito lei ha
anticipato una mia rivelazione: che nel gennaio-febbraio di
quest'anno presenteremo alla Giunta e al Consiglio un atlante della
mortalità in Valle negli ultimi 10 anni.
Se c'è un aumento del "PREFIN" dell'incidenza dei tumori in
Valle d'Aosta... sì: questo per una categoria particolare, cioè per
gli uomini dai 35 ai 65 anni c'è un'incidenza maggiore che nel
resto d'Italia di patologia tumorale. Quali tipi di tumore sono la
causa di questi maggiori decessi... sono i tumori alcool e fumo
correlati, quindi il tumore del labbro, il tumore della faringe e
poi i tumori del fegato, il tumore dell'esofago. Cosa si fa per
contrastare questo aumento di mortalità? Bisogna indirizzare la
nostra attività verso i tumori alcool e fumo derivati, facendo
delle campagne informative e delle campagne di prevenzione
corrette. Cosa fa l'azienda e cosa fa l'USL? L'azienda segue le
indicazioni della Regione; a questo proposito sapete che la Regione
Valle d'Aosta è la regione che spende di più in prevenzione per
abitante, vogliamo continuare questa pratica cercando di spendere
nel modo migliore questi soldi, anche perché il nostro bacino è
chiuso, per cui si presta particolarmente a dati e a rilevazioni di
questo tipo.
Nel mese di ottobre abbiamo fatto una campagna di prevenzione a
tappeto nelle scuole con riunioni, si intitolava
:
"Gioca
d'anticipo e vincerai con la vita"; abbiamo dato un grande spazio
all'attività preventiva, ma i dati ci dicono che c'è un aumento di
neoplasie in uomini, nella nostra regione, dovute all'alcool e al
fumo, per cui bisogna centrare tutte le nostre attività su queste 2
cause: il fumo di sigaretta e l'alcool. Avremo dei dati più precisi
dal nostro osservatorio, abbiamo anche previsto una struttura unica
in regione, che raccolga tutte le attività di "screening" e le
coordini. Oltre alle neoplasie dell'utero e della mammella,
dall'anno prossimo partirà un'attività di "screening" dei tumori
del colon, non solo più a Saint-Vincent e a Châtillon, ma in tutta
la Valle d'Aosta; quindi, in attesa di dati precisi che verranno
presentati qui con un atlante ai primi di febbraio, direi che la
battaglia su questa causa è nel potenziare la prevenzione del fumo
e dell'alcool.
Presidente - La parola alla Consigliera Squarzino Secondina.
Squarzino (Arc-VA) - Ringrazio l'Assessore per i dati che ha
fornito.
Pensavo che le indicazioni emerse nel "PREFIN", messe alla base
della programmazione, fossero anche state corredate da studi
epidemiologici e non solo da "Il Sole 24Ore". Credo, fra l'altro,
che una serie di dati forse anche dalla Valle d'Aosta possono
emergere, quelli che ha fornito adesso sono tratti dall'analisi
delle situazioni che ci sono, quindi lei conferma che c'è un
aumento di neoplasie per la nostra Valle e che questo richiede
un'attività costante.
Quando avremo l'atlante delle cause di mortalità o il registro
tumori potremo avere dati più certi, ma sfogliando anche solo le
attuali pubblicazioni dell'osservatorio regionale epidemiologico
alcuni dati drammatici emergono. Come lei diceva c'è un eccesso di
tumori da parte degli uomini; ma lo stesso fenomeno riguarda le
donne: se guardiamo "Le immagini di Salute" pubblicato nel giugno
2004, rispetto al distretto 1 dell'Alta Valle si dice che:
"se
confrontate con il vicino Canavese le donne registrano un eccesso
di ricoveri per tumori maligni, specie fra i primi ricoveri"
.
Si è di fronte ad un alto tasso di incidenza per quanto riguarda le
donne, ma anche rispetto agli uomini il rischio di tumore al
polmone, presenta una alta incidenza non solo nel distretto 1, ma
anche negli altri distretti. Se uno sfoglia queste pubblicazioni,
si rende conto che il tema delle cause di un eccesso di tumori, o
per gli uomini, o per le donne, viene posto nei distretti come
domanda su cui riflettere.
Lei ha fornito alcuni dati, ha dato anche una spiegazione che mi
sembra un po' semplicistica: che la causa dei tumori innanzitutto è
riconducibile all'alcool e al fumo; sicuramente ci sono queste
cause, ma forse varrebbe la pena capire se ve ne sono anche altre.
Quelle che lei ha enunciato sono le principali, ma forse ve ne sono
altre su cui val la pena di intervenire.
Poi c'è anche tutto il problema delle neoplasie per i bambini;
lei ha visto, l'altro giorno, la lettera di quella mamma che
segnalava come in alta Valle ci sono bambini affetti da leucemia e,
solo nel Comune di Courmayeur, si rilevava su "La Stampa" dell'11
dicembre che 2 ragazzini sono stati colpiti da un insolito tumore
della tiroide. Esiste pertanto questa preoccupazione, fra l'altro è
una preoccupazione che avevo già sollevato in Consiglio questa
primavera e l'Assessore aveva snobbato le mie segnalazioni...
(interruzione dell'Assessore Fosson, fuori microfono)
... parlava di leucemia o di tumori. Assessore, credo che sia
poco serio da parte sua voler distinguere fra tutte le cause delle
malattie, tant'è vero che nel "PREFIN" voi avete utilizzato la
parola "tumori" semplicemente, quindi dove indicate le cause per
malattia, scrivete: "per tumore", non state a dire: "le cause della
malattia sono...", e fate l'elenco di 10.000 tipi diversi di
tumore, cioè si prende la grande categoria!
Volevo dire che questo è un tema su cui ci vuole un'attenzione
particolare, anche nel momento della cura, perché ci sono tanti
disagi degli ammalati oncologici rispetto alla situazione. Per tale
motivo mi chiedevo cosa sta facendo l'USL rispetto a questa
situazione, perché una cosa è la prevenzione, altra cosa è
l'attivazione di tutti quegli strumenti che accompagnano l'immagine
e lo svilupparsi di questa malattia, "hospice" compreso.
Presidente - Con questo terminano i nostri lavori per la
giornata di oggi. Il Consiglio è riconvocato per domani alle ore
9.
La seduta è tolta.
---
La seduta termina alle ore 20,06.
