Classificazione
TRASPORTI E VIABILITÀ
Trasporti
Viabilità



Oggetto del Consiglio n. 1357 del 9 marzo 2022 - Resoconto
OGGETTO N. 1357/XVI - Interpellanza: "Rappresentazione alle
istituzioni competenti delle problematiche relative al viadotto che
collega il Comune di Quincinetto alla Statale 26".
Bertin (Presidente) -
Punto n. 25 all'ordine del giorno.
Per l'illustrazione il consigliere Ganis, ne ha facoltà.
Ganis (LEGA VDA) -
La nostra interpellanza prende spunto
da un'interrogazione presentata in Consiglio regionale lo scorso
maggio, avente a oggetto lo stato delle rilevazioni riguardanti il
movimento franoso sovrastante l'Autostrada A5 Torino-Aosta e
l'abitato di Quincinetto. La risposta ricevuta in quella sede da
parte del Presidente facente funzioni di Assessore ai trasporti
riguardò principalmente gli spostamenti franosi. Fu una risposta
che nel complesso confermava il fatto che questi non fossero stati
particolarmente significativi nel periodo di riferimento, infatti
la soglia di allarme non era stata superata. Inoltre, a protezione
dell'autostrada A5, si era provveduto a installare una rete
paramassi provvisoria, in attesa della costruzione definitiva del
vallo.
A oggi la situazione attuale è questa: abbiamo un fronte franoso
in continuo movimento e problematiche relative alla gestione del
traffico in caso di chiusura dell'arteria autostradale. Nello
specifico, ciò che preoccupa fortemente i valdostani e i
piemontesi, in generale i fruitori abituali di quel tratto
stradale, sono le condizioni del ponte che collega l'abitato di
Quincinetto con la strada statale 26, un ponte che riveste un ruolo
strategico per la viabilità locale, nonché snodo importante per
tutto il traffico che transita da e verso la nostra regione. Le
preoccupazioni principali riguardano lo stato di conservazione in
cui versa il manufatto, che non sarebbe oggi adatto a soddisfare
carichi di mezzi pesanti oltre le 44 tonnellate, situazione che
potrebbe riproporsi come già avvenuto in passato. Infatti, il
tratto autostradale Torino-Aosta è già stato soggetto alla chiusura
a causa dell'incombente frana, che in caso di necessità ha imposto
il dirottamento del traffico sulla rete stradale locale, il quale
risulta poi notevolmente congestionato.
Ecco che, a oggi, si presenta per l'appunto un ulteriore
problema, ovvero il fatto che il ponte non garantirebbe appieno il
regolare passaggio dei mezzi pesanti. Va ricordato che il viadotto
è stato oggetto negli ultimi anni di una serie di lavori di
adeguamento sismico, senza però risolverne le problematiche.
Proprio per questo sono state poste importanti limitazioni alla
portata massima dei mezzi pesanti fino a 26 tonnellate, passata poi
a 44 tonnellate in caso eccezionale, grazie all'ordinanza del
Sindaco di Quincinetto. A oggi il ponte è di proprietà comunale, ma
la convenzione stipulata nel 1958 prevede che sia il concessionario
a curarne la manutenzione, previsione oggi non del tutto
rispettata, che ha portato il Comune di Quincinetto a intentare una
causa nei confronti dello stesso concessionario. La relativa
sentenza è ancora in attesa di essere pronunciata.
Alla luce di tutto ciò, come gruppo, con questa iniziativa,
vogliamo evidenziare in questo Consiglio il fatto che le
problematiche connesse all'area non riguardano soltanto il
movimento franoso soprastante, bensì anche e soprattutto le
condizioni degli assi viari su cui si riversa il traffico di
accesso alla nostra regione. Che ne sarà, infatti, del traffico
pesante in caso di chiusura dell'autostrada, a fronte delle
problematiche del viadotto precedentemente menzionate? Questa
situazione rischia di diventare insostenibile per tutti i comuni
limitrofi, nonché provocare enormi danni di natura economica per
tutta la nostra regione, per tutto l'indotto turistico, così anche
per il vicino alto canavese.
Per queste motivazioni chiediamo all'Assessore competente se
l'Amministrazione regionale sia a conoscenza della problematica
evidenziata nelle premesse e più esattamente sulle condizioni e lo
stato del viadotto che collega Quincinetto alla Statale 26. In caso
positivo, se siano state avviate delle specifiche interlocuzioni,
di concerto con l'Amministrazione regionale piemontese, volte a
risolvere tale problematica e se sia intenzione porre il tema
all'attenzione delle competenti istituzioni coinvolte, tra cui il
Ministero delle infrastrutture, la Regione Piemonte, la Città
metropolitana, il Comune di Quincinetto e i relativi gestori del
servizio, ovvero anche nell'ambito della gestione complessiva della
frana di Quincinetto, tenuto conto che tale viadotto risulta
fondamentale per la gestione del traffico veicolare a fronte delle
chiusure della vicina autostrada.
Presidente -
Risponde il Presidente della Regione.
Lavevaz (UV) -
Premetto che devo prendere atto che dovrò
andare a Roma con un altro cappello, perché lei dice in apertura
dell'interpellanza che l'Autostrada A5 è un punto nodale per
collegare l'Italia alla Valle d'Aosta, ma a parte questo... capisco
il suo slancio indipendentista! Detto questo, l'interpellanza è
puntuale ed è un problema serio, ben noto peraltro
all'Amministrazione regionale. Come giustamente lei ha detto, è
un'infrastruttura che non insiste sul nostro territorio, ma diventa
fondamentale nel momento in cui dovessero esserci delle
interruzioni sull'autostrada, in particolare relativamente alla
questione della frana. Vero è, come puntualmente ha ricordato, che
al momento la situazione della frana è abbastanza sotto controllo e
non ci sono dei movimenti preoccupanti da questo punto di vista.
Sappiamo anche che c'è in progetto la costruzione di un vallo,
quindi un'ulteriore protezione, eccetera, ma queste sono cose che
conosciamo e che esulano un po' dal merito dell'interpellanza. La
questione è seguita ed è conosciuta.
In merito alle altre due domande, lei ha citato
un'interrogazione a risposta immediata fatta dall'assessore Gabusi
del Piemonte. In quella circostanza - sono andato a vedere -
effettivamente le risposte sono state puntuali e anche gli impegni
da parte dell'Assessore, e quindi del Governo piemontese, sono
puntuali e importanti. La vicenda, come in parte ha citato, si
trascina da diversi anni, anche con cause legali tra il Comune di
Quincinetto e la concessionaria ATIVA, in particolare per quanto
riguarda le manutenzioni del ponte. A un certo punto c'è stata
anche una necessità di ridurre il carico sul ponte, a seguito di
questo poi nel 2019 sono state eseguite delle opere di manutenzione
abbastanza importanti, tramite una convenzione che all'epoca era
stata fatta tra il Comune e la Città metropolitana di Torino.
Questo ha permesso, se non altro, di riportare in condizioni di
ordinaria fruibilità l'infrastruttura, ma certo non hanno
completamente risolto i problemi in prospettiva.
Credo che l'aspetto importante sia che l'assessore Gabusi abbia
confermato l'impegno della Regione Piemonte, pur trattandosi di
un'infrastruttura non di competenza della Regione, a farsi carico
delle richieste del territorio, in particolare dell'unica soluzione
che è quella di costruire un ponte nuovo, non è che ci sono tante
possibilità, e quindi di sollecitare al Ministero delle
infrastrutture il finanziamento, essendo questa comunque un'opera
collegata in qualche modo all'autostrada. È un'opera - come è stato
detto - complementare all'autostrada, quindi anche nel contesto del
rinnovo della concessione autostradale, che attualmente è scaduta
peraltro, dovrà essere preso in carico anche quest'aspetto.
Per rispondere alla domanda di fondo, la situazione è
completamente seguita in particolare dalle istituzioni piemontesi,
con le quali però abbiamo delle interlocuzioni continue. L'unica
soluzione alla quale dobbiamo tendere è quella della costruzione di
un nuovo ponte e su questo cercheremo anche noi di fare la nostra
opera di sollecitazione al Ministero.
Presidente -
Per la replica il consigliere Ganis.
Ganis (LEGA VDA) -
Grazie assessore. Ammetto che noi
leghisti abbiamo anche questa caratteristica, quindi la ringrazio
per aver messo il puntino.
Come ha detto lei, la risposta dell'assessore Marco Gabusi ha
confermato l'impegno e soprattutto si è dimostrato disponibile a
sollecitare il Ministero, affinché si possa costruire un nuovo
ponte. Come ha detto lei questa potrebbe essere l'unica soluzione.
C'è una frana che incombe su un tratto autostradale il quale
rappresenta un passaggio importante, come abbiamo detto noi, dal
punto di vista di accesso dall'Italia alla Valle d'Aosta, però oggi
ci troviamo ancora qui a discutere se ci sono state delle
interlocuzioni tra le parti coinvolte. Al fine di garantire e
tutelare l'economia dell'intera regione, e di riflesso quella dei
comuni limitrofi piemontesi, crediamo che l'Amministrazione
regionale attuale debba fare la sua parte.
