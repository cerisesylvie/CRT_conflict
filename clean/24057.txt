Classificazione
ENERGIA



Oggetto del Consiglio n. 3043 del 17 ottobre 2007 - Resoconto
OGGETTO N. 3043/XII - Interpellanza: "Condizioni di fornitura
di energia elettrica da parte di società operanti nella
regione".
Interpellanza
Premesso che dal primo luglio 2007 tutti gli utenti possono
liberamente accedere al mercato dell'elettricità;
Appreso che la Compagnia Valdostana delle Acque S.p.a. ha
recentemente annunciato sconti tariffari per le utenze
valdostane;
Considerato che il D.L. 18 giugno 2007, n. 73 (poi convertito
nella Legge 3 agosto 2007, n. 125) ha predisposto una serie di
iniziative e di strumenti che assicurano un sistema di tutele per
le famiglie e i piccoli consumatori;
Atteso che l'Autorità per l'energia elettrica e il gas ha
emanato alcune direttive per garantire la trasparenza delle offerte
dei fornitori e per agevolare le scelte dei consumatori, attivando
altresì un elenco on line delle società che possiedono particolari
requisiti di affidabilità;
Sentite le risposte fornite nella seduta del 3 ottobre scorso
dall'Assessore delegato all'interpellanza presentata dallo
scrivente gruppo consiliare;
ciò premesso, i sottoscritti Consiglieri regionali
Interpellano
il Presidente della Regione e/o l'Assessore delegato per
sapere:
1) per quali ragioni tra i venditori che sono iscritti
nell'elenco dell'Autorità non figura la società elettrica
valdostana e se costituisce suo prossimo intendimento quello di
aderirvi;
2) sulla base di quali parametri comparativi CVA ha potuto
affermare categoricamente che la sua offerta "non ha eguali sul
mercato";
3) quanti sono, ad oggi, gli utenti di CVA Trading e quante
adesioni alla nuova offerta sono stimate;
4) come pensa di ovviare alla lenta procedura di
installazione dei contatori elettronici (e dei sistemi di cablaggio
e di centralizzazione delle letture) nella nostra Regione, che
costituisce causa di ritardi e limitazioni nell'accesso alle
tariffe più convenienti da parte dell'utenza.
F.to: Tibaldi - Frassy
Presidente
- La parola al Vicepresidente Tibaldi.
Tibaldi (CdL)
- È un argomento di estrema attualità,
anche perché vediamo in continuazione un "testimonial" di
eccellenza che ci illustra gli sconti in corso o di prossima
attuazione da parte di "CVA Trading" per coloro che aderiranno alle
offerte di questa azienda, un "testimonial" di eccellenza che
compare un giorno sì e l'altro anche sugli schermi del TG3 e che
annuncia che "CVA" è in grado di fornire a buon prezzo l'energia ai
Valdostani. Torniamo su questo argomento perché "in primis",
rivolgendoci all'Autorità competente per l'energia elettrica e il
gas, nel cercare di dare la massima diffusione in termini di
notizie e di trasparenza delle offerte presenti sul territorio,
abbiamo scoperto che la società elettrica valdostana non figura fra
i cosiddetti "traders": i commercianti di energia sul mercato
libero. Sappiamo che 25 di questi 38 che abbiamo letto in elenco
sono già operativi sul mercato valdostano, di conseguenza possono
vendere a condizioni più o meno vantaggiose l'energia elettrica
alle famiglie e ai piccoli consumatori; quelli che prima del 1°
luglio erano considerati clienti vincolati oggi accedono al libero
mercato. Non le nascondiamo, Assessore, che siamo stati colti da un
sussulto: come mai una società che a livello valdostano sta
investendo non poco a livello promozionale, con pagine che vengono
acquistate sugli organi di informazione con messaggi televisivi che
vengono divulgati a tutto spiano, non compare sull'organismo di
garanzia per l'utenza? Ci sarà una ragione, forse l'Assessore sarà
in grado di spiegarci il perché di questa assenza e magari se
costituisce prossimo intendimento di "CVA" entrare in tale
elenco.
Siamo stati colpiti dal messaggio che viene divulgato, ovvero
che la "CVA" è in grado di fornire la migliore offerta sul mercato,
ossia un'offerta che non ha eguali sul mercato. È un'affermazione
categorica, ci piacerebbe sapere sulla base di quali parametri
comparativi "CVA" è riuscita a dire questo, anche perché ci siamo
addentrati in alcune delle diverse offerte che sono oggi sul
mercato e, primo, la comparazione non è immediatamente possibile,
perché vi sono soluzioni molto variegate e complesse, che non fanno
solo riferimento ad una tipologia tariffaria, piuttosto che ad una
modalità del servizio o all'utilizzo di tariffe biorarie, alla
fornitura congiunta di gas insieme ad energia - questo, per
esempio, riguarda l'"ENI" -, quindi una comparazione in termini
assoluti non è immediatamente fattibile. Sono forse un po' troppo
semplicistiche certe dichiarazioni che vengono fatte nel momento in
cui tale offerta di "CVA" è stata presentata; ci piacerebbe sapere,
Assessore, considerato che governa le partecipazioni regionali ed
essendo "CVA" da lei in qualche maniera controllata, se ha qualche
informazione da costoro. Naturalmente vediamo che l'offerta del
10%, che è sulla quota di produzione dell'energia, è un'offerta che
in termini reali si riduce alla metà, perché la componente
tariffaria si costituisce di diverse voci, anche se la parte
preponderante è solo una delle voci; di conseguenza, lo sconto del
10% in realtà si traduce in termini reali in uno sconto del 5%.
Leggiamo su un organo di partito, in particolare del gruppo "Stella
Alpina", che questa proposta non è che sia stata accolta con grande
entusiasmo, perché gli stessi fautori delle riduzioni delle tariffe
elettriche chiedono qualcosa di più significativo. "Vogliamo sconti
reali", qui l'articolo porta l'autorevole firma del Capogruppo del
gruppo "Stella Alpina", che chiede sconti reali; evidentemente
anche lui non è molto convinto da quanto propone "CVA".
Vorremmo avere qualche dato su "CVA Trading", quanti sono oggi
gli utenti, perché sappiamo che "CVA Trading" ha incamerato una
quota significativa di utenti da "DEVAL Energia" e, oltre a questo
patrimonio iniziale che le è stato gentilmente donato da "DEVAL
Energia", immaginiamo che tale società abbia stimato quante
adesioni a questa nuova offerta possono pervenire; quindi, avendo
fatto un'indagine di mercato prima per fissare un prezzo appetibile
e poi per acquisire delle quote di utenti significative,
immaginiamo che "CVA" non abbia peccato in questo senso.
Infine parliamo dei contatori elettronici rispedendo al mittente
alcuni dati che lei ci ha fornito nel corso dell'ultima seduta, in
quanto i 10mila contatori elettronici non sappiamo dove siano
collocati, non ci risulta che siano così tanti - anche se sono
pochi rispetto ad altre Regioni italiane -, ma che siano di meno.
Anche perché i contatori elettronici sono lo strumento che serve
per altri "traders" per fare delle offerte che siano altrettanto
concorrenziali sul mercato interno, perché ringraziamo "CVA" per
questa offerta che va a scontare la tariffa ai Valdostani, ma
sappiamo che i Valdostani possono anche rifornirsi presso altri
concorrenti, che probabilmente sono addirittura più convenienti per
le famiglie e i piccoli consumatori. Visto che l'installazione di
contatori elettronici è in ritardo e comporta sistemi di cablaggio
e di centralizzazione delle letture che non sono stati ancora
completati, ripeto, nonostante ciò in altre Regioni sia già
avvenuto, vorremmo sapere se questi ritardi causano delle
limitazioni nell'accesso alle tariffe più convenienti da parte
dell'utenza.
Assessore, le domande sono chiare, la premessa anche, ascoltiamo
adesso la sua parola.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Direi che le domande sono molto
chiare, anche perché mi sembrava di aver già sentito queste cose,
ma forse è una mia impressione, nel senso che sono le stesse cose
che ho sentito la volta scorsa. Cercherò di darle delle
soddisfazioni, collega, e soprattutto delle risposte che saranno
sicuramente di sua soddisfazione, ne ho la certezza, soprattutto
sulla prima domanda.
Nella prima domanda si chiede:
"per quali ragioni tra i
venditori che sono iscritti..."
, allora l'Autorità per
l'energia elettrica e il gas con la deliberazione di giugno 2007 ha
istituito l'elenco di cui lei parlava, che è l'elenco dei venditori
di energia elettrica e clienti finali in bassa tensione. L'allegato
A alla deliberazione, contenente le modalità d'istituzione ed
iscrizione del suddetto elenco, specifica che l'adesione a tale
elenco è volontaria e la non iscrizione non costituisce elemento
ostativo alla vendita a clienti in bassa tensione. Ovviamente però
non era questa la cosa che le avrebbe dato soddisfazione, ma quello
che le sto per dire: una società del gruppo "CVA", che opera verso
i clienti finali in bassa tensione, "CVA Trading", ha ritenuto
opportuno iscriversi dal 1° ottobre 2007 ed è presente nell'elenco
in questione. Adesso quindi con sua grande soddisfazione il 1°
ottobre troverà "CVA Trading" in questo elenco e vedrà nel gruppo
dei soggetti che possono vendere a clienti finali in bassa tensione
anche il gruppo "CVA".
La seconda domanda è relativa alle offerte di mercato. Mi faccia
dire, è vero che è inusuale, ma io proverei a farle una domanda
provocatoria al contrario: mi faccia una proposta più conveniente.
Da un certo punto di vista, qui diciamo che la proposta di "CVA" è
la migliore, e lei dice: "ma come fate a dirlo?". Io allora,
seguendo questo ragionamento, le chiedo: ma perché non mi porta
un'offerta più conveniente? È vero quello che dice che le offerte
sono fra di loro molte volte difficilmente leggibili, anche perché
vi sono delle offerte che sono di difficile misurazione,
soprattutto perché mantengono dei dati costanti nel tempo e,
essendo il tempo - al di là di qualcuno che si lancia in queste
attività di lettura del passato e del presente con formule magiche
- un qualcosa di indefinito, abbiamo una proposta che dà delle
certezze, ma non sappiamo qual è l'evoluzione del prezzo
dell'energia. Quando si introducono elementi non certi... quindi la
comparazione potrà risultare a consuntivo più conveniente o meno
conveniente... oggi, rispetto alle condizioni attuali, l'offerta è
un'offerta che è paragonata ad uno sconto assolutamente superiore
alle altre; prova ne è che il 12 settembre, quando è stato
presentato a "La Stampa"... sono state pubblicate sul quotidiano
"La Stampa" le varie offerte alternative, rispetto a queste, vi era
una differenza di svariati punti percentuali. Per poter uscire da
una situazione in cui si può dire che questa è la migliore offerta
sul mercato, trova un momento di "prova del nove" qualora lei anche
in Commissione produce un'offerta più conveniente; se non lo fa, va
da sé che quella affermazione è provata, perché, se lei con tutti i
suoi mezzi non riesce a proporre un'offerta migliore, vuol dire che
la migliore è quella.
Ora "CVA Trading"... punto n. 3: questa è una domanda puntuale,
non ci lanciamo in valutazioni soggettive. Le posizioni sono circa
1.700, adesso non ricominci a farmi il paragone sulle 24mila
partite IVA, perché l'ho già detto: sono 4.500, sono 1/3,
altrimenti ci diciamo sempre le stesse cose. Si sposta poi dal
problema di "CVA" su un'attività che viene attualmente fatta da
"DEVAL"...
(interruzione del Vicepresidente Tibaldi, fuori
microfono)
...
"... e quante adesioni alla nuova offerta sono
stimate"
: qui non vi sono stime, non vi sono dei dati. Se è
vera l'affermazione e il mercato fosse così dinamico, tutta
l'utenza attualmente servita da altri operatori in teoria dovrebbe
spostarsi. Lei sa bene che il mercato ha un'inerzia importante e
quindi è difficile capire quale sarà la risposta nell'immediato. La
proposta è molto più conveniente per le prime case, quindi è
verosimile che la risposta delle prime case sia una risposta più
importante, ma, rispetto a questo, ritengo - ma questa è una mia
valutazione - che se 1/3 delle utenze si spostasse, esattamente
come 1/3 delle utenze delle partite IVA si è spostato, quelle che
hanno una convenienza, sarebbe da considerarsi un successo. Non
faccio come il "Partito Democratico" che tara l'asticella bassa per
poter dire che è un successo, ma credo che 1/3 sia una cosa
interessante.
Punto n. 4:
"come pensa di ovviare..."
, si sposta sul
"discorso DEVAL". Spostandosi sulla "DEVAL", ci mettiamo a parlare
di una cosa che abbiamo già affrontato tante volte, però anche lì
lei nella descrizione della sua interpellanza ha voluto dare una
sfumatura di indeterminatezza: i contatori elettronici, ma chi li
ha visti, ma i 10mila sono persi... io devo riconoscere una
maggiore onestà intellettuale da parte del suo collega Lattanzi,
perché l'altro giorno fortunatamente a margine del Consiglio ha
detto:
"Aurelio, ti devo chiedere scusa perché a casa mia hanno
messo il contatore elettronico, non lo sapevo, me lo ha detto mia
moglie"
. Voi del gruppo "La Casa delle Libertà" siete in 3, un
piccolo sondaggio, quindi 1/3... però vorrei andare a vedere a casa
del Consigliere Frassy... quindi voi siete in 3, nel vostro piccolo
mondo già il 30% ha il contatore elettronico, 1 su 3, anche il
gruppo "Arcobaleno" 1 su 3, quindi non come Gianni Morandi 1 su
1.000, ma 1 su 3. Rispetto a questo, lo dico ridendo, smettetela di
ironizzare e di denigrare ogni attività. Più volte ho dato dei
tempi, in questi tempi "DEVAL" si sta attrezzando per dare il
contatore elettronico alla Comunità valdostana, credo che non siamo
affatto in ritardo, c'è un'attività importante che viene fatta e
riconosciamo almeno il lavoro che tante persone stanno cercando di
fare. Se avessimo la bacchetta magica e delle risorse infinite,
probabilmente tutto questo sarebbe risolto in poco tempo, ma il
tempo, le risorse, gli sforzi non sono direttamente collegati con
la fantasia, ma sono collegati con il lavoro, con il metodo, con la
serietà.
Presidente
- La parola al Vicepresidente Tibaldi.
Tibaldi (CdL)
- Assessore, lei dovrebbe mettere un
cartello di fronte al suo banco con su scritto: "non disturbare,
sto lavorando per voi". Effettivamente, da come parla l'Assessore,
ha già provveduto a tutto, ha tutto sotto controllo, qualsiasi
domanda più o meno legittima che gli venga proposta crea un po' di
fastidio. Qui anzitutto sono 4 quesiti completamente diversi
rispetto a quelli della volta scorsa, la presentazione è stata
tarata sulla base di quelle mezze risposte che lei ci ha fornito 15
giorni fa; di conseguenza, siamo partiti da lì per formulare questi
4 nuovi quesiti, perché non è che ci interessino solo da un punto
di vista politico, ci interessano perché siamo anche utenti.
L'utente Lattanzi è stato gratificato - lei dice -
dall'installazione del contatore elettronico; l'utente Lattanzi
risiede in Aosta, sappiamo che Aosta ha una maggiore attenzione
rispetto al resto del territorio ed è naturale che possa essere
Lattanzi, come Venturella, come altre persone qui residenti nel
capoluogo già dotate di questo strumento, quindi buon per lui che
potrà aderire a delle tariffe convenienti che vengono fornite da
altri "traders". Veniamo alle risposte, partendo dalla prima: "dal
1° ottobre ci sarà CVA Trading", io ho l'elenco, ma non lo hanno
ancora aggiornato, l'ho scaricato nei giorni scorsi...
Marguerettaz
(fuori microfono)
- ... per questo le
ho detto che le davo una buona notizia...
Tibaldi (CdL)
- ... "CVA Trading" ancora non c'è, quindi
questo lo verifichiamo. È vero che non è un obbligo, ma è
volontario, perché c'è scritto qui. L'iscrizione a tale elenco è
volontaria e richiede il possesso di particolari requisiti di
affidabilità, è per quello che ci interessava sapere se c'è, o non
c'è "CVA Trading", perché i requisiti di affidabilità vengono
vagliati dalla stessa autorità; appreso che anche "CVA" ci sarà,
questo ci rende soddisfatti.
Sulla seconda risposta invece lei è scivolato, perché non può
dire che esistono delle affermazioni... una "CVA" non è un organo
politico... pseudopolitico, va bene, la "CVA" è un'azienda che, se
fa determinate affermazioni che hanno una rilevanza per i
consumatori, per gli utenti e quindi è presente sul mercato, queste
affermazioni dovrebbero essere suffragate da qualche elemento. Dire
che non ha eguali sul mercato l'offerta di "CVA" ci fa anche
piacere come Valdostani, ma vorremmo sapere se è sostenibile
un'affermazione di questo tipo. Lei mi chiede di portarle degli
esempi più vantaggiosi, delle proposte più convenienti; la
comparazione non è immediatamente fattibile, lo ha ammesso anche
lei. Come fai a comparare se 2 o più offerte sono più o meno
vantaggiose le une rispetto alle altre? Non è oggi fattibile. Se
uno si avventura nel sito dell'Autorità, comincia a scaricare
moduli, proposte contrattuali che sono le più disparate e si chiede
come fa a sapere se come utente, di fronte a questi colossi del
mercato, è più o meno tutelato o avvantaggiato; io non lo so,
allora dirlo mi sembra un atto di presunzione, a maggior ragione
sapendo che da qualche anno esiste la pubblicità comparativa. Lei
avrà visto le acque minerali o in televisione o sui giornali, fanno
molta pubblicità comparativa, anche i canoni telefonici. Se compri
l'acqua "A", i residui fissi, la percentuale di sodio, tutti i
valori possono essere messi a confronto e uno ne desume una qualità
migliore o peggiore rispetto alle sue esigenze. Sull'offerta
elettrica ancora non è stato fatto, però "CVA" è riuscita a fare
un'affermazione di questo tipo. Ancora oggi tale affermazione non è
sostenibile, ma è perentoria, è fatta per qualche fine, forse il
fine non è meramente economico, ma è più politico, perché nei
prossimi giorni quando - come ci è stato annunciato dalla
televisione - il Presidente di "CVA" ci manderà a casa la letterina
in cui ci dice: "Cari Valdostani, vi ho dato la luce, adesso ve la
do a un prezzo ancora più scontato", firmato sappiamo da chi, ci
dovrà dire perché l'offerta di "CVA", ente che rappresenta di qui
fino ancora qualche giorno, è più conveniente rispetto alle altre.
Spero anch'io come utente di essere informato di questo vantaggio
che mi viene gentilmente offerto dal Presidente di "CVA",
altrimenti la prendo come affermazione e basta. Suggerisca quindi a
"CVA" e a chi la dirige che esiste in Italia da diverso tempo la
possibilità di utilizzare lo strumento della pubblicità
comparativa, poi, a seguito della comparazione, possiamo fare le
affermazioni sostenibili che meglio pensiamo di fare.
Terzo quesito: "1.700 persone", abbiamo capito che la dote di
"CVA Trading" è quella che le ha ceduto "DEVAL Energia". Non vi
sono stime: questo è un aspetto meno piacevole, perché un'azienda
che si butta sul libero mercato e dice che fa la migliore offerta
in materia e non è in grado di stimare quante famiglie valdostane
saranno attirate dalle tariffe più convenienti... penso sia una
carenza nel "marketing". Oggi come oggi, con gli strumenti di cui
disponiamo, una società del calibro di "CVA Trading" dovrebbe dirci
dal 1° gennaio a scansioni quanti clienti pensa di accaparrare.
Rientra nei budget aziendali, dove a scadenze periodiche si dice:
"entro quella data penso di conquistare una certa fetta di mercato,
entro la fine del prossimo anno una fetta che è accresciuta entro
certi limiti...", eccetera. Credo che la risposta data al punto n.
3 sia insufficiente e non depone a favore di una società come "CVA
Trading", la quale ha tutte le risorse professionali necessarie per
dirci qualcosa in merito.
Ultima risposta: non è denigrazione quando parliamo di contatori
elettronici. Non vogliamo disturbare la sua solerte ed efficiente
attività, tanto meno quella della "DEVAL"; vogliamo solo
sollecitare un'attenzione doverosa, perché senza il contatore
elettronico i Valdostani non possono accedere a tariffe proposte da
altri "traders". Concorda con me? Vorrei come utente finale avere
gli strumenti necessari per poter dire: "sul mercato scelgo quel
fornitore, piuttosto che quell'altro", quindi l'accelerazione
dell'installazione dei contatori elettronici mi mette nelle
condizioni di scegliere liberamente, altrimenti la mia scelta
rimane vincolata e questo non fa parte di quella democrazia del
mercato che i Valdostani hanno il diritto di avere.
