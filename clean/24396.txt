Classificazione
COMMERCIO
Disciplina, attività, professioni



Oggetto del Consiglio n. 3329 del 20 febbraio 2008 - Resoconto
OGGETTO N. 3329/XII - Interpellanza: "Costituzione della
pianta organica del personale della Camera valdostana delle imprese
e delle professioni".
Interpellanza
Considerato che la legge regionale n. 7 del 20 maggio 2002
istituiva la Camera valdostana delle imprese e delle
professioni;
Evidenziato che all'art. 16 della citata legge regionale
(trasferimento del personale) si definiscono procedure e modalità
di costituzione della pianta organica attraverso tempi e
modi;
Preso atto che a distanza di due anni la maggioranza del
personale e assunto con contratti a tempo determinato;
i sottoscritti Consiglieri regionali
Interpellano
la Giunta regionale al fine di conoscere:
1) lo stato di applicazione della legge regionale in oggetto,
in particolare dell'articolo 16;
2) il numero dei dipendenti in pianta organica definitiva
individuati e la loro composizione;
3) gli intendimenti circa la stabilizzazione del personale
Co.Co.Co..
F.to: Lattanzi - Tibaldi
Presidente -
La parola al Consigliere Lattanzi.
Lattanzi (CdL)
- Portiamo all'attenzione del Consiglio
l'attuazione di una legge regionale: la n. 7/2002, che istituiva la
Camera valdostana delle imprese e delle professioni.
Voglio fare un pro-memoria; ricordate che in occasione di quel
dibattito il nostro gruppo, per qualcuno inspiegabilmente, per
altri forse più comprensibilmente, votò contro l'istituzione della
Camera di commercio valdostana. Ricordammo, in sede di
dichiarazione di voto, che il voto non era contrario
all'istituzione della Camera di commercio in Valle, ma perché la
Camera di commercio non avrebbe potuto funzionare, a causa di una
serie di demandi alla Giunta per la sua attuazione, che quella
legge delineava.
Non voglio dire che, a distanza di due anni, avevamo ragione,
perché sarebbe un giudizio ingiusto per chi in Camera di commercio
sta lavorando e sta cercando di dare alle imprese valdostane un
servizio il più qualitativo possibile, ma diciamo che certamente
non depone a favore della Giunta il fatto che, a distanza di due
anni, la regolamentazione e il riempimento dei quadri organici di
quella istituzione, come previsti dall'articolo 16 di quella legge,
sono ancora oggi da definire.
Non voglio rifare il percorso della definizione: è sufficiente
ricordare che la legge prevedeva l'individuazione di tutta una
serie di risorse regionali da mettere a disposizione e parlo di
risorse finanziarie ma soprattutto logistiche e umane. Per quanto
riguarda le risorse umane, l'articolo 16 prevedeva che ci sarebbe
stata la valutazione delle richieste di chi già lavorava in Camera
di commercio, per poter essere trasferito, e alla luce di quelle
richieste, si sarebbe dovuto addirittura fare una possibile
graduatoria fra le tante eventuali domande che potevano essere
formulate all'amministrazione. Prevedeva anche, l'articolo 16,
l'eventualità della non disponibilità dei dipendenti regionali a
trasferirsi presso la Camera di commercio, quindi una procedura di
comando che avrebbe dovuto sopperire, come sta succedendo, alla
funzionalità dell'ente.
Ad oggi sappiamo che una parte di questo personale è comandato
ed aggiungerei comandato a termine, perché il comando non può che
essere a tempo limitato, visto che poi è a discrezione dei
dipendenti regionali decidere di tornare in amministrazione. A
tutti è noto il motivo per cui non c'è una valanga di dipendenti
regionali che vogliono andare presso un ente che dovrebbe - come
spero - nel più breve tempo diventare un fiore all'occhiello
dell'Amministrazione regionale in termini di "outsourcing" per
quanto riguarda la gestione del Registro delle imprese. Noi queste
frotte di dipendenti regionali non le vediamo andare verso questa
istituzione e ce ne stupiamo, considerando il fatto che quello
potrebbe essere un posto di lavoro qualificato e con delle
prospettive di crescita professionale ed economica.
Così non è, al punto che si è da due anni in una situazione di
pseudo-emergenza, che è stata in gran parte sopperita dalla
professionalità di chi è stato assunto con contratti a tempo
determinato (i famigerati "Co-Co-Co") e di quelle persone che hanno
assicurato, in questi 36 mesi, e ad oggi assicurano gran parte
delle funzionalità della Camera di commercio.
L'Assessore sa che ho parlato con lui di questo tema, ci siamo
confrontati, come sempre facciamo, per poterci interessare della
soluzione di questo problema. Non ho alcuna difficoltà a dire che
mi sono confrontato anche con il Presidente della Camera di
commercio e con il direttore, per capire il problema e per non
renderlo politico, perché tale non è, essendo solo un fatto di
procedure amministrative.
Sorge spontanea la domanda, a distanza di due anni: qual è lo
stato di applicazione di questa legge regionale che istituiva la
Camera di commercio ed in particolare la realizzazione
dell'articolo 16, relativo al trasferimento e alla costituzione
della pianta organica del personale della Camera di commercio? Qual
è il numero di dipendenti in pianta organica definito, individuato,
e la loro composizione? Naturalmente chiedo gli intendimenti circa
la stabilizzazione di quelli che ad oggi tengono in piedi la Camera
di commercio, e che si chiedono quando la Camera di commercio potrà
avere una pianta organica definitiva, prendendo atto che non
abbiamo dipendenti regionali che chiedono di trasferirsi in pianta
stabile presso la Camera di commercio. Come andremo a regolare
questo aspetto?
So che il problema è complesso, sappiamo che la regolamentazione
dei contratti a tempo determinato nell'amministrazione pubblica è
complesso, e quindi lascio all'Assessore l'opportunità di fare le
sue riflessioni, riservandomi quella di replicare.
Si dà atto che dalle ore 18,39 assume la Presidenza il
Vicepresidente Lanièce.
Presidente -
La parola all'Assessore alle attività
produttive e politiche del lavoro, La Torre.
La Torre (FA)
- Ho apprezzato l'intervento del collega
Lattanzi, credo che questo debba essere un impegno comune e non
strumentale di risolvere la questione della "Chambre".
La "Chambre" è un'organizzazione che ha la necessità di
dispiegare tutta la sua potenzialità, e lo farà, speriamo che possa
diventare un fiore all'occhiello! Vive un attimo di transizione
legato alla sua giovane età.
Il problema deve essere affrontato partendo da alcuni
presupposti. Il primo, che non ci devono essere discriminazioni,
non possiamo pensare che al momento della regolarizzazione
dell'organico della "Chambre" ci siano discriminazioni, perché
sappiamo come il personale, che viene formato nel corso del tempo,
diventi una risorsa che deve essere valorizzata. È evidente che,
partendo da questo presupposto, bisogna tener conto delle
professionalità che si sono formate al di fuori della pianta
organica, che è di 42 persone (la pianta organica che è stata
approvata dalla "Chambre" è di 42 persone, ho qui la deliberazione
che le posso anche dare, così vede le professionalità e gli
inquadramenti previsti) ma ciò detto, per quanto riguarda i
"Co.Co.Co" (attualmente in numero di 22) sono professionalità che
si sono formate nel corso del tempo. Alcuni di essi operano da tre
anni nella "Chambre", ed è evidente che essi diventano una risorsa,
su cui dobbiamo ragionare nell'interesse del funzionamento della
"Chambre" e a tutela dei lavoratori.
L'intendimento della "Chambre" quindi è di stabilizzarne il più
possibile, in rapporto a ciò che la legge consentirà, posto che si
tratta di personale le cui capacità sono già state verificate e che
sarebbe preferibile evitare di dover formare altro personale. Già
in questo la "Chambre", quando mi trasmette la sua opinione...
Squarzino
(fuori microfono)
- ... chi l'autorizza
a fare le foto? Mozione d'ordine, Presidente, da quando in qui gli
Assessori fanno le foto ai consiglieri, chi l'autorizza?
Presidente
- ... non ho visto niente, sta parlando con il
segretario...
Lasciamo parlare l'Assessore...
La Torre (FA)
- ... ho perso il filo...
Dicevamo, la "Chambre" fa rilevare che sarebbe assurdo dover
formare altro personale ex novo, il che comporterebbe una serie di
costi.
Per gli stessi motivi, la "Chambre" fa presente che, per quelle
che sono le procedure di assunzione, in alcuni casi si dovrebbero
fare dei concorsi, e questo lo fa presente nella sua risposta
dicendo che sono le procedure previste dalla legge. Ma dice che,
nel caso in cui fossero espletati, i concorsi dovrebbero essere
concepiti in modo da agevolare le persone che già hanno prestato la
propria opera per la "Chambre". Credo che la risposta sia già
significativa, al di là dell'operatività della Regione, che ha
un'attenzione particolare sul ruolo dei "Co.Co.Co.". Devono anche
essi trovare delle risposte, che dovranno essere valutate anche per
l'importanza del problema e del fenomeno, il che non è da
sottovalutare, per i costi e per le opportunità concesse dalla
legge.
In tal senso possiamo trovarci d'accordo quando lei invita a una
procedura più rapida e chiara, in collaborazione con i sindacati; è
vero, non c'è tutta questa intenzione di andare presso la "Chambre"
da parte dei dipendenti regionali, ci sono anche piccole differenze
contrattuali: il famoso premio ogni 20 anni! Ma lì la "Chambre" si
era impegnata a compensare lei stessa questo aspetto..., ma forse
non è sufficiente per creare un'incentivazione, così come forse
sarebbe opportuno darsi una regola all'interno dei trasferimenti
regionali, per cui chi fa una scelta sia conseguente alla scelta
che fa e non cambi idea a suo piacimento!
Credo che ci debba essere, da parte mia, questo impegno a
incontrare i sindacati che si occupano di questo tipo di
valutazione, parlandone con il Presidente, da cui dipende la
gestione del personale, e ritengo che non ci siano problemi che ci
dividono su questo. Penso che, con riferimento all'articolo 16, e
sto leggendo di nuovo la risposta della "Chambre", l'attuazione
dello stesso si sia rivelata difficoltosa in rapporto alla
necessità di definire una serie di problematiche con il sindacato.
Essendo infine giunti ad un sostanziale accordo, sta per essere
proposta una modifica alla legge che renda più veloce l'esercizio
dell'opzione per il passaggio del personale regionale comandato
all'organico camerale. Nel frattempo le esigenze di personale
determinatesi sono state coperte con figure di "Co.Co.Co.", non
potendosi coprire con assunzioni a tempo indeterminato i posti di
organico riservati in opzione dalla legge istitutiva ai dipendenti
regionali comandati.
Sostanzialmente credo che ci sia oggi l'opportunità, più che di
controbattersi, di esprimere una volontà comune per risolvere
positivamente questa situazione, tenendo conto delle
professionalità che si sono formate e di chi è lì da tre anni,
venendo incontro anche alle esigenze della "Chambre", che deve
operare al meglio.
Presidente -
La parola al Consigliere Lattanzi.
Lattanzi (CdL)
- Intanto vorrei esprimere la
soddisfazione per aver percepito il fatto che lei, Assessore, abbia
voluto cogliere l'aspetto propositivo di questa interpellanza, non
strumentale, e in un periodo pre-elettorale è molto difficile
identificare le iniziative che sono costruttive piuttosto che
quelle strumentali, finalizzate alla campagna elettorale. Perché
qui non c'entra la campagna elettorale, qui c'entra un ente che
deve funzionare, che da due anni tenta di risolvere un problema di
pianta organica. Lei oggi mi ha fornito dei numeri: 42 quella
approvata, 22 "Co.Co.Co.", quindi 20 comandati RAVA potrei dire a
tempo determinato (nel senso che questi hanno sempre la possibilità
di rientrare come è avvenuto finora), quindi, di fatto, la
funzionalità e l'efficienza della Camera di commercio è garantita
da un personale che in gran parte non ha prospettive.
Quando si affronta la stabilizzazione del comparto pubblico dei
contratti, diciamo così, flessibili, l'approccio è diverso da
quello con cui si affronta la flessibilità nel mercato del lavoro
delle aziende private, perché le aziende private sul mercato del
lavoro hanno esigenze di contratti di flessibilità che sono legate
all'andamento delle loro aziende, dei mercati, delle difficoltà che
possono essere in certi momenti bisogno di manodopera e in altri
momenti minor bisogno di manodopera. Quando si parla di enti
pubblici, o di enti funzionali al servizio pubblico, si parla di
piante organiche che nascono dall'esigenza di mantenere un servizio
pubblico all'utenza e in questo caso alle aziende valdostane.
Quando si parla di pianta organica, quindi, non è che si parla di
qualcosa che potrebbe essere ridimensionata perché magari fra 6
mesi non abbiamo lavoro; quello che fanno adesso fra 6 mesi forse
sarà di più e fra due anni di più ancora, nonostante l'avvento
delle tecnologie.
Per quanto riguarda la Camera di commercio (della quale,
ricordo, non abbiamo osteggiato la costituzione, ma la funzionalità
futura perché avevamo la preoccupazione che la Giunta regionale
potesse politicizzare quel servizio e renderlo un Assessorato
esterno) noi, anche per l'estrosità del suo Presidente, diciamo che
oggi possiamo fare in modo che questo ente possa funzionare, però
deve essere messo in condizioni di poterlo fare. Ora, che il
Direttore della Camera di commercio risponda che loro sono
intenzionati a valorizzare le professionalità, sono contento; so
però che questa procedura ha bisogno di un atto di questo
Consiglio, che è la modifica della legge, o almeno la costituzione
di un regolamento dell'utilizzo dei servizi esterni
all'Amministrazione regionale, che preveda la regolamentazione
della pianta organica e dei contratti a tempo determinato. Mi sono
permesso di indicare una strada: il Comune di Aosta ha portato
avanti un'iniziativa a gennaio di quest'anno, con cui ha
regolamentato una serie di servizi (come devono essere fatti, con
quale personale, con quante consulenze esterne) cosa che la
Regione, su quella montagna di personale a tempo determinato che
abbiamo da regolarizzare, ancora non ha fatto. Non so se ce la
farete prima della fine della legislatura, ma sarebbe auspicabile
almeno preparare una bozza su cui discutere.
È evidente che la qualità del servizio è inversamente
proporzionale alla tranquillità con cui il personale può lavorare,
e allora se abbiamo personale che dalla Regione va alla Camera di
commercio e poi torna, le lascio immaginare qual è il livello di
competenza; se abbiamo dei "Co.Co.Co." che stanno aspettando la
prossima Giunta, se la Camera di commercio avrà le risorse... mi fa
piacere sentire che il Presidente e il Direttore della Camera di
commercio intendono valorizzare le risorse umane esistenti e che
troveranno delle soluzioni che, anche se dovranno prevedere dei
concorsi, tengano conto di questa competenza. Sappiamo che la
finanziaria nazionale prevede una serie di deroghe che non devo
stare io a spiegare, ma sono contento di rendermi disponibile, se
sarà opportuno, anche con il legislativo, per inquadrare la
regolamentazione di "Co.Co.Co.", che in questo caso vanno a colmare
una pianta organica (che non è sostituzione di part-time o
gravidanze com'è nella stragrande maggioranza dei "Co.Co.Co." in
Amministrazione regionale) perché la stragrande maggioranza dei
contratti "Co.Co.Co." che vengono fatti in Regione sono per
sopperire a delle temporanee assenze di personale.
Qui avete già individuato il numero dei dipendenti funzionali a
quell'ente, 42; prendiamo atto che 20 vanno e vengono e 22 che non
sanno ad agosto che fine faranno. Come fa un ente a funzionare?
Concludo esprimendo soddisfazione per la sua disponibilità;
spero che questa disponibilità si traduca in tempi brevissimo oltre
che in un incontro, che so lei ha già avuto sia con la Direzione
della Camera di commercio, la Presidenza e con il Presidente della
Regione su questo tema specifico, in un regolamento che dia
sicurezza a questo servizio.
Naturalmente sono a disposizione in Commissione e dove sia
utile, a lavorare per la soluzione di questo problema.
Presidente -
La parola alla Consigliera Squarzino
Secondina, per fatto personale.
Squarzino (Arc-VA)
- Voglio dire ad alta voce, al
microfono, quello che prima ho detto fuori microfono: è vergognoso
che mentre un Consigliere sta lavorando con un altro collega, un
Assessore si alzi in piedi e usi il suo cellulare per scattare una
fotografia, questo è molto grave! E io ho chiesto in quel momento
anche al Presidente di intervenire e di stigmatizzare questo
comportamento!
Da quando in qua è compito della Giunta fare questi gesti? Da
quando in qua un componente della Giunta osa utilizzare il proprio
cellulare per scattare delle foto? Certo che l'ha cancellato subito
dopo, ma appunto l'ha cancellato subito, vuol dire che lo aveva
fatto.
Questo è molto grave, pertanto chiedo al Presidente del
Consiglio che si intervenga su questo fatto e che non si lasci
cadere la cosa così.
Presidente -
Forse bisogna usare un po' di buon senso!
Forse la vicinanza delle elezioni tormenta un po' tutti... Se d'ora
in poi applicassimo correttamente il regolamento, al primo secondo
oltre il tempo toglierei la parola a tutti quelli che intervengono,
quindi il gruppo dell'"Arcobaleno" buona parte dei suoi interventi
non li farebbe e il Consigliere Sandri non potrebbe camminare
avanti e indietro per l'aula... allora penso che ci voglia un po'
di buon senso! Non ho visto l'Assessore fare la foto, anche se lo
avesse fatto non penso che abbia offeso nessuno... ha sbagliato, ma
non c'è da fargli un processo!
Cerchiamo di portare un po' di buon senso, siamo in Consiglio
dove discutiamo di cose importanti, c'è gente che ci sta ascoltando
su Internet, penso che non abbia una bella impressione di noi,
quindi cerchiamo di tenere un certo decoro e di parlare dei
problemi all'ordine del giorno. Invito la Giunta e i consiglieri a
tenere un comportamento adeguato d'ora in poi. Comunque la
ringrazio per l'osservazione.
Anche la presenza: stamani abbiamo iniziato i lavori alla
presenza di 20 consiglieri, quindi questo è importante...
La parola al Consigliere Bortot, per mozione d'ordine.
Bortot (Arc-VA)
- La mozione d'ordine riguarda la
sospensione del Consiglio e una riunione dei Capigruppo e
dell'Ufficio di Presidenza, perché questa cosa lei non può
permettersi di metterla sullo stesso piano, e non può permettersi
di fare commenti su quello che riguarda i lavori del Consiglio,
stigmatizzando se è serio parlare di un argomento o se è serio
violare la "privacy" dei consiglieri e mettendo la cosa sullo
stesso piano, è chiaro?
Chiedo una riunione dei Capigruppo, poi si risolverà...
Presidente -
... non ritengo opportuno accettare questa
proposta, passiamo al punto n. 18 all'ordine del giorno.
