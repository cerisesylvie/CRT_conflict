Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1744 del 14 luglio 2022 - Resoconto
OGGETTO N. 1744/XVI - Interpellanza: "Azioni volte a
garantire il rispetto del Capitolato d'appalto per la gestione del
servizio di ristorazione per degenti e dipendenti dell'Azienda USL
Valle d'Aosta".
Bertin (Presidente) -
Punto n. 56. Per l'illustrazione,
il consigliere Manfrin.
Manfrin (LEGA VDA) -
Con quest'interpellanza ritorniamo
su un tema particolarmente sentito che è quello, appunto, del
servizio di ristorazione per degenti e dipendenti dell'Azienda USL
della Valle d'Aosta, un tema che ha purtroppo collezionato numerose
criticità che ci sono state segnalate e che sono già state
segnalate da alcuni colleghi in precedenza, tant'è vero che in
quest'aula si sono già discusse alcune iniziative.
Rispetto a quello che era stato discusso, ovvero sulla carenza
di pasti e sul fatto che i pasti fossero freddi, si sono aggiunte
alcune altre segnalazioni nel merito, che abbiamo voluto riportare
con quest'iniziativa.
Abbiamo fondamentalmente due parti in causa, che sono, come già
detto, da una parte i degenti e dall'altra parte i dipendenti della
USL.
Come parte che concerne i dipendenti, abbiamo raccolto una serie
di segnalazioni che riguardano innanzitutto la difficoltà di
accesso al servizio mensa da parte dei dipendenti, a causa degli
orari ristretti per il pranzo e la cena, i dipendenti hanno venti
minuti per la pausa, ma a causa dell'affollamento che si crea in
quegli orari, dovuto al fatto che - non si capisce come mai - si è
voluto bloccare la possibilità di far pervenire i pasti all'interno
dell'Ospedale per il personale dipendente, quindi non ci sono più i
cosiddetti take away e tutti i dipendenti si trovano costretti ad
andare a mangiare all'interno della mensa e questo crea un ingorgo
perché evidentemente la mensa non è adatta o non c'è un servizio
che permetta a tutti i dipendenti di poter mangiare
contemporaneamente in quegli orari e quindi si creano delle code.
Spesso i dipendenti lamentano di non riuscire a consumare il
proprio pasto nei venti minuti che sono loro concessi per
mangiare.
Un'altra lamentela che ci arriva è quella della mancanza proprio
fisicamente del cibo, ci si ritrova ad aspettare in fila per ore
per poi arrivare al momento della scelta e quando si deve scegliere
fra il primo o il secondo perché tutti e due purtroppo non ci sono
per il personale dipendente, quindi bisogna scegliere tra una e
l'altro portata, quindi a questo punto si è aspettato invano e non
si riesce neanche a mangiare a sufficienza, questo nonostante ci
sia la possibilità di ordinare, e credo sia una criticità
assolutamente importante da affrontare in maniera molto rapida.
È già stato detto, ma è utile ricordarlo, il cibo è spesso
freddo, abbiamo detto che è anche scarso, e - passando alla parte
dei degenti ma è una parte che riguarda anche sicuramente i
dipendenti della USL - una delle grosse criticità rimane la
mancanza di cibo per le diete speciali, quindi la dieta speciale
per quelli che devono avere una dieta senza glutine, piuttosto che
la dieta liquida o quella semiliquida o quella iposodica.
Vi segnalo soltanto il caso più eclatante che è accaduto una o
due settimane fa: un paziente che era allergico al pomodoro e si è
trovato il pomodoro nel pasto che gli è stato servito.
Fortunatamente è stato bloccato in tempo prima che consumasse il
pasto che gli era stato portato; si può capire in imminenza di
servizio - sappiamo che è partito nel mese di giugno e quindi
magari un po' di rodaggio credo che sia sicuramente necessario - ma
a distanza di più di un mese non comprendiamo com'è possibile che
queste criticità continuino a manifestarsi.
Nello specifico è assolutamente strano, curioso e
incomprensibile che si sia proprio posto il divieto ai dipendenti
della USL di poter ordinare un pasto take away, come si faceva
prima.
Noi non vorremmo che questo sia un modo, ci auguriamo di no, per
concentrare tutti i dipendenti nel servizio mensa e poi dire:
"Vedete, tutti i dipendenti vengono a mangiare, quindi significa
che il servizio funziona", perché se fosse questa la finalità, non
credo che sia proprio il metodo per poter raggiungere
l'obiettivo.
Ma oltre a questo problema se ne crea un altro perché noi
abbiamo tutta una serie di operatori afferenti alla ristorazione
che operano nei dintorni dell'Ospedale e che sicuramente, dopo una
serie di momenti di criticità che sono, come sapete, legati al
settore della somministrazione dopo la pandemia e con l'aumento
delle spese dovute ai rincari della corrente e quant'altro, devono
affrontare anche adesso una carenza di clienti che da un momento
all'altro sono impossibilitati nel poter ordinare e quindi non
possono più rifornirsi.
In un colpo solo si è riusciti a scontentare il personale, a
dare un pessimo servizio ai pazienti e a scontentare gli operatori
economici della zona.
A fronte di tutto questo, è un po' curioso pensare che ci si è
avvicinati a questo nuovo appalto della mensa interna pensando che
potesse essere un miglioramento del servizio, invece prendere atto
che questo miglioramento effettivamente non c'è stato.
Riteniamo che a fronte delle numerose segnalazioni che abbiamo
raggruppato e che ci auguriamo poi siano oggetto di un approfondito
controllo, in particolar modo credo che una delle criticità
principali sia proprio la questione delle diete speciali, perché
pensare che un paziente che deve seguire una dieta senza glutine,
non possa avere nulla e che magari debba farselo portare da fuori,
dalla famiglia, o pensare che addirittura un paziente - e questa è
un'altra segnalazione che è arrivata - che doveva essere operato e
che non poteva avere una dieta eccessivamente grassa non abbia
trovato nulla da mangiare e le infermiere facendosi in quattro sono
riuscite a recuperare dello stracchino, dopo che era digiuno da
diverse ore, probabilmente credo che sia tra le cose principali da
affrontare tra le segnalazioni che sicuramente non fanno onore al
servizio di ristorazione dell'Ospedale.
Con quest'interpellanza chiediamo all'Assessore competente,
all'Amministrazione regionale e alla dirigenza della USL della
Valle d'Aosta se siano a conoscenza di questi disservizi e, in caso
affermativo, quali azioni s'intenda mettere in campo per risolvere
le criticità segnalate e garantire il rispetto del capitolato
d'appalto summenzionato, capitolato peraltro che dovrebbe garantire
tutti questi aspetti ma che evidentemente pare che non possa essere
rispettato.
Presidente -
Risponde l'assessore Barmasse.
Barmasse (UV) -
Alla prima domanda, "Se l'Amministrazione
regionale e la dirigenza della USL Valle d'Aosta sono a conoscenza
di questi disservizi del servizio ristorazione", per quanto
riguarda l'Amministrazione regionale: no, nel senso che non mi sono
pervenute direttamente delle segnalazioni, e questo si evidenzierà
anche dalla mia risposta, mentre la dirigenza USL della Valle
d'Aosta invece è a conoscenza di questi disservizi.
A seguito del subentro della nuova ditta incaricata del servizio
di ristorazione dei degenti dell'Ospedale Umberto Parini e dei
dipendenti dell'Azienda USL della Valle d'Aosta, per evitare il più
possibile questi disservizi sono state intraprese dall'Azienda una
serie di azioni che adesso rappresenterò per garantire la qualità
del servizio nonché il rispetto del capitolato d'appalto.
Sono state fatte numerose riunioni operative nel mese di maggio,
due e cinque nel mese di giugno, tra cui l'incontro interlocutorio
con i coordinatori infermieristici il 18 maggio.
È stato messo a punto un piano di emergenza transitorio per
l'avvio del servizio in attesa del completamento del centro cottura
previsto a Charvensod.
È stato sottoscritto un verbale di avvio del servizio
provvisorio fino al 30 settembre 2022 nelle more della
realizzazione del centro di cui sopra.
Sono stati effettuati dei sopralluoghi giornalieri da parte del
direttore operativo presso i siti ospedalieri e un costante
monitoraggio del servizio da parte del direttore esecuzione
contratto e del direttore operativo.
Sono tempestivi la presa in carico da parte del DEC, cioè del
direttore esecuzione contratto e del direttore operativo delle
numerose segnalazioni ricevute e il conseguente inoltro ai
responsabili del servizio della società Dussmann Service con
richiesta di ripristino immediato dei disservizi.
È stata fatta richiesta formale all'appaltatore del servizio in
questione del prolungamento dell'orario di apertura della mensa
presso il presidio ospedaliero Umberto Parini dalle ore 11:30 alle
ore 15:00, per garantire un afflusso più efficiente.
Sono stati attivati indirizzi mail appositi per la prenotazione
dei pasti per i dipendenti inamovibili.
È stata fatta richiesta formale di dotazione ai dipendenti di
un'applicazione dedicata e gratuita per la prenotazione dei pasti,
nonché dell'installazione presso i presidi ospedalieri dei relativi
totem come da offerta tecnica.
È in corso di redazione un protocollo condiviso Azienda
USL-Dussmann circa le corrette modalità di prenotazione, orari da
rispettare e ruoli e per risolvere alcune problematiche di tipo
organizzativo, ad esempio spesso i reparti necessariamente
inseriscono modifiche alle diete e alle prenotazioni dopo gli orari
consentiti, per cui si verifica una mancata corrispondenza tra
quanto ordinato e quanto ricevuto dai degenti e dalla settimana
scorsa è stata implementata l'effettuazione di sopralluoghi in
reparto direttamente con un responsabile Dusmann, in cui è previsto
anche un confronto con il coordinamento infermieristico, così che
la presa in carico del disservizio sia più efficiente.
Si sta procedendo all'individuazione dei dipendenti celiaci per
tutelare ulteriormente tali soggetti. Nei casi di diete speciali,
soprattutto quelle che richiedono un'attenzione maggiore, ad
esempio, consistenza modificata, è stato deciso d'inserire un
talloncino colorato sul vassoio che sta a indicare che di quel
vassoio se ne occupa il personale di reparto.
Per ridurre al minimo i problemi legati alla mancata
corrispondenza tra quanto ordinato e ciò che viene servito, sono
previsti ulteriori specifici sopralluoghi che sono già iniziati la
settimana scorsa nel reparto di geriatria.
È attivo un controllo quotidiano con segnalazione tempestiva
qualora manchi qualcosa nella composizione del menu, sia in mensa
dipendenti che durante la distribuzione ai degenti.
Con riferimento alla possibilità di take way, il direttore
generale ha provveduto a ripristinare in data 30 maggio 2022 le
disposizioni prima vigenti e attuate con protocollo 35/2015.
Per i dipendenti inamovibili operanti presso l'Ospedale Umberto
Parini sono già disponibili, per il consumo dei pasti, le
foresterie; per gli altri dipendenti l'Azienda sta predisponendo le
attività necessarie per garantire questa modalità di consumo dei
pasti in locali idonei, inizialmente presso la sede del
Dipartimento di prevenzione e poi in locali da individuare in zona
Via Guido Rey. La problematica è ben nota all'Azienda USL e le
eventuali criticità o i disservizi si impegna l'Azienda a
risolverli.
Presidente -
Per la replica, consigliere Manfrin.
Manfrin (LEGA VDA) -
Prendo atto che a questo punto alla
USL siano giunte le segnalazioni di disservizi e quindi si sia
dovuta attivare per risolverli.
Io mi auguro che sia l'ultima iniziativa che facciamo sul tema,
perché dalla prossima queste criticità saranno risolte e mi pare di
leggere tra le righe che, da quello che ha detto, il divieto di
consumo dei pasti take away è dettato dal fatto che non ci sono gli
spazi adeguati per consumarlo, se non sbaglio.
Già questo è un passo avanti perché effettivamente prima non si
comprendevano le motivazioni. Detto questo, arrivare a superare
questo divieto dotando di locali adeguati per consumare i pasti,
sarebbe sicuramente un passo avanti.
Ci auguriamo che questi interventi possano essere risolutivi,
giustamente mi facevano notare come per quanto riguarda le
prenotazioni è un po' difficile che il personale medico, magari
quello infermieristico, dica al paziente: "Guarda, scusa un attimo,
adesso prenoto perché magari ho prenotato un'ora fa, due ore fa,
mezz'ora fa, devo andare a mangiare, mi scuoce la pasta e la carne
è fredda"; credo che sia un sistema che forse ha bisogno di un
minimo di rodaggio e di aggiustamento.
Anche rispetto al talloncino colorato, quindi alla consegna
delle diete, crediamo che sia un passo avanti anche perché prima,
da quello che mi riferiscono nel servizio, erano le OSS che sulle
diete per i pazienti andavano direttamente a prendere i vassoi e li
portavano, perché conoscevano quel reparto, conoscevano i pazienti
e le loro criticità e necessità, adesso invece è il personale
incaricato che va lì, senza conoscere i pazienti, e rischia di fare
dei pasticci gravi, quando parliamo per esempio di intolleranze o
di allergie alimentari.
Ben venga che arrivino questi talloncini colorati, perché non
vogliamo sicuramente essere qui a commentare poi degli errori che
risultano spiacevoli per chi è lì ricoverato.
Prendiamo atto della risposta, monitoreremo ovviamente quanto
lei ha esposto da qui al futuro per comprendere se i cambiamenti di
cui lei ci ha messo al corrente verranno effettuati e, ovviamente,
chiediamo di non banalizzare le criticità che vengono poste, in
primis riguardo ai pazienti che sicuramente, se sono in Ospedale e
devono purtroppo consumare dei pasti, non sono lì certo per
divertimento, quindi avere un servizio adeguato credo che sia la
base del servizio che la nostra sanità deve offrire, e dall'altra
parte, per quanto riguarda il personale, se abbiamo a che fare con
una fuga di personale sanitario nella nostra Regione, almeno
garantirgli di poter consumare un pasto caldo e magari di buona
qualità e senza dover correre, senza fare file chilometriche e con
la tranquillità di poter trovare qualcosa, sicuramente può essere
un passo avanti.
