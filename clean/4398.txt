Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 73 del 11 febbraio 1982 - Resoconto
OGGETTO N. 73/VII - PROBLEMI CONCERNENTI L'ORGANIZZAZIONE IN
VALLE D'AOSTA DI ADEGUATE STRUTTURE PER L'ASSISTENZA PSICHIATRICA
-
(Interpellanza).
PRESIDENTE
:
Do lettura del testo
dell'interpellanza del Consigliere De Grandis.
Richiamato l'ordine del giorno concernente "assistenza
psichiatrica" approvato dal Consiglio regionale nella seduta del
28.2.1980, che impegnava la Giunta regionale a porre in atto gli
strumenti tecnici e finanziari per soddisfare la richiesta di
servizi alternativi al ricovero in istituti contenuta nella
petizione popolare sottoscritta da 3916 cittadini;
Viste le norme ed i principi contenuti nella legge 13.5.1978, n.
180, nella legge 23.12.1978, n. 833 nonché nella deliberazione
della Giunta regionale n. 3222 del 23.6.1978;
Constatato che sono ancora numerosi i cittadini valdostani
ricoverati in Ospedali psichiatrici e che non possono essere
dimessi in quanto mancano ancora in Valle d'Aosta adeguate
strutture di sostegno;
INTERPELLA
l'Assessore alla Sanità ed Assistenza Sociale per conoscere:
1) se vi sono state più specifiche elaborazioni a livello
regionale e a livello locale degli indirizzi programmatici e dei
criteri organizzativi per l'assistenza psichiatrica indicati nel
documento elaborato dall'Assessorato alla Sanità in data 10 luglio
1980;
2) quali strutture sono state realizzate in Valle d'Aosta dal
1980 ad oggi e quante dimissioni si sono ottenute dagli Ospedali
psichiatrici di Torino per effetto della realizzazione delle
predette strutture;
3) se sulla base di un piano regionale d'intervento è già stato
possibile concordare con gli Ospedali psichiatrici di Torino i
tempi e le modalità per le dimissioni dei valdostani ancora
ricoverati;
4) se è stata già decisa, e in quali termini, l'utilizzazione
dell'immobile sito in località Champlan-Talapé lasciato alla
Regione per testamento della defunta Signora Boulard Rosalia ved.
Désaymonet.
PRESIDENTE
:
La parola al Consigliere De Grandis
per l'illustrazione dell'interpellanza; ne ha facoltà.
DE GRANDIS
:
La mia interpellanza riguarda un
vecchio tema scottante che io ripropongo all'Assessore alla Sanità,
ben sapendo quante e quali siano le difficoltà per chi vuol operare
in questo campo. Le stesse reazioni che ha suscitato a suo tempo, e
continua a suscitare, la legge 180 non mi sono ignote, però c'è da
fare una constatazione: che rispetto alle posizioni assunte, anche
a livello politico, dalle diverse forze nei confronti di detta
legge quando fu emanata, ci sono oggi differenze notevoli. Si sono
attutiti e si sono ridimensionati certi atteggiamenti, perché si è
potuto constatare, dalla prima applicazione di questa legge, che si
sono verificate situazioni anche di estrema difficoltà, quando,
addirittura, non si sono create difficoltà maggiori di quelle
precedenti, perlomeno nell'ambito sociale e nell'ambito delle
famiglie che venivano automaticamente interessate e coinvolte in
modo diretto in questo problema.
Mi risulta che sono ancora parecchi i valdostani ricoverati
nelle strutture manicomiali, fuori Valle, e che fra queste persone
vi è un grande desiderio, che si è andato a mano a mano
sviluppando, di poter fare rientro nella loro Regione,
riavvicinandosi alla famiglia da parte di alcuni, al proprio
contesto sociale da parte di altri.
Evidentemente per poter raggiungere questi scopi è necessario
passare attraverso alcune strutture di congiungimento, che
consentano un passaggio più graduale possibile da una situazione di
ricovero come quella manicomiale, che la legge prevede di
eliminare, a strutture di tipo diverso; fino a tornare, per coloro
che hanno ancora parenti disponibili nei loro confronti, nella loro
famiglia. Tra l'altro, poiché a favore della Regione c'era stato un
lascito testamentario nella zona Champlan-Talapé, volevo conoscere
se l'Assessore aveva già un progetto per usufruire di questa
struttura, se non nei modi indicati esattamente nel testamento,
perlomeno in una maniera compatibile con le disposizioni di legge e
utile, tuttavia, a quel tipo di cittadini che hanno necessità di
questa assistenza.
PRESIDENTE
:
Risponde l'Assessore alla Sanità ed
Assistenza Sociale; ne ha facoltà.
ROLLANDIN
- (U.V.):
Il programma di attuazione
della legge 180 è stato discusso in Consiglio e prevedeva una certa
attività legata al recupero dei soggetti che attualmente sono
ancora ricoverati presso gli istituti fuori Valle. Nel contempo
prevedeva l'organizzazione per la cura e l'intervento nei casi
acuti e per gli eventuali casi di riacutizzazione. Va infatti
tenuto conto che non sono infrequenti questi episodi che rendono,
prima di tutto, traumatica l'esperienza per il luogo, e, secondo,
creano un effetto psicologico contrario a quello che era lo spirito
innovativo della 180.
Su questa base si è cercato di creare una rete di ambulatori su
tutta la Regione. Sono stati aperti nuovi ambulatori nella bassa
Valle (Pont-Saint-Martin, Verrès) tenendo conto dell'esigenza
locale, e dei casi che via via erano stati individuati, avendo
sempre presente la situazione analitica, distretto per distretto,
che era stata seguita dagli operatori socio-sanitari, sia
assistenti sociali che psicologi, che avevano analizzato assieme
agli operatori locali e agli operatori degli istituti fuori Valle
quali erano le possibilità di dimissioni degli attuali ricoverati,
quindi le possibilità di recupero e le necessità che erano legate
alla zona.
Teniamo conto poi che l'organico attuale del servizio
ospedaliero è ancora carente, a causa del blocco degli organici
legato ai decreti emanati che hanno ritardato queste norme
concorsuali; ma, adesso, essendo stata regolata la normativa del
decreto 761, questa parte è stata sbloccata, e si sta provvedendo a
definire i concorsi per coprire completamente l'organico necessario
per attuare questo servizio fuori ospedale. Teniamo conto inoltre
che in base al regolamento attuativo della legge regionale è stato
stipulato un accordo con i sanitari per uscire sul territorio,
utilizzando quindi a livello ambulatoriale gli stessi operatori
dell'ospedale e realizzando un collegamento ben preciso, proprio
per evitare che coloro che erano trattati ambulatoriamente
venissero seguiti da medici diversi da quelli che poi intervenivano
nel caso acuto, non conoscendo quindi tutta la patologia e creando
delle difficoltà obiettive nell'analisi e prolungando la degenza
oltre quelli che sono i termini consentiti.
Ora, per quanto riguarda la realizzazione delle strutture, va
detto che già in occasione della discussione della legge 47, era
stato deciso che non fossero esclusive per una certa patologia o
per una certa casistica, ma debbano prevedere anche casi di
handicappati dimessi dagli ospedali psichiatrici e di anziani.
Le strutture attualmente operanti in Valle d'Aosta sono
relativamente poche, e avevo ricordato La Thuile, Aosta e
Gressoney, dove abbiamo avuto la possibilità di inserire alcuni di
questi ex ricoverati.
Per prevedere un programma effettivo è stato inviato,
nell'agosto dell'81, a tutti i Presidenti dei Comitati di zona dei
distretti, un invito a prevedere quanti Centri, a seconda delle
esigenze zona per zona, potessero essere oggetto della
programmazione - quindi di un relativo finanziamento - del piano
sanitario regionale triennale.
Ci sono già state consegnate diverse proposte che tengono conto
delle esigenze zona per zona, e sono al vaglio dell'Assessorato
prima, poi della Giunta, e che dovranno entrare come parte
programmatoria, e quindi finanziaria, nel nuovo bilancio che dovrà
essere prossimamente presentato. Questo proprio per realizzare in
pratica quei Centri di sostegno che sono indispensabili per
permettere le dimissioni dei ricoverati che continuano a rimanere
fuori Valle.
Per quanto riguarda il numero attuale dei ricoverati nelle
cosiddette comunità terapeutiche (che sono, dopo l'applicazione
della legge 180, gli ex istituti) essi sono 52 a Collegno e 12 a
San Maurizio Canavese.
Relativamente all'ultimo punto, cioè l'utilizzazione della casa
Talapé, che è oggetto della delibera n. 601 richiamata dal
Consigliere De Grandis, va detto che abbiamo avuto contatti con le
famiglie interessate e anche colloqui con i vari organismi operanti
nel settore, per una prima discussione sull'utilizzo di questa
struttura. Per eseguire il mandato della delibera consiliare la
Giunta deve avere gli accordi completi per l'utilizzo definitivo
della casa, per cui in Giunta questo è già stato discusso,
concordando sulla definitiva utilizzazione per scopi legati a
questo tipo di attività, cioè attività assistenziale.
Si tratta ora di definire a livello progettuale, mentre nel
contempo si stabilisce la parte normativa, e quindi la parte legale
per l'utilizzo definitivo della struttura.
E a questo proposito ho preso contatti con il Comune di Aosta,
che è la parte interessata, perché nel programmare questi servizi
aveva previsto una struttura che potrebbe essere ubicata in questa
zona, per cui vi sono già stati degli incontri, che proseguiranno
nei prossimi giorni, per arrivare a una definizione, coinvolgendo
contemporaneamente le associazioni di famiglie che stanno seguendo
questo problema.
Questo è l'iter attuale di questa procedura, che è abbastanza
recente, e che deve essere definita in termini legali per il
completo svincolo da quelle che erano le precedenti opzioni
testamentarie.
PRESIDENTE
:
Replica il Consigliere De Grandis; ne
ha facoltà.
DE GRANDIS
- (P.R.I.)
: E' una situazione
evidentemente piuttosto complessa che va avanti con una certa
lentezza, come l'Assessore mi conferma. Gli stessi distretti
interessati a fare proposte non hanno ancora risposto tutti,
nonostante la lettera dell'Assessore sia già stata inviata da
tempo; si avverte in tutti i settori una notevole difficoltà a
prendere decisioni in questo campo, perché ognuno è pieno di dubbi
e di preoccupazioni di sbagliare, di non fare bene. E proprio per
questa ragione io chiedo che l'Assessore voglia mantenere e
rafforzare il suo impegno perché si realizzino strutture di questo
genere.
Così come gli chiedo di insistere nella preparazione dei
progetti per l'utilizzazione della casa di Champlan-Talapé senza
aspettare che siano risolti i primi problemi di carattere giuridico
che sappiamo esserci e che erano stati esposti molto bene dal
Presidente della Giunta; ma che, sembrano superabili proprio con
una proposta che il Presidente della Giunta stesso aveva fatto
rispetto al secondo erede, che era poi l'Istituto San Giuseppe.
Quindi chiedo che l'Assessore si prodighi per imprimere maggiore
velocità a questo tipo di interventi che sono particolarmente
sentiti nel nostro territorio.
