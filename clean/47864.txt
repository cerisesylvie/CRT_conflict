Classificazione
FINANZA REGIONALE E LOCALE
Programmazione



Oggetto del Consiglio n. 4025 del 16 ottobre 2024 - Resoconto
OGGETTO N. 4025/XVI - Discussione generale sul Documento di
Economia e Finanza Regionale (DEFR) per il triennio
2025-2027.
Bertin (Presidente) -
Punto n. 4. Sul punto in oggetto,
sono stati depositati tre emendamenti dalla II Commissione
consiliare; sono stati inoltre depositati, per ora, ventisei ordini
del giorno del gruppo Forza Italia, diciotto del gruppo Lega,
dodici del gruppo PCP e venticinque del gruppo Rassemblement
Valdôtain.
Per illustrare il documento, si è prenotato il presidente della
Regione Testolin, ne ha facoltà.
Testolin (UV) -
Il Documento di Programmazione
Finanziaria, che siamo chiamati ad analizzare oggi in aula,
identifica gli obiettivi strategici e le priorità dell'azione
dell'Amministrazione regionale, quantificandone gli oneri
finanziari connessi.
Il DEFR 2025-2027 rappresenta lo strumento di avvio del ciclo di
programmazione inteso nel senso più ampio del termine, ovvero
comprendente, oltre al bilancio di previsione, il Piano integrato
di attività e organizzazioni, PIAO, la legge di assestamento, il
bilancio e il rendiconto.
In continuità a quanto approvato lo scorso anno, il documento
monitora l'attuazione degli obiettivi scritti nel precedente DEFR,
verificandone lo stato di avanzamento, con la consapevolezza della
necessità di proseguire, con le molteplici attività, i compiti che
svolge la Regione.
Tale approccio, inteso a orientare l'attività amministrativa per
priorità e misurarne i risultati, è coerente con i più moderni
modelli organizzativi, oltre a costituire una possibile risposta a
un'esigenza sentita sia dalla struttura amministrativa, sia da
parte di cittadini e imprese.
Peraltro, la tendenza in atto nei documenti programmatori è
orientata a renderli più chiari e snelli, per permettere
l'identificazione e l'assunzione di obiettivi quantificabili,
raggiungibili e misurabili, e tali linee sono state recepite nel
documento in esame.
Per giungere alla sua articolazione, il Documento di Economia e
Finanza Regionale è composto da cinque sezioni così suddivise:
la prima sezione comprende il quadro sintetico del contesto
economico finanziario, il quadro istituzionale, il sistema delle
partecipazioni, enti strumentali ed organizzazione
dell'Amministrazione e il quadro territoriale degli enti
locali.
La seconda sezione dà contezza del quadro tendenziale di finanza
pubblica regionale, del quadro delle risorse messe a disposizione
dai programmi a cofinanziamento europeo, statale e regionale, del
quadro delle risorse messe a disposizione dal PNRR e dal PNC.
La terza sezione definisce gli obiettivi strategici per ogni
singolo Assessorato, oltre che per la Presidenza della Regione, e
sono presentate le attività per il prossimo triennio, illustrati e
aggiornati gli obiettivi.
Dalla quarta sezione emergono gli indirizzi degli altri soggetti
di rilevanza regionale: società controllate in house, società
partecipate ed enti strumentali.
Nella quinta sezione troviamo la pianificazione triennale dei
lavori pubblici.
Nell'addivenire a un'analisi puntuale del documento, emerge come
il tema centrale sul quale s'intende incentrare l'azione del
Governo è rappresentato dalla sostenibilità a medio e lungo
termine, intesa in tutte le sue possibili declinazioni e
concretizzata negli obiettivi speciali specifici di settore: la
sicurezza e la manutenzione per il rischio del territorio, per il
presidio del territorio; lo sviluppo economico ed energetico; la
dignità del lavoro; l'attenzione al sociale e al volontariato e i
servizi alla persona.
I puntuali obiettivi delineati nelle schede contenute nel
documento evidenziano come il tema della sostenibilità a medio e
lungo termine sia particolarmente rilevante e risulti essere
trasversale a tutti i settori e tra le attività di competenza dei
diversi Assessorati.
A valle della recente alluvione, che ha gravemente colpito il
territorio, le maggiori iniziative saranno concentrate al
ripristino delle infrastrutture e alla loro messa in sicurezza e ai
bisogni della collettività creati dall'evento alluvionale.
L'evento conferma gli indirizzi assunti fino a oggi e funge da
sprone a fare di più nella medesima direzione, rafforzando da un
lato le strutture di presidio del territorio, sia pubbliche
(Protezione Civile, Corpo forestale valdostano, Corpo valdostano
dei Vigili del fuoco, Soccorso alpino), sia private, quali
agricoltori e professionisti della montagna, e dall'altro le
iniziative volte a contrastare, arginare e mitigare i dissesti
idrogeologici, provvedendo alla messa in sicurezza dei versanti e
delle valli laterali e a garantire la massima sicurezza possibile
sul nostro territorio.
Allo stesso modo, le azioni finalizzate alla manutenzione del
territorio, per la loro indubbia trasversalità nell'ambito
economico, turistico e di sicurezza, dovranno essere attivate anche
attraverso un adeguato sostegno al mondo agricolo.
Le stesse opere viarie di collegamento, con le dovute attenzioni
alla sostenibilità ambientale e con il corretto approccio tecnico
giuridico, dovranno essere valutate in un'ottica trasversale e
promiscua di sviluppo economico, di collegamento turistico, di
prevenzione e protezione civile, così come gli impianti di risalita
dovranno essere realizzati con il medesimo obiettivo, in un'ottica
virtuosa di presidio del territorio, di messa in sicurezza e di
sviluppo e adattabilità dello stesso.
Una profonda riflessione, sempre nell'ottica della
sostenibilità, sarà inoltre necessaria al fine di porre concrete
basi per delineare una politica relativa alle vie di comunicazione,
tanto interne quanto transfrontaliere, caratterizzata
dall'obiettivo primario della garanzia della sicurezza della
circolazione, ma anche alla definizione di condizioni che
consentano una programmabilità d'interventi e prospettive future di
sviluppo.
A tal proposito, continuano a rivestire particolare importanza
il prolungamento della concessione di esercizio del Tunnel del Gran
San Bernardo e la realizzazione degli indispensabili lavori di
ammodernamento dello stesso, così come l'improrogabile valutazione
in merito a un potenziamento dell'infrastruttura del Tunnel del
Monte Bianco, con la seria presa in carico della realizzazione di
una seconda canna, nell'ambito di un continuo dialogo e confronto
politico istituzionale attraverso i canali diplomatici.
Ancora maggiore attenzione sarà dedicata al tema della
sicurezza, potenziando le iniziative già adottate, quali
l'elisoccorso notturno, il potenziamento e l'ammodernamento delle
infrastrutture a supporto del sistema di protezione civile.
Inoltre, prosegue il percorso di valorizzazione dell'autonomia,
agendo a tal fine a diversi livelli: da quello amministrativo - con
la riforma dell'amministrazione regionale delineata dallo studio
condotto dal SDA Bocconi, School of Management, che vedrà
l'attuazione di una serie di azioni complementari - a quello
regionale, con il rilancio del sistema valdostano delle autonomie e
il rafforzamento della rete di rapporti tra gli enti pubblici
valdostani, fino al livello statale ed europeo, cercando di
recuperare la pienezza delle competenze statutarie e proseguendo il
lavoro finora svolto per concretizzare, tra gli altri, la
formalizzazione del principio della preventiva intesa
Governo-Regione.
Proseguirà poi il lavoro per concretizzare l'avviato percorso
per l'applicazione della zona franca nel territorio valdostano e
per tracciare il percorso di rinnovo delle concessioni
idroelettriche.
Per quanto attiene allo specifico tema degli enti e delle
società partecipate, il DEFR aggiorna l'inventario delle società e
degli enti partecipati e degli obiettivi istituzionali loro
assegnati dalle rispettive leggi istitutive, oltre a declinare le
linee d'indirizzo ai soggetti di rilevanza regionale e gli
obiettivi specifici, annuali e pluriennali sulle spese di
funzionamento in quella sede stabiliti, che prevedono in
particolare il mantenimento di un livello di spese di funzionamento
delle società, che garantisca in ogni caso il rispetto
dell'equilibrio economico e di bilancio e il rispetto degli
indirizzi volti a garantire la concreta attuazione dei principi di
pubblicità, imparzialità ed economicità nelle procedure di
reclutamento del personale.
Nel DEFR 2025-2027 si dà, inoltre, un'ulteriore spinta al
principio di rendicontabilità in quanto a fianco all'obbligo di
rendicontazione in capo alle società controllate, le società sono
tenute a rendicontare sul pieno, parziale o mancato raggiungimento
degli obiettivi strategici stabiliti nel DEFR; in tale contesto, il
DEFR 2025-2027 è il primo, predisposto secondo questo ciclo di
programmazione e controllo, al fine della migliore definizione dei
nuovi obiettivi strategici.
Infine, il DEFR traccia quelle che potranno essere le
tempistiche e il percorso per la definizione della gestione della
casa da gioco e, successivamente, la chiusura della procedura di
concordato.
L'esame delle previsioni relative alle tematiche, ai settori di
competenza dei singoli Assessorati, evidenzia come il tema della
sostenibilità sia il filo conduttore delle azioni e degli obiettivi
per il prossimo triennio. Riguardo ai temi della gestione del
territorio e dell'attenzione per l'ambiente, è di tutta evidenza
come anche la nostra Regione risulti ormai sempre più soggetta e
vulnerabile alle anomalie stagionali.
Nel 2022, infatti, la Regione è stata interessata da gravi
carenze delle disponibilità idriche, mentre più recentemente, il 29
giugno e il 30 giugno di quest'anno, sono ancora vivi in tutti noi
gli effetti dell'alluvione sul nostro territorio.
Le azioni per far fronte agli effetti dei cambiamenti climatici
devono trovare il loro quadro di riferimento e di attuazione negli
strumenti di pianificazione territoriale; in tal senso è necessario
dunque rafforzare l'azione per la tutela delle risorse idriche, in
un'ottica di gestione sostenibile delle stesse, per non
pregiudicare il patrimonio idrico, la vivibilità dell'ambiente, la
fauna e la flora acquatiche, i processi geomorfologici e gli
equilibri idrogeologici.
Si rende pertanto indispensabile sviluppare azioni per
migliorare e adeguare la gestione integrata del ciclo delle acque e
dell'approvvigionamento idropotabile.
Nel settore delle infrastrutture e della manutenzione del
territorio, proseguiranno inoltre gli interventi di
riqualificazione delle reti e degli immobili pubblici, anche
potenziando le misure a favore dei Comuni valdostani.
Gli interventi concerneranno l'efficientamento e
l'ammodernamento di edifici istituzionali, l'edilizia scolastica e
il polo universitario, oltre alle infrastrutture sportive e alla
rete ciclabile di fondovalle.
Quest'ultima rappresenterà un prodotto completo e sostenibile a
disposizione della comunità, permettendo altresì di rendere
pienamente fruibili tutte le infrastrutture nel loro complesso.
In tema di viabilità e sicurezza stradale, proseguono gli
interventi programmati, soprattutto in relazione all'adeguamento
dei ponti e dei viadotti regionali, così come le progettazioni dei
due tratti di pista ciclabile in linea con la programmazione
originaria.
In questo contesto rimangono sempre attuali le interlocuzioni,
sia con ANAS che con i gestori della rete autostradale dei trafori,
finalizzate a garantire l'accessibilità della rete viaria della
nostra regione, sia dall'esterno che internamente.
La tutela della biodiversità, la funzionalità dei servizi, gli
ecosistemi e le fruizioni sostenibili del territorio sono anch'essi
obiettivi strategici, che dovranno considerare anche la corretta
gestione e valorizzazione delle aree naturali protette e dei siti
della rete ecologica Natura 2000, così come l'approfondimento delle
conoscenze scientifiche sul patrimonio tutelato e sugli effetti dei
cambiamenti climatici sulle componenti naturali.
Nel prossimo futuro, s'intende infatti sostenere il ruolo chiave
della ricerca anche nei settori ambientali.
È inoltre in fase di elaborazione il Piano regionale di
adattamento al cambiamento climatico, evoluzione della strategia
approvata nel 2021.
La strategia regionale di sviluppo sostenibile è stata approvata
nel mese di gennaio 2023, mentre il Piano regionale per il
risanamento, miglioramento e mantenimento della qualità dell'aria
scade nel 2024 ed è già stata avviata l'attività di stesura del
nuovo Piano, che dovrà considerare azioni più incisive, alla luce
dei nuovi limiti definiti dalle nuove direttive europee.
In tale ottica sarà fondamentale il coinvolgimento delle diverse
professionalità e la condivisione delle esperienze di tutto il
territorio valdostano.
Relativamente al settore delle risorse naturali, sono stati
individuati due obiettivi strategici: l'approvazione del programma
forestale regionale e l'implementazione della rete escursionistica
regionale.
A questi obiettivi si affiancano quelli già evidenziati,
relativi alla tutela, alla manutenzione e alla sostenibilità del
territorio, al fine di arginare e prevenire gli effetti dei
cambiamenti climatici.
Di rilievo sarà l'attesa approvazione del nuovo Piano faunistico
venatorio regionale, al fine di garantire l'efficace funzionamento,
e si continuerà a porre attenzione alla pianta organica del Corpo
forestale della Valle d'Aosta.
Nello specifico ambito dell'agricoltura, si evidenzia come la
conclusione del Programma di Sviluppo Rurale 14/22 abbia comportato
un notevole impegno tecnico e amministrativo. Al PSR è oggi
affiancato il CSR 2023-2027, con la prevista attivazione dei primi
interventi a sostegno del settore.
Altro pilastro del rilancio degli investimenti agricoli è la
legge regionale 17/2016, che vedrà l'approvazione di numerosi
bandi, alcuni dei quali già attivati nell'anno corrente.
Nel 2025 a questi sostegni si affiancheranno anche i bandi GAL
della Valle d'Aosta.
Il settore agricolo, nel suo insieme, sarà sostenuto anche
grazie al lavoro di consulenza dei laboratori di analisi del latte
e del vino, con il supporto ai Consorzi di miglioramento fondiario
e alle Consorterie come forma di dominio collettivo, oltre che con
l'organizzazione e il sostegno d'iniziative finalizzate a
promuovere l'immagine e l'enogastronomia della Valle d'Aosta.
Per quanto riguarda gli enti strumentali del settore, con AREA
si continueranno le attività legate all'attuazione della
programmazione 23-27; rimangono infine prioritarie le azioni di
promozione della viticoltura eroica a livello nazionale e
internazionale, anche per il tramite delle associazioni di
produttori.
Il ragionamento ad ampio raggio su accessibilità, sostenibilità
e territorio si traduce anche nell'attenzione per l'accesso alle
risorse europee e statali, fondamentali per arricchire le
opportunità di crescita, oltre che per l'aspetto relazionale di
confronto e di collaborazione socio-economica con i territori di
confine.
Nella sezione dedicata agli affari europei del DEFR, ampio
spazio è dedicato ai programmi di cofinanziamento europeo, statale
e regionale - le cui cornici strategiche sono individuate a livello
nazionale nell'accordo di partenariato dell'Italia 21-27 e a
livello regionale nel quadro strategico regionale di sviluppo
sostenibile 2030 - che individuano gli indirizzi e la governance
per l'attuazione della politica di coesione europea.
Il fondo statale per lo sviluppo e la coesione, insieme ai fondi
europei, rappresenta lo strumento finanziario principale attraverso
il quale vengono attuate le politiche per lo sviluppo della
coesione economica, sociale, territoriale e per la rimozione degli
squilibri economici e sociali.
A livello locale, rivestono notevole importanza il programma
regionale FESR 21-27 e il programma regionale FSE Plus 21-27,
approvati nel 2022 e che saranno attuati fino al 31 dicembre
2029.
Contribuiscono inoltre allo sviluppo del territorio regionale i
programmi di cooperazione territoriale europea: nel ciclo di
programmazione 21-27 la Regione Valle d'Aosta è infatti interessata
da sei programmi di cooperazione territoriale europea, di cui due
programmi di cooperazione transfrontaliera Italia-Francia-Alcotra e
Italia-Svizzera, tre programmi di cooperazione internazionale,
Spazio Alpino, Europa Centrale ed Euromed, e il programma di
cooperazione interregionale Interreg Europe.
Il DEFR illustra poi la strategia dell'area insistente sul
territorio regionale, in attuazione alla strategia nazionale per le
aree interne, mentre, per quanto concerne la politica nazionale per
la montagna, dà conto degli interventi finanziati dal Fondo per lo
sviluppo delle montagne italiane, il FOSMIT, e delle attività da
porre in essere fino al 2027.
Opportuno spazio è stato dedicato al Piano di sviluppo e
coesione della Regione Autonoma Valle d'Aosta, oltre che
all'attuazione, a livello regionale, del Piano nazionale di ripresa
e resilienza e del Piano nazionale per gli investimenti
complementari; in particolare, in riferimento ai progetti Task
Force, digitalizzazione, monitoraggio e performance, la cosiddetta
Task Force 1000 esperti e il Progetto Bandiera, potenziamento della
capacità digitale pubblica dell'Amministrazione regionale del
PNRR.
Pour ce qui est des rapports avec les autres minorités
linguistiques, l'objectif étant le lancement d'un parcours qui
définisse mieux certains aspects de la sauvegarde des spécificités
linguistiques et de leur emploi, le DEFR prévoit l'organisation, à
l'occasion du 25ème anniversaire de la promulgation de la Loi 482
de 1999, d'une initiative destinée à appréhender la préservation de
l'aspect linguistique, dans un cadre plus vaste de sauvegarde et
d'innovation de la culture alpine. C'est dans ce but que la Région
entend également soutenir activement les activités proposées par
l'Association internationale des Régions Francophones, en
encourageant les initiatives locales en faveur de la protection des
minorités linguistiques et en créant les conditions pour le débat,
de plus en plus profond, avec les autres minorités linguistiques et
les associations qui œuvrent pour la sauvegarde
des dites minorités, tant qu'à l'échelon national
qu'international.
Nel settore dell'innovazione e dello sviluppo dell'Agenda
digitale, in Valle d'Aosta la strategia regionale, contenuta nel
Documento di programmazione ICC, recentemente approvato dal
Consiglio regionale, si basa su un modello che poggia su tre
componenti fondamentali:
i servizi per i cittadini, le imprese e gli enti locali, da
rendere sempre più accessibili, efficacemente fruibili per via
digitale e concepiti secondo una logica incentrata sui bisogni
dell'utente;
i dati, imprescindibile elemento di trasparenza
dell'Amministrazione, ma anche fonte di valore per il territorio e
premessa per l'adozione di politiche consapevoli e informate;
le competenze, sia di base che specialistiche, necessarie da un
lato quale precondizione per godere dei diritti di cittadinanza
digitale e dall'altro come volano per la crescita e
l'innovazione.
In materia di sviluppo economico, formazione e lavoro,
trasporti, mobilità sostenibile, le linee strategiche per il
triennio 25-27 sono state definite con l'obiettivo di promuovere
uno sviluppo sostenibile del tessuto economico e sociale
valdostano, esattamente in linea con il principio di sostenibilità
che caratterizza l'intero DEFR in tutte le sue declinazioni.
L'attenzione è rivolta a rafforzare l'occupazione - in
particolare per giovani, donne e persone con disabilità - e a
migliorare l'inclusione lavorativa e formativa, agevolando,
inoltre, l'ingresso dei giovani nel mondo del lavoro.
Supportare la crescita regionale con misura a favore delle
imprese, in particolare quelle giovanili e femminili, continua a
essere una priorità anche in questa programmazione.
Si sostiene, inoltre, la transazione verde digitale, con
interventi per l'efficienza energetica e il consolidamento di una
zona franca per la ricerca e lo sviluppo.
L'artigianato di tradizione viene valorizzato, incentivando la
formazione dei giovani professionisti e potenziando le strategie di
marketing.
L'elettrificazione della linea ferroviaria Aosta-Ivrea e il
miglioramento delle interconnessioni tra trasporti su ferro e
gomma, incentivando l'uso dei mezzi pubblici, saranno tra le
priorità dell'Assessorato competente per quanto riguarda i
trasporti.
Sono previsti, inoltre, investimenti per migliorare
infrastrutture, come la situazione aeroportuale e gli impianti a
fune, promuovendo una mobilità sostenibile, attiva e sicura.
Per quanto attiene all'ambito della sanità, i punti salienti in
applicazione dei contenuti del Piano regionale per la salute e il
benessere sociale e dei documenti di programmazione regionale, sono
rappresentati dall'approvazione del progetto esecutivo di variante
della fase 3 del nuovo Ospedale regionale, con avvio delle
procedure di gara per l'affidamento dei lavori, della prosecuzione,
della riorganizzazione e del potenziamento dei servizi territoriali
e degli interventi di adeguamento e ammodernamento delle strutture
residenziali sul territorio.
In ambito sociale, proseguiranno i lavori di revisione della
legge regionale 3/2013 per l'edilizia residenziale pubblica e il
disagio abitativo, tematica che impegna in maniera sempre più
marcata l'attività di gestione dell'Amministrazione, e sarà
definita la bozza della nuova legge regionale in materia di terzo
settore, nel contesto di un ammodernamento di una sanità sempre più
ancorata al territorio, con attenzione alla sostenibilità degli
interventi, anche nell'ottica di avvicinare maggiormente i servizi
all'utenza.
Nel settore turistico, la priorità è l'elaborazione, entro il
secondo mese del prossimo semestre, di un piano di marketing
strategico regionale, indispensabile atto di programmazione
pluriennale per la promozione turistica, che consentirà una visione
strategica, sostenibile e condivisa del prodotto turistico che la
Valle d'Aosta rappresenta.
Particolare attenzione sarà rivolta in tal senso alla
destagionalizzazione, processo essenziale per uno sviluppo del
sistema turistico regionale, e allo sviluppo di un turismo sempre
più sostenibile e inclusivo.
Grazie all'avvenuta registrazione del marchio promozionale
turistico "Cuore", verrà inoltre avviato un confronto con tutte le
strutture regionali, enti e portatori d'interesse, per
intraprendere un percorso finalizzato al progetto "Marchio ombrello
regionale".
Per le professioni turistiche verrà perfezionato l'iter
istitutivo della figura dell'accompagnatore di media montagna e
verranno realizzate le azioni volte al rafforzamento dell'attività
delle guide alpine e dei maestri di sci.
Proseguirà pertanto il supporto per una sempre maggiorazione
sinergica tra le due professioni, anche attraverso la realizzazione
di una comune sede denominata "Maison de la montagne".
Il comparto turistico ricettivo e commerciale vedrà
l'ammodernamento dell'articolato quadro normativo esistente, al
fine di accrescere la competitività della nostra offerta sul
mercato turistico in continua evoluzione. Proseguirà il lavoro di
regolamentazione delle locazioni turistiche e sarà perfezionata la
disciplina dell'imposta di soggiorno, così come verrà portato a
compimento l'iter del DDL per disciplinare un riuso di edifici da
destinare ad alloggi per il personale di imprese del settore e
verrà predisposto un DDL in materia d'incentivi urbanistici per
l'ampliamento e la riqualificazione degli esercizi
turistico-ricettivi.
Nel settore commerciale sono state rese strutturali le misure di
sostegno a favore degli esercizi di vicinato; è già stato avviato,
inoltre, un primo studio per l'aggiornamento della disciplina
regionale in materia di commercio e si sta ultimando un DDL per
disciplinare le attività delle agenzie di viaggio e dei tour
operator.
Per quanto concerne il dominio dello sport, è stato avviato un
percorso di riforma della relativa disciplina di sostegno
finanziario al settore, accompagnato dalla valorizzazione dei
grandi eventi sportivi della nostra regione.
Nell'ambito dei beni culturali, il cuore dell'attività è la
costante azione di conoscenza, tutela e conservazione del
patrimonio culturale, al fine di consentirne la fruizione presente
e futura.
A ciò si affianca un'intensa attività di valorizzazione e
divulgazione: oltre a un'ampia offerta di esposizioni, teatro,
cinema e spettacoli, saranno quindi portati avanti - in continuità
con la programmazione avviata negli anni precedenti e confermando
l'attenzione alla sostenibilità che fa da "trait d'union"
all'azione amministrativa - gli interventi di conservazione già
avviati in diversi castelli e siti, quali: il Castello Sarriod de
la Tour, il Castello di Quart, il Castello di Fénis, il Castel
Savoia, la Fontana del Melograno nel cortile del Castello di
Issogne, il parcheggio interrato del Castello di Aymavilles, l'ex
chiesa del Monastero della Visitazione; i progetti di ricerca e
valorizzazione del patrimonio finanziati con progetti
transfrontalieri; la promozione e la valorizzazione dell'area
megalitica; le celebrazioni per il 2050esimo anniversario della
Fondazione di Augusta Praetoria; l'ideazione e realizzazione di
eventi di iniziative culturali, tra cui le mostre di livello
nazionale ed internazionale; la politica tariffaria a favore dei
giovani; la partecipazione a saloni, convegni ed eventi a livello
sovraregionale; il sostegno dell'attività teatrale e alla musica
nelle sue varie forme; la valorizzazione della francofonia, delle
lingue minoritarie e il supporto ai centri di studio e promozione
della cultura locale, le sociétés savantes; l'attuazione e il
monitoraggio degli specifici interventi finalizzati nell'ambito del
PNRR.
En ce qui concerne le domaine de la politique de la jeunesse et
de l'éducation, en ligne avec la programmation des années
précédentes, il convient de continuer à investir sur la formation
des enseignants, surtout dans le secteur de l'éducation civique, de
l'inclusion, du plurilinguisme et du numérique. L'école se doit de
devenir de plus en plus accueillante, inclusive et ouverte au monde
et ce selon une logique d'internationalisation.
Nous entendons poursuivre notre travail dans le domaine, pouvant
contribuer au développement des synergies avec tous les acteurs du
territoire qui s'occupent de la promotion d'activités artistiques,
culturelles, sportives ou de découverte de la montagne, dans le
cadre d'une action d'orientation de plus en plus efficace, à
laquelle puissent participer activement les entreprises, les
familles, pour assurer le succès de la formation de chaque élève et
pour favoriser le bien-être à l'école.
Dans le cadre de la nouvelle mise à l'échelle de l'école en
général, il convient de souligner l'importance de l'éducation et de
la formation professionnelle, ainsi que celle du développement du
système intégré 0-6, afin de garantir à tous les enfants les mêmes
opportunités de développer leur potentiel, en termes de relations,
d'autonomie, de créativité, d'apprentissage et c'est pour surmonter
les inégalités, aussi bien que les barrières territoriales,
économiques, culturelles. Par ailleurs, il sera nécessaire de
continuer à garantir le maintien des petites écoles de montagne
dans une optique durable, ainsi que de porter à terme le parcours
visant la mise aux normes de tous les bâtiments scolaires
appartenant à la Région et aux collectivités locales, du point de
vue sismique et fonctionnel et aussi pour ce qui est des
installations, avec une attention particulière à l'amélioration de
l'efficacité énergétique.
Enfin, il convient de souligner l'importance des aides concrètes
pour assurer aux familles, ainsi qu'aux élèves et aux étudiants, la
pleine application des droits aux études, tant pour les scolarités
obligatoires que pour les études universitaires et
post-universitaires.
Il DEFR 2025-2027 si presenta dunque come un documento in cui
sono condivisi obiettivi e linee strategiche sotto il filo
conduttore della sostenibilità, dell'accessibilità e
dell'attenzione al territorio e alla sua comunità, in un'ottica di
sviluppo e valorizzazione delle risorse del patrimonio della nostra
regione, con un'attenzione particolare a vivere e a far vivere la
montagna, sia attraverso investimenti - che ne aumentino la
sicurezza e che la tutelino, laddove possibile, dai cambiamenti
climatici - sia tracciando la strada per infrastrutture e servizi
che possano rendere il nostro territorio più attrattivo, in grado
di garantire stabilità occupazionale e nuove e interessanti
opportunità di scelta per i nostri giovani.
La sostenibilità è dunque declinata in tutte le sue forme,
socio, economico e ambientali, con l'attenzione dovuta soprattutto
agli elementi più deboli della comunità, così come a quelli
territoriali, cercando di dosare con equilibrio le iniziative, le
azioni e le risorse per far crescere nel modo più armonioso
possibile il sistema Valle d'Aosta nel suo complesso.
Presidente -
Con l'illustrazione del documento, prima di
aprire la discussione generale, sospendiamo brevemente i lavori per
arieggiare i locali, prendiamo nota delle prenotazioni e
riprendiamo con il consigliere Manfrin.
La seduta è sospesa dalle ore 11:13 alle ore 11:32.
Bertin (Presidente) -
Riprendiamo dopo la pausa, si era
prenotato il consigliere Manfrin, a cui passo la parola.
Ricordo che siamo nella discussione generale del Documento di
Economia e Finanza Regionale. La parola al consigliere Manfrin.
Manfrin (LEGA VDA) -
Ringrazio ovviamente il Presidente
della Regione per l'esposizione rispetto al Documento di Economia e
Finanza Regionale e apro quest'intervento - che contiene alcune
valutazioni che il sottoscritto e il gruppo Lega hanno formulato
sul documento - con alcune osservazioni di carattere generale che
riguardano alcune criticità che, in realtà, da tempo segnaliamo sul
Documento di Economia e Finanza Regionale, che non è il primo anno
che viene discusso ma riporta sempre, e purtroppo ciclicamente, le
stesse criticità e gli stessi problemi.
Abbiamo rilevato, all'interno di questo documento, un'evidente
incapacità di programmazione rispetto ad alcuni temi, rispetto ad
alcune emergenze che riteniamo importanti per la nostra regione,
che espliciteremo durante quest'intervento, e soprattutto anche
sulla divisione di chi fa che cosa. Ci sono spesso confusioni,
sovrapposizioni dei temi, su cui non si comprendono le competenze
dirette e, a volte, c'è un incrocio che non riusciamo a
misurare.
In questo DEFR si può peraltro anche osservare, purtroppo, un
male atavico che i DEFR riportano da quando siamo all'interno di
questo Consiglio, ovvero la riproposizione di obiettivi che sono
già stati proposti più volte, che ci si ritrova ogni volta
all'interno del DEFR e ogni volta ci sembra che non varino mai, non
cambino mai, siano sempre gli stessi e, purtroppo, che siano sempre
più irraggiungibili.
Il Presidente nel suo intervento ha parlato di obiettivi
formulati con tempi misurabili, ed è vero, perché a fianco degli
obiettivi che vengono enumerati ed enucleati nella sezione 3 del
Documento Regionale di Economia e Finanza troviamo, a fianco di
alcuni e non di tutti - anche di questo parleremo nell'intervento -
una tabella con la quale si programma quando questi obiettivi
verranno realizzati.
Noi stiamo discutendo il DEFR 25-27, tutte le persone, tutti i
cittadini e tutto questo Consiglio sa che questa legislatura
terminerà nel 2025, però ci troviamo ad avere a che fare con
tabelle che, in realtà, traguardano oltre il 2027, cioè mi ha fatto
particolarmente sorridere vedere la casella con scritto "Oltre" e a
volte le scritte con scritto: "Sì, siamo oltre il 2027", cioè si
pongono il raggiungimento di alcuni obiettivi (alcuni che hanno una
forte impronta politica), oltre al termine della legislatura,
oltre, addirittura, alla metà della prossima legislatura.
Questo credo che ci permetta di valutare qual è effettivamente
l'efficacia e la realizzabilità degli obiettivi che vengono
proposti.
In apertura, in ogni caso, dobbiamo dire che il DEFR analizza ed
evidenzia diversi scenari con i quali è imprescindibile
confrontarsi, in primis quello economico.
È interessante l'analisi economica internazionale, dove
nell'anno preso in esame, ovvero il 2023, grazie all'analisi di
Banca d'Italia, l'economia internazionale si caratterizza per un
rallentamento del prodotto interno lordo dell'area dell'euro, dopo
due anni di crescita sostenuta, e le motivazioni che vengono sempre
riportate da Banca d'Italia, relative agli investimenti, sono da
ricercarsi nella politica monetaria restrittiva. Anche questa è una
cosa che la Lega ha sempre denunciato come criticità.
È in questo contesto, anche se sappiamo che siamo in un contesto
di disinflazione, che i consumi delle famiglie sono stati frenati
dal livello elevato dei prezzi di molte voci di spese, e questo
sarà un tema ricorrente che troveremo all'interno del
documento.
A ciò, ovviamente, si deve aggiungere che le tensioni sui
mercati globali hanno determinato un rallentamento degli scambi
commerciali e cominciamo quindi a delineare le difficoltà che le
famiglie patiscono sulla propria pelle.
Peraltro, dobbiamo sempre osservare, a livello internazionale,
come il contesto generale rimanga caratterizzato da elevate
tensioni geopolitiche che costituiscono un significativo rischio a
breve termine, in particolare - lo sappiamo tutti - se i conflitti
in evoluzione in Medio Oriente dovessero intensificarsi e
perturbare i mercati energetici e finanziari.
Inutile dire che soprattutto quello energetico, rappresenta una
grossa preoccupazione, sempre in riferimento alle famiglie.
Se lo scenario internazionale non presenta analisi positive, da
quello nazionale - vedendo in prospettiva, rispetto al nostro
tessuto sociale - ritengo sia utile evidenziare i consumi delle
famiglie, che hanno purtroppo rallentato, penalizzati
dall'inflazione, dall'incremento del costo del credito e dalla
preoccupazione per l'andamento generale dell'economia del proprio
bilancio.
Il reddito disponibile dei nuclei familiari è cresciuto del 4,7%
a prezzi correnti, ma, a causa dell'ulteriore aumento dei prezzi, e
in particolare quello dei beni alimentari - anche qui è importante
aprire questa riflessione - il potere d'acquisto è diminuito dello
0,5% e il tasso di risparmio ha continuato a ridursi, portandosi al
6,3%, il valore più basso dall'inizio della serie storica italiana
del 1995.
Una riflessione va assolutamente tenuta quando parliamo di
questioni che sono relative alla povertà.
Venendo invece al quadro della nostra regione e alla relativa
crescita economica, dal Documento traspare come, in termini
comparativi, le attese per il triennio 25-27 confermerebbero la
velocità di crescita media dell'economia regionale, sostanzialmente
non molto diversa dalle province trentine, ma inferiore a quelle
relative all'Italia e all'Italia del Nord Ovest; un rallentamento
degli investimenti, seppure soltanto a livello previsionale -
ovviamente di questo si parla - che è certamente un segnale da
attenzionare.
Come più volte evidenziato nei precedenti rapporti, gran parte
degli effetti depressivi sul PIL regionale sono seguiti alla crisi
finanziaria, da cui è derivato il gap con gli altri territori, che
erano connessi proprio alle cattive performance degli
investimenti.
Anche qui la parte degli investimenti è sicuramente molto
importante: in Valle d'Aosta gli investimenti fissi lordi, relativi
al complesso del settore Amministrazione pubblica e difesa,
assicurazione sociale obbligatoria, sono diminuiti, fra il 2007 e
il 2021, che è l'ultimo anno consolidato su cui possiamo fare delle
valutazioni, di circa il 51% in termini reali, contro il 26%
dell'Italia.
Nel suo complesso, va inoltre tenuto conto che il crollo degli
investimenti pubblici che la nostra regione... spiega: circa il 58%
della caduta complessiva degli investimenti, contro circa il 22%
dell'Italia e il 21,7% del Nord Ovest, quindi è uno scenario che
sicuramente ci spiega in quale maniera il crollo degli investimenti
abbia anche influito negativamente sulla nostra regione.
Passando invece alla parte che è relativa all'offerta, si
prevede che il risultato positivo del prodotto regionale sia dovuto
a una serie di settori in crescita, nei quali però - e qui deve
scattare un campanello d'allarme - non vengono ricompresi
l'agricoltura e soprattutto il settore delle costruzioni, mentre
nel documento - e qui credo che sia una cosa importante - non si
trova traccia delle valutazioni sul commercio, anche questo in
forte difficoltà per diversi fattori.
Parliamo ora della dinamica dei prezzi, perché, come abbiamo
detto, abbiamo rivolto lo sguardo alle famiglie e le famiglie,
chiaramente, anche rispetto alle tensioni internazionali, rischiano
davvero di patire la parte più importante.
Come abbiamo già avuto modo di evidenziare, per lungo tempo
l'indice generale dei prezzi del consumo si è mantenuto costante su
livelli inferiori all'1%, arrivando anche a una variazione negativa
nel 2020, anche in ragione del rallentamento delle attività
economiche che, come sapete, purtroppo è legato alla pandemia.
Dal 2021 si registra un'inversione di tendenza, con un
progressivo tendenziale aumento dei prezzi che ha portato, a fine
2023, a rilevare una crescita superiore di oltre quattro punti
percentuali rispetto a quella di inizio periodo, ma che ha toccato
il proprio massimo nel 2022 con un + 6,7%.
Giova anche qui osservare che le crescite più importanti si
osservano in particolare per abitazione, acqua, elettricità, gas e
altri combustibili: + 7% nel 2023.
Ecco perché, proprio collegato a questo Documento Regionale di
Economia e Finanza, la Lega ha presentato un ordine del giorno
relativo al Bon Chauffage che - proprio in una situazione di
aumento generale dei prezzi e di tensioni che influiscono
negativamente sulle famiglie - sarebbe un toccasana e permetterebbe
d'intervenire anche a sostegno e a supporto delle famiglie. Questa
misura però purtroppo, come sappiamo, è stata barbaramente
cancellata nel 2018.
Rispetto agli approfondimenti del quadro economico, invece - ma
questo... è una nota che mi ha fatto sorridere - le presenze
turistiche hanno superato i 3 milioni e 700 mila unità, con un
incremento, rispetto al 2022, di circa 12%, mentre gli arrivi sono
cresciuti del 13%, arrivando a sfiorare il milione e 350 mila
unità, sicuramente un risultato positivo dal punto di vista del
turismo, mi chiedo però quando il partito democratico e le sinistre
in generale cominceranno a sollevare anche da noi quello che stanno
sollevando da altre parti, quello che è cominciato in Spagna e
quello che sta arrivando in città d'arte turistiche, cioè il fatto
che i turisti vanno cacciati via perché i turisti danno
fastidio.
Meglio accogliere un po' d'immigrati, ma i turisti danno proprio
fastidio e quindi vanno cacciati.
Mi chiedo quando anche qui arriverà quest'ondata e questa
posizione da parte del Partito Democratico - secondo me non manca
molto - perché, se i dati sul turismo si dimostrano così positivi,
probabilmente qualcuno quest'idea la tirerà fuori.
Per quanto riguarda invece il mercato del lavoro, va osservato
che nel 2023 è proseguita l'evoluzione positiva dei trend
occupazionali che aveva preso l'avvio nel secondo trimestre del
2021 e che si è andata progressivamente rafforzando.
Il livello medio degli occupati del 2023 è pari a 56 mila e 800
unità, con un saldo positivo del 3%, toccando così il massimo dal
2018 a oggi, un valore che sicuramente ha anche compensato alcune
perdite che c'erano state durante la pandemia.
La partecipazione al mercato del lavoro registra un'evoluzione
positiva e si riporta sui livelli pre-pandemia e, siccome le forze
lavoro crescono meno velocemente dell'occupazione, l'area della
disoccupazione si riduce ulteriormente rispetto al 2022, con una
contrazione che chiaramente fa seguito al ridimensionamento che
c'era stato nel 2021. La disoccupazione tocca il valore più basso,
anche qui dal 2018 a oggi, e si attesta intorno alle 2.400
unità.
Infine va altrettanto appositamente valutata la riduzione per il
terzo anno consecutivo delle forze di lavoro potenziali che, come è
noto, possono celare una parte di disoccupazione potenziale, il cui
valore si attesta intorno a circa 2 mila unità.
Qui mi permetto di far osservare - e guardo l'assessore Bertschy
- che sarebbe interessante capire in quale misura la cancellazione
del reddito di cittadinanza abbia influito su un aumento di questo
tipo, perché è chiaro che al calare di questo tipo di sostegno e di
supporto - che però chiaramente non chiedeva nessun impegno -
alcune famiglie hanno dovuto organizzarsi e quindi in parte questo
è andato a far registrare un impatto positivo.
Sono poi particolarmente interessanti alcuni dati relativi
all'utilizzo del part-time che vengono riportati, questo come
spunto di riflessione anche per quest'Aula.
Come si legge infatti nel documento, se sul complesso
dell'occupazione il lavoro a orario ridotto nel 2023 incide tra gli
uomini in media per il 6%, nel caso della componente femminile sale
invece al 30%; d'altro canto, l'82% dei lavoratori part-time sono
donne e io credo che su questo - l'ha già una volta detto in
maniera sicuramente efficace il collega Perron in quest'aula - si
possa anche basare il discorso nel quale si parla di gender gap,
cioè le retribuzioni che sono inferiori tra una persona e un'altra
in base al sesso.
In realtà, su questo gender gap, viene fatta pesare anche la
parte del lavoro part-time, anche perché l'abbiamo detto in
quest'aula e abbiamo anche sfidato delle persone che continuano a
sostenere quest'emergenza di portarci qualcuno che, a parità di
contratto, di inquadramento e di mansione, prende uno stipendio
inferiore rispetto al suo collega uomo in quanto donna; se riuscite
a portarci un esempio di questo tipo, e questo ovviamente non viene
immediatamente deferito al Tribunale del Lavoro, allora vi
riconosciamo l'esistenza di questo gender gap, in caso contrario i
dati sono evidentemente drogati anche dalla questione del
part-time, quindi si cercano di fare delle medie con dati che
chiaramente non possono combaciare.
Venendo invece alla parte degli enti strumentali, mi permetto di
fare due semplici osservazioni, perché ho controllato bene e dalla
tabella allegata risulta che ARER dovrebbe essere controllato dalla
Regione, quindi controllato; in realtà sappiamo tutti bene che
l'ARER è completamente fuori controllo, quindi fa quello che gli
pare, gestisce le cose come gli pare, ma soprattutto le gestisce
come se stesse facendo l'amministratore di condominio, chiedendo la
pigione agli inquilini e frustandoli quando non lo fanno, lasciando
invece le esigenze sociali indietro rispetto a quello che è... come
dire... il compito di esazione rispetto agli inquilini.
Per quanto riguarda invece il J.B. Festaz, anche qui ovviamente
partecipato e non controllato, prendiamo atto, e voglio dare atto
alla comunicazione che i sindacati hanno fatto qualche giorno,
ovvero il fatto che si sia svolto un tentativo di conciliazione a
seguito dello stato di agitazione personale del J.B. Festaz e, dopo
l'ampia discussione, è emerso che l'Azienda ha avuto indicazioni
dalla Regione di ridurre i costi, pertanto le organizzazioni
sindacali hanno ritenuto opportuno chiedere un confronto con la
parte politica, sospendendo momentaneamente la procedura di
raffreddamento.
Contestualmente è stata fatta richiesta di accesso agli atti,
compresi quelli istruttori, che hanno portato la DGR 1188/2024
nella quale è stata chiara la riduzione complessiva di tre unità di
personale OSS.
Ora questo va esattamente nella direzione di quello che abbiamo
denunciato più volte, io spero, assessore Marzi, che lei possa
intervenire e replicare su questo, perché lei dice: "Riducete il
personale", non dice, con le solite circonvoluzioni lessicali:
"Rimoduliamo, ripensiamo, facciamo le cose insieme in tranquillità
e in armonia"... No, lei dice proprio riduzione.
Quando si parla di riduzione, si fa esattamente quello che è
stato fatto su altre strutture per anziani che sono presenti nella
nostra regione, nelle quali si è tagliato il personale OSS e di
certo non possiamo essere felici di questo taglio, quindi saremo
lieti di ascoltare le sue spiegazioni.
Accelero un poco. Un altro dato che ci restituisce il DEFR è
quello relativo al nostro quadro demografico, dove è chiaro che si
riducono drasticamente le nascite. Si riducono in maniera ancora
più importante le nascite e proprio su questo noi avevamo già
riportato dei dati, ed erano stati riportati dei dati sulla
relazione della nostra proposta di legge sul fattore famiglia, un
fattore famiglia che potrebbe incidere positivamente rispetto a
questo drastico calo delle nascite su cui, però, nessuno o qualcuno
ha preferito sorvolare, visto che il disegno di legge stagna ancora
in Commissione, ma gli effetti negativi si vedono.
Un altro dato sul nostro tessuto, sulla nostra struttura
demografica, è quello di un progressivo invecchiamento della nostra
popolazione, che ci pone tutta una serie di problemi, ovviamente,
per esempio, sulla questione della crescita della popolazione
anziana e delle sue implicazioni.
Abbiamo portato anche qui, più volte, all'interno di quest'aula,
la necessità di trattare un problema grave come quello della
demenza e delle demenze, un problema che coinvolge quasi 5 mila
Valdostani e le relative famiglie, quindi un problema di portata
davvero immane, su cui però, a fronte delle critiche che abbiamo
fatto e che sono state fatte direttamente dal Ministero della
Sanità, si è voluto sorvolare.
Ci sono un'altra serie di cose, ma veniamo al succo della
questione, ovvero ai temi che vengono presentati e agli
obiettivi.
Il primo è quello della Presidenza della Regione; Presidente,
lei, intervenendo in quest'aula, ha sollevato più volte il tema
della sostenibilità.
Ha detto "Sostenibilità di qua, sostenibilità di là", ha detto
"Qualcosa di sostenibile su, qualcosa di verde giù", si è messo un
po' tutto.
Io mi permetto di riportare una serie di cose che abbiamo letto
negli scorsi giorni, perché qui davanti - non si capisce perché in
orario scolastico, perché potevano farlo nel pomeriggio quando
scuola non c'era - si sono riuniti dei giovani che ci hanno mandato
anche una letterina con una serie di richieste; una di queste,
assessore Guichardaz, la dico a lei: loro vorrebbero essere
giustificati per quando fanno le manifestazioni il mattino e
vengono qui in orario scolastico, quindi se vuole li può
giustificare, così almeno tutti i venerdì li avremo qui e ci
racconteranno una serie di cose.
Peraltro potrebbero venire quando c'è il Consiglio e non in
altri momenti, ma si chiama "Friday for future" perché si collega
al weekend e quindi va bene.
Quello che è un po' emerso è che sostanzialmente non state
facendo niente per l'ambiente, perché io ho visto una sbordellata
di cose che sono state chieste e, tra l'altro, è stato detto che
abbiamo un'economia basata su meccanismi non particolarmente
virtuosi, impianti energivori e trasporti zoppicanti e per niente
green, quindi mi aspettavo di vedere negli obiettivi magari qualche
dinamo per alimentare l'industria del turismo o magari le fabbriche
della Bassa Valle, invece non c'è niente, quindi io lo segnalo alla
sua attenzione, Presidente.
Anche una riflessione sugli impianti da sci e sul loro impatto
ambientale, e io mi immagino la faccia dell'assessore Bertschy che
ogni volta viene qui e ci fa tutta una serie di discorsi sulla
sostenibilità e anche su alcuni impianti - perché poi viene
criticato direttamente Cime Bianche, Pila-Cogne - e poi dopo si
vede prendere le sberle da chi invece viene qui a manifestare.
Peraltro una manifestazione a cui dobbiamo assolutamente
riconoscere il merito alle colleghe Guichardaz e Minelli, perché se
io prendo la lettera che ci è stata consegnata, di questa lettera
manca soltanto la firma sua, collega Minelli. Se lei avesse
aggiunto la firma alle rivendicazioni e alla lettera che ci è
arrivata, io credo che sarebbe stata completa, manca solo questo
particolare, quindi io la invito la prossima volta, magari, a
firmarsi, così almeno avremo anche la paternità e non dovremo
andare a scorgerla leggendo il tema, ma questo non glielo dico in
maniera critica, glielo dico soltanto perché lei deve rivendicare
il suo lavoro che fa da tempo, ed è brutto se non le viene
riconosciuto. La prossima volta quindi firmi la sua opera.
Per quanto riguarda la società di servizi, sempre rimanendo agli
obiettivi del Presidente, abbiamo preso atto con preoccupazione
della nota inserita nella parte delle premesse, ovvero che si
effettueranno le opportune valutazioni in merito all'evoluzione
della Società dei servizi Vallée d'Aoste S.p.A. e dei servizi da
essa stessa erogati, al fine di ripensare a una struttura giuridica
con particolare riferimento alle nuove esigenze di erogazione dei
servizi sociali, socio-assistenziali e socio-educativi.
Ora questa nota ha messo in allarme non soltanto noi, ma anche
chiaramente il personale che in questa società lavora ed
evidentemente il rischio e la preoccupazione che vogliamo
assolutamente scongiurare è che si passi a una nuova, ennesima
esternalizzazione invece che andare nella direzione opposta, cioè
nella direzione di dire: "Bisogna estendere il contratto collettivo
regionale di lavoro anche ai dipendenti della Società dei servizi",
che era un obiettivo del tavolo che si era aperto quando c'era il
presidente Lavevaz, che, mi ricordo, vedeva anche la presenza
dell'allora (e dell'attuale) assessore Bertschy; di quello non
abbiamo avuto più novità però vediamo questo nota su cui si
sollevano degli interrogativi e delle preoccupazioni che spero
possano essere fugate durante la discussione...
(
Interruzione fuori microfono).
...no, solo la questione della società dei servizi e
dell'estensione del contratto collettivo.
Venendo invece alla parte dell'agricoltura, una delle
osservazioni - ma avremo anche qui modo di discuterne - è la
questione del monitoraggio delle popolazioni selvatiche e della
gestione dei danni provocati alla fauna, anche attraverso
l'adozione di misure economiche e normative volte a prevenire e a
diminuire gli stessi.
Ora sappiamo che, a livello europeo, è stato fatto un primo
passo rispetto al declassamento della specie del lupo, da specie
particolarmente protetta a protetta, il che permetterebbe anche di
attivare la norma approvata da questo Consiglio; è chiaro che
dobbiamo avere degli aggiornamenti puntuali su questo, perché
chiaramente una serie di persone che lavorano nell'ambiente è
particolarmente preoccupata e si sente anche in alcuni casi
abbandonata, quindi è chiaro che su questo va assolutamente fatto
il punto.
Passiamo alla parte delle opere pubbliche, dove in realtà si
parla anche qui di transizione ecologica, dell'abbandono delle
fonti fossili entro il 2040, della mobilità sostenibile,
dell'efficientamento energetico degli edifici però, assessore
Sapinet, io glielo dico: gli edifici che lei ha collegato
forzatamente con minacce - non lei direttamente ma ovviamente
l'ARER - "Se non ci fate collegare al teleriscaldamento vi
sbattiamo fuori di casa", con avvisi un po' così, telefonate
minatorie e quant'altro, oggi sta producendo i primi frutti.
Mi sono arrivate una serie di bollette, perché sono appena
giunte questa settimana le bollette previsionali dell'ARER, e
persone che l'anno scorso spendevano 400-500 euro di riscaldamento
come previsionale, quest'anno ne pagano 1.750, case popolari
ovviamente.
Diciamo quindi che con il teleriscaldamento avete già raggiunto
l'obiettivo di buttare ulteriormente sul lastrico le famiglie, con
costi che penso nessuno a casa propria paghi, figuriamoci quelli
delle case popolari per i quali, peraltro, le spese sono suddivise
in otto mesi e non in 12 e quindi chiederanno un ulteriore sforzo
di pagamento.
In tutto questo non sappiamo dove sia l'Assessorato alle
politiche sociali e quali soluzioni abbia adottato.
Vediamo poi che sempre sulla parte del DEFR c'è una parte
relativa alla costruzione di nuovi alloggi di cui però non vediamo
alcun obiettivo, cioè viene detto che verranno costruiti nuovi
alloggi, ma non cè alcun obiettivo, né alcuna programmazione, né
alcuna scadenza, quindi è evidente che non sappiamo dove
traguarderanno.
Venendo invece alla parte della sanità, non possiamo che
prendere atto dell'ennesimo passaggio, o potenziale regalo, alle
cooperative rosse, cioè la riorganizzazione del sistema di servizi
socio-assistenziali con separazione tra programmazione e gestione,
con un maggior coinvolgimento di soggetti pubblici e privati, e a
me ogni volta questa frase mette i brividi sulla schiena.
Sulla parte del personale io credo che, assessore Marzi, abbia
scritto lei questo passaggio, perché c'è scritto che la capacità
operativa dell'Assessorato di tutto il sistema sanitario,
socio-sanitario e sociale prevederà la collaborazione degli enti in
ogni singolo operatore i vari portatori di interesse,
l'ottimizzazione dell'utilizzo delle risorse disponibili, la
valorizzazione di quelle umane conseguenti all'organizzazione dei
servizi... però le faccio una domanda e sarebbe interessante se
volesse risponderci: ma il fatto che il coordinatore delle
politiche sociali se ne andrà, perché questo lo sappiamo tutti,
come verrà trattato? Verrà valorizzato il personale umano, ci sarà
un nuovo incarico?
Ha intenzione di risponderci su questo tema oppure siamo alle
supercazzole di tognazziana memoria?
E ancora, viene sostanzialmente dato come obiettivo realizzato
la realizzazione del centro per la salute mentale e lo spostamento;
le abbiamo dimostrato con i fatti e con gli atti, portando qui i
temi concreti, che questo in realtà non è così.
Il pieno funzionamento della struttura non c'è mai stato, lo
spostamento della struttura ha creato particolarmente delle
problematiche, sia per il trasferimento dei pazienti, sia per le
carenze di personale, sia anche soltanto per lo stigma sociale
delle persone che prima si recavano in psichiatria e ovviamente
avevano una parte in cui potevano andare, mentre oggi devono
recarsi nella parte del centro di salute mentale dove ci sono anche
altri ambulatori, e questo chiaramente purtroppo funge da
deterrente per l'utilizzo di quel servizio.
Ancora, vengono vantate le azioni di potenziamento dell'attività
e dei servizi a valenza sanitaria e socio-sanitaria, soprattutto
per le persone affette da disturbi dello spettro autistico, con gli
importanti finanziamenti statali, ma, come lei saprà, le è stata
mandata una lettera dicendo che quei finanziamenti statali, se non
vi muovete immediatamente, vedranno il volo, per cui anche qui un
raggiungimento di obiettivi che però, purtroppo, si dimostra
abbastanza fugace.
Parallelamente, per quanto riguarda la governance del sistema
welfare regionale, si rende necessario riorganizzare il sistema dei
servizi socio-assistenziali, mantenendo in capo all'Assessorato la
funzione di programmazione delle politiche sociali e demandando a
un soggetto terzo la gestione dei servizi.
Io non glielo voglio dire, Assessore, ma avete già
esternalizzato la gestione degli alloggi di Edilizia Residenziale
Pubblica e vediamo bene il disastro che si è creato.
Se vogliamo esternalizzare anche l'erogazione della gestione dei
servizi, io credo che sarà il medesimo disastro, quindi la invito a
soprassedere a una cosa di questo tipo, peraltro viene per
l'ennesima volta evidenziata la coprogrammazione, cioè chiamo al
tavolo gli stessi che devono fornire i servizi ed esserne pagati
per dire: "Se mi fai un progettino, ti do qualche milione di
euro".
Non funziona così, con la coprogrammazione bisogna mettere a
gara questi servizi e farli gestire non all'amico dell'amico della
cooperativa, non a quello che presenta il progettino, ma a quello
che invece presenta l'offerta migliore dal punto di vista
qualitativo e anche dal punto di vista dell'offerta economica.
Leggo che per la revisione della legge 3/2013 è stata
interessata l'Università della Valle d'Aosta per un modello di
presa in carico del disagio abitativo.
Io mi sono laureato all'Università della Valle d'Aosta e non
voglio parlarne male, però mi chiedo: ma qual è la competenza
dell'Università della Valle d'Aosta nel merito della revisione di
una legge di Edilizia Residenziale Pubblica dal momento in cui non
ho visto indirizzi di questo tipo, né competenze di questo tipo
nelle facoltà? Non vorrei - ma spero di essere smentito, Assessore
- che questa revisione portasse un
nom
e un
cognom
,
perché purtroppo abbiamo preso atto del fatto che da alcune solenni
trombature alle elezioni alcuni personaggi sono stati riciclati per
occuparsi di politiche sociali, perché fa figo così, magari anche
con l'aiuto di fondazioni, non vorremmo che questo diventasse il
refugium peccatorum per dare l'ennesimo incarico e per dare
l'ennesima ragione di vita a qualcuno che voleva fare il
parlamentare e non ci è riuscito.
Credo che il quadro sia sufficientemente chiaro, penso che forse
potremmo aggiungere anche qualcosa perché avremo un secondo
intervento, ma credo di aver delineato i principali temi e le
principali criticità che questo documento ha sollevato.
Presidente -
Consigliere Aggravi, ne ha facoltà.
Aggravi (RV) - "
Le Regioni ispirano la propria gestione
al principio della programmazione", così il terzo comma
dell'articolo 36 del decreto legislativo 118/2011 ci dice.
In tal senso, al di là dei vari documenti di programmazione che
vanno adottati, e che derivano proprio da questo principio, è bene
comprendere da dove si possa partire per programmare.
Per questa motivazione, vorrei iniziare questo mio intervento
partendo da quanto rappresentato alla sezione seconda del DEFR,
questo non perché quanto precede o quanto segue sia di poco
interesse, bensì per il fatto che, nel quadro tendenziale di
finanza pubblica regionale, troviamo una sintesi su due elementi
funzionali alla programmazione: l'andamento delle entrate - perché
senza entrate non si ha programmazione, bensì mera gestione del
contingente o dell'emergenza (anche se si può gestire il
contingente anche con tante entrate) - e una rappresentazione
sintetica della propensione evolutiva della nostra società, "Dimmi
da dove derivano le tue entrate e ti dirò chi sei destinato a
essere" (concedetemi questa battuta che però mi auguro possa
rendere meglio l'idea).
Quanto rappresentato a pagina 65, racconta di un andamento delle
entrate in aumento nel 2023, derivanti in gran parte da quelle
derivanti da attributi nel loro compresso, siano essi di natura
propria o compartecipata, c'è quasi un 8% in più rispetto al
22.
Ciò potrebbe portarci a dire che, al netto di eventuali aumenti
di singoli tributi, le cose vanno bene, secondo un semplice
assunto: maggior resa contributiva, maggiori entrate fiscali per
l'erario (in questo caso regionale).
Tuttavia, così non è, perché quanto registrato sul 2023, di
fatto è ancora influenzato dall'andamento dell'inflazione, vera
tassa indiretta e subdola, che tutto aumenta e finisce per
contemperarne l'effetto, perché ricordiamoci che anche il gruppo
della Regione Autonoma Valle d'Aosta è un ente che ha dei costi da
sostenere, quindi aumentano le entrate, aumentano i costi e alla
fine siamo tutti allo stesso livello; magari qualcuno di un'altra
scuola economica non la pensa così, però io sono affezionato a
quella di Chicago.
Ma nella dinamica delle entrate, vi sono altri tre fattori che
ci dicono quale sia la propensione evolutiva della nostra società
regionale.
Il 2023 è l'ultimo anno nel quale la Regione ha percepito
l'ultima tranche di trasferimento delle somme riconosciute dallo
Stato per la mancata devoluzione della compartecipazione sui
versamenti dalle accise di birra e energia elettrica e il 2025 sarà
l'ultimo anno del trasferimento del contributo pari ad annui 20
milioni, per effetto degli accordi finanziari del 2018. Due eventi
su cui pesa l'incertezza futura di eventuali possibili nuovi
accordi con lo Stato centrale, di cui però, al momento, nulla si
sa. Oggi, se vogliamo, la novità è il deposito - l'ha detto il
Presidente del Consiglio in apertura - di una legge in termini di
finanza locale e soprattutto di rapporti con quella nazionale.
Oltre 30 milioni di entrate derivano invece da proventi dei
canoni di concessione delle derivazioni, tributo spesso confuso nel
tema molto più complesso delle gare per il rinnovo delle
assegnazioni delle concessioni e lo dico sempre perché la
confusione qui è molto facile: in realtà, come azionisti, in quel
caso dovremmo occuparci più del peso dei dividendi generati da una
partecipata regionale, seppur in the market, nel mercato, come si
tende a dire; una voce importante che occorre salvaguardare senza
dare per scontato che questa entrata resti così com'è, perché
sicuramente la creazione di nuovi grandi impianti, su un territorio
già molto urbanizzato, è complicata e complessa, anche per effetto
della moderna coscienza collettiva su queste realizzazioni, venerdì
per il futuro a parte, ma su questo valore è bene tenere alta la
guardia.
Giustamente si dice che l'aumento dell'Irpef è stato pari al
10%, soprattutto per effetto però delle ritenute operate sul lavoro
dipendente. È un dato che non va sottovalutato, bensì collegato, ad
esempio, al trend del numero di imprese attive che, nell'ultimo
triennio di rilevazione, il 2021-2023, è nuovamente in saldo
positivo: sul 2023 addirittura ci sono 93 nuove realtà, ma sarebbe
ulteriormente interessante capire quali tipologie di soggetti
contribuiscono al valore delle ritenute tra imprese private,
pubbliche, para pubbliche, così come anche in termini di
popolazione in pensione, io penso in particolare ai pensionamenti -
qualche DEFR fa lo riportava che c'era un aumento del numero di
entrate che derivavano da soggetti che erano in pensione - e, tra
l'altro, sul 2022 i dati Istat per la nostra regione parlano quasi
di 280 pensionati in più, non sono numeri banali.
Il progressivo invecchiamento della nostra società e la stasi in
termini di nuove imprese nel medio periodo, una volta venuto meno
l'effetto inflattivo, ce lo auguriamo, potrebbe generare
contraccolpi - almeno dal punto di vista tendenziale - nel livello
di entrate pubbliche, a parità di compensazione da parte dello
Stato centrale, cioè in sostanza noi abbiamo, per sintetizzare
quello che ho detto, delle entrate maggiori che però derivano
dall'inflazione, abbiamo un valore molto importante che riguarda il
tributo sulle concessioni di grandi derivazioni (che non dobbiamo
dare necessariamente per scontato, perché sappiamo che i tempi,
soprattutto per la risorsa idrica, non sono più quelli di una
volta), e sul tema dell'Irpef, che io ritengo essere estremamente
importante, anche dal punto di vista sociale, perché ci fa capire
da cosa è composta la nostra società, quindi avendo un
invecchiamento progressivo, non abbiamo una produzione di valore
maggiore da altre entrate, o meglio, da sviluppo economico - mi si
consenta la semplificazione - ma spesso appunto da nuovi
contribuenti certi, perché sappiamo che le pensioni sono, per
adesso, certe per definizione, almeno nella parte di entrata.
Questo scenario prepara la base di riferimento sulla quale
definire le linee strategiche e politiche contenute nel DEFR.
Questo, non soltanto nel periodo di riferimento 25-27, è senza
dubbio un lavoro di coerenza tra lo scenario rappresentato e la
parametrizzazione degli obiettivi strategici nel DEFR, che non è
assolutamente facile.
In questo campo non ci sono genialità, non ci sono fenomeni,
bensì piuttosto la giusta prudenza, perché ovviamente - anche se
magari in alcune situazioni possono sembrare tante le entrate - le
necessità di spesa sono altrettante.
A maggior ragione occorre tenere conto di un altro evento più
che vincolante: la linea del tempo, che porta questa legislatura,
questo Governo regionale, verso l'ultimo anno di programmazione,
verso la costruzione dell'ultimo bilancio di previsione, e
verosimilmente, vedendo l'andamento degli anni scorsi, anche questo
dovrebbe essere l'ultimo DEFR.
In tal senso, senza dubbio la definizione delle poste in gioco è
di durata triennale (le poste, soprattutto quelle finanziarie) ma
mi chiedo: qual è l'orizzonte temporale di riferimento di linee
guida di un Governo come quello oggi in carica?
È una riflessione, una domanda volutamente banale per una
risposta magari altrettanto banale, ma non penso sia sempre
così.
Chiedo questo perché, al di là degli obiettivi che
necessariamente resteranno in eredità a chi verrà domani - faccio
l'esempio di un grande obiettivo che è quello relativo ai due
Tunnel, quello del Monte Bianco e quello del Gran San Bernardo -
perché altri in questo documento traguardano al di là del termine
dell'azione di questo Governo? Faccio una battuta, nessuno si senta
offeso, magari qualcuno pensa già a come amministrare poi anche la
parte successiva 27-29, però, per carità, io faccio tanti auguri e
li faccio anche un po' a me, però mi sembra un po' esagerato,
almeno dal punto di vista formale.
È una bella domanda che non trova necessariamente risposta nel
DEFR, la troverà forse dopo le nostre sollecitazioni - lo dico in
senso lato - delle opposizioni, magari sentendo anche gli Assessori
che non so se hanno delegato una sintesi al Presidente ma, di
fatto, penso che replicheranno, perché comunque nell'intervento del
Presidente c'era una sintesi forte del documento, ma fatto sta che
quanto oggi rappresentato appare un trascinamento del contingente
del recente passato, più che una programmazione di fine
legislatura, volta a concludere i dossier storici o a portare a
termine gli impegni recenti, e cercherò poi di fare qualche
esempio.
Lo dico, io non mi aspettavo dei colpi di scena, delle grandi
sorprese (non le aspetto neanche al mio compleanno le sorprese, tra
l'altro) però mi aspettavo almeno di riuscire a chiudere l'anno su
tutta una serie di punti aperti, e sicuramente non ne abbiamo
considerati alcuni, un po' perché ovviamente nel DEFR si può
rappresentare tutto lo scibile, però forse su alcuni si poteva
cercare di mettere un punto almeno finale in termini
programmatori.
Singolare, ad esempio, è il tema degli Enti locali, non una
novità, piuttosto una certezza: non c'è più volontà, o meglio, non
c'è più traccia di dar vita a un testo unico, è disperso, è una
sconfitta per tutti, sicuramente, non solo per il Governo, lo è
anche per chi non ha avanzato proposte chiare e concrete, che non è
soltanto seduto in quest'aula, sto parlando anche di fuori, perché,
come è facile criticare qui all'interno, anche chi è fuori, che
magari dovrebbe essere un po' più responsabilizzato in termini di
proposte; di fatto, almeno noi non facciamo parte del gruppo di
lavoro della I Commissione, ma penso che il presidente Lavevaz mi
possa confermare la preoccupazione, almeno dal punto di vista della
rendicontazione pratica, di quello che è arrivato, che non c'è
stata volontà di coraggio.
Altrettanto singolare è quanto rappresentato dall'obiettivo
"Armonizzazione" del quadro normativo relativo ai segretari degli
Enti locali, "Armonizzare", come "Resilienza", è un termine che
ormai è del nostro gergo, proprio perché l'ennesimo intervento ha
generato più di una perplessità, finanche la necessità, la
richiesta di un parere per scongiurare eventuali contenziosi circa
un apparente discordanza del quadro normativo vigente sui Segretari
comunali, che alcuni di noi della minoranza hanno a suo tempo messo
in evidenza, nella cieca certezza di chi quelle proposte
legislative le ha proposte o ispirate, magari non solo dal punto di
vista politico ma - mi spiace dirlo - anche un po' tecnico e forse
abbiamo fatto bene con i colleghi Restano e Guichardaz a chiedere
determinate audizioni, proprio per scongiurare il rischio di
contenzioso, perché questa richiesta di parere ci sembra abbastanza
esplicita del perché.
Siamo sicuri di chiudere il capitolo nel 2025, come riportato
nel DEFR, aspettiamo l'ennesima modifica delle norme che ci
auguriamo possa essere finalmente definitiva.
È poi interessante il tema di revisionare il sistema di finanza
locale entro il 2025: i trasferimenti aggiuntivi e in assestamento
agli Enti locali sono diventati la norma piuttosto che l'eccezione.
Non sono chiare a oggi le linee guida su cui si intende operare. Ci
chiediamo, per l'appunto, anche se vi sia, da parte del Governo
regionale, quella necessaria dose di volontà e coraggio politico, a
ridosso dei vari appuntamenti elettorali, per riformare
concretamente il sistema della finanza derivata regionale. Faccio
una provocazione: vogliamo davvero lavorare a un sistema di finanza
performante e innovativo o vogliamo restare nella più politichese
perequazione? À vous de le dire, magari è un tema che si può anche
mettere insieme a quello dell'Election Day.
Sull'obiettivo del futuro della Casino de la Vallée, abbiamo
presentato un ordine del giorno, quindi rimando la discussione
successivamente.
Nella parte relativa all'agricoltura, abbiamo apprezzato
l'obiettivo per favorire la creazione dei Consorzi di secondo
livello e semplificare le procedure di accesso alle risorse
statali: è un obiettivo che condividiamo, almeno dal punto di vista
della rappresentazione, e su cui siamo disponibili a confrontarci e
a lavorare.
C'è poi un ordine del giorno sul tema della valorizzazione della
biodiversità che abbiamo presentato come rappel all'Assessore, ma
ne parleremo poi.
Vero è che in tema di trasporti il documento maestro è
rappresentato dal Piano regionale dei trasporti, che vedrà nella
procedura di VAS e nel lavoro in Commissione la sua più concreta e
reale manifestazione, ma ci saremmo aspettati qualche elemento di
concordanza in più all'interno del DEFR, ad esempio a livello di
linee guida su come gestire le prossime scadenze degli appalti del
trasporto pubblico locale su gomma nel 2027, ovvero quella della
ferrovia sul 2025.
Allo stesso modo, anche il futuro dell'aerostazione - e questo
glielo dico già in anteprima, Assessore - sarà sicuramente oggetto
di nostre osservazioni al PRT perché ci aspettavamo, sia nel DEFR
sia nel PRT, qualcosa in più, anche alla luce di quanto fatto nelle
ultime valutazioni di masterplan, ma non voglio darle troppi
elementi, così poi avrà la sorpresa nel momento in cui scriveremo
qualcosa.
Ben venga invece l'idea di un'iniziativa legislativa per il
recupero degli impianti a fune dismessi e la riqualificazione delle
aree interessate; forse il timing è un po' in zona Cesarini, però
almeno si riuscirà comunque nell'ultimo periodo a fare qualcosa che
possa essere utile a chi verrà dopo.
Forse sugli impianti a fune ci saremmo anche aspettati di vedere
un obiettivo specifico, al di là di quanto riportato
nell'aggiornamento dello studio sulla società unica, però
rimandiamo ogni considerazione a quando arriverà la nuova versione
dello studio o integrazione dello studio.
Nel corso dell'audizione abbiamo avuto modo di approfondire
anche l'attività di lobbying, quella buona, che si sta conducendo
sulla legge sulle zone montane, vedremo quali ne saranno i frutti;
resta il fatto che, a nostro giudizio, c'è anche la necessità di
riattivare un tavolo permanente di discussione con il Governo
centrale in merito ai tanti dossier che riguardano la montagna, che
non sono soltanto legati ai temi economici e ai possibili strumenti
volti a limitare lo spopolamento delle terre alte, ma piuttosto
alla grande problematica della progressiva desertificazione delle
aree montane a causa delle incertezze sulla presenza e futura
percorribilità dei valichi alpini. Questo lo dico proprio legato
alla parte chiamiamola più di lobbying che ci ha rappresentato
l'assessore Caveri, parlo della questione del Tunnel, al di là poi
delle deleghe date al Presidente in tema, ad esempio, di società
partecipate e anche il tema del prolungamento della concessione,
cioè quelli che possono essere dei temi chiamiamoli più di "Affari
esteri" della nostra Regione, e su questo ci auguriamo - e lo cito
anche io perché sennò mi sento un po' da meno - che l'intensa
attività del vicepresidente Tajani possa portare a dei risultati,
così l'ho detto anche io.
In questo DEFR si sancisce quello che avevamo già previsto lo
scorso anno in merito all'occasione unica rappresentata dal
2050esimo anniversario della fondazione della città di Aosta - non
sia distratto, assessore Guichardaz - un'opportunità unica che
poteva essere valorizzata meglio, sia dal punto di vista culturale
e turistico: questo sì che sarebbe forse stato un evento a cui
dedicare una legge speciale, perché non so se la nostra istituzione
o civiltà saranno ancora qui tra 2050 anni per poter recuperare
un'occasione unica. Prendiamo atto e aspettiamo di capire quali
saranno le iniziative previste nel corso del 2025, comunque buon
lavoro all'Assessore e ai compagni dell'Amministrazione comunale di
Aosta.
Sul tema invece dell'edilizia scolastica, gliel'avevo già
annunciato, non abbiamo potuto approfondire in audizione una serie
di questioni e abbiamo presentato un ordine del giorno.
Una curiosità, e lo dico anche considerata la singolare
vicinanza tra lei e l'Assessore al turismo (dico vicinanza fisica
nei banchi della Giunta), io non ho capito che senso abbia dotarsi
di un piano di marketing strategico turistico, giustamente, e al
contempo di un piano strategico della cultura? Vero è che i due
Assessorati si coinvolgeranno a vicenda - perché nelle schede, in
quello che è stato detto, lo si è capito - ma perché si torna
indietro invece di valutare l'opportunità di dotarsi di un unico
piano integrato?
È un'altra occasione persa e sono costi ulteriori, ma lo dico
perché, anche dal punto di vista del timing, mentre dalla parte del
turismo le cose sono iniziate, le altre devono ancora partire,
quindi secondo noi è un'occasione persa e si torna indietro, se non
erro, al vecchio modello dove c'erano due piani distinti.
Concentrandosi invece sulle occasioni perse, mi si consenta di
riportare un commento che ho già fatto all'assessore Sapinet nel
corso del Consiglio scorso: l'area dell'Università, adesso - al
netto dell'acqua piovana che ben rappresenta i ghiacciai che sono
in difficoltà - poteva rappresentare un'occasione unica per dotare
la città di Aosta di un grande parcheggio di assestamento, di
attestamento centrale, così come anche ulteriori spazi da dedicare
all'istruzione in senso lato, non necessariamente nel contesto
accademico, però facciamo palazzi da altre parti, ma questa è una
considerazione che poi faremo magari nell'ordine del giorno
dedicato al Piano scuole.
Sul PTA non le dico più nulla, tanto le ho già detto tutto,
mentre sul PTP voglio poi concentrarmi quando presenteremo un
ordine del giorno dedicato.
Le rinnovo un passaggio, che era già stato fatto invece l'anno
scorso durante l'approvazione, se non erro all'unanimità, di un
ordine del giorno: c'è una grande preoccupazione sul tema dei
rifiuti, non è solo una questione legata alle notizie della TARI
che sono emerse in questo fine settimana giornalistico, ma noi
avevamo già presentato un ordine del giorno che era stato recepito,
se non erro, da tutti i gruppi, che si chiamava: "Rifiuti e
tariffe, cosa ci aspetta?", era un anno fa, forse possiamo
aggiornarci, non abbiamo ripresentato nulla, glielo dico in
discussione generale e poi so che il solerte Presidente della
Commissione competente sarà disponibile eventualmente a organizzare
degli approfondimenti.
In materia di sanità, mi soffermo sulla parte riguardante (l'ha
già toccato il collega Manfrin) il futuro modello di
riorganizzazione del sistema dei servizi socio-assistenziali che,
tra l'altro, è già oggetto di nostra attenzione: c'è un'iniziativa
iscritta all'ordine del giorno di questo Consiglio che
difficilmente riusciremo a trattare.
Vogliamo capire e vederci meglio su quanto si sta prospettando e
su di un ambito molto delicato e importante per il nostro
territorio, sia in termini di personale impiegato, sia di qualità
per l'utenza finale.
L'Assessore alla sanità invece mi consentirà poi una battuta, so
che lei, come me, ha il senso dello humor politico più profondo:
nel DEFR si cita il progetto sperimentale di Ospedale flessibile e
adattabile, vedendo però in senso lato quanto scritto sul tema
Ospedale nel DEFR, e passando soprattutto davanti al sito di Viale
Ginevra, c'è da dire che la parte nuova appare molto ectoplasmica
per il momento.
In ultimo il turismo, i temi legati al turismo, non certo per
minore importanza, ma consentitemi di dirlo, spero che lo humour
sia sempre accetto anche nella delega del turismo, in questo caso
non vi era particolare urgenza, abbiamo tempo, ci sono ancora 9
minuti e quindi sono andato in ordine di rappresentazione.
Da tempo ci è stato annunciato un testo di legge per
disciplinare il riuso di edifici esistenti, finalizzato
all'alloggio o del personale di imprese alberghiere o di esercenti
attività di somministrazione, sarà interessante capirne meglio i
contenuti, le prospettive, augurandoci che possa realmente essere
utile al suo fine, magari calmierando un po' un certo coraggio
volumetrico che, magari, qualcuno si aspetta per altre
finalità.
Le lancio una provocazione e un'idea, che non so se possa essere
perseguibile, magari andrebbe anche valutata: al di là delle
iniziative dei privati, la possibilità per gli Enti locali di
recuperare, magari per la creazione di alloggi temporanei, per le
medesime finalità, magari recuperando strutture in loco che sono in
loro possesso e che non sono utilizzate ad altri fini e magari sono
abbandonate, ma non lo so, magari lo approfondiremo quando ci sarà
la possibilità poi di vedere il testo.
Leggiamo anche di un disegno di legge in materia d'incentivi
urbanistici per l'ampliamento e la riqualificazione di esercizi
turistico-ricettivi e di misure per la riconversione di fabbricati
a uso alberghiero, così come sul tema dell'efficientamento
energetico, ben venga la riqualificazione della proprietà
alberghiera regionale. Considerate però tutta una serie
d'iniziative, tipo la revisione del PTP e anche gli interventi
sulla legge 11, ovviamente al momento sospendiamo il giudizio.
Vorremmo vederci un po' meglio e anche capire se può aver senso
fare non dico un testo unico, ma una legge abbastanza ad hoc,
perché comunque, se vogliamo, la finalità è sempre di
valorizzazione delle necessità di un settore o di due settori, se
si vuole separare la somministrazione rispetto all'hébergement.
Quello che però ci chiediamo, lo abbiamo chiesto anche in
Commissione, è capire il budget finale di tutti questi interventi,
magari ci sarà la possibilità di saperlo e di comprenderlo
nell'ambito della replica o dell'intervento da parte
dell'Assessore.
Non ho una particolare conclusione, di solito cerco di
prepararmela, però in realtà volevo anche sentire gli altri
contributi che potevano arrivare dai colleghi della minoranza ma
soprattutto da parte dei banchi del Governo, perché, ripeto- al
netto di quello che abbiamo potuto leggere, di quello che abbiamo
potuto comunque approfondire, sempre nei tre quarti d'ora canonici
però della Commissione - in alcuni casi l'ho già detto, sono nati
degli ordini del giorno, ma ben venga, così ci avete anche voi
sollecitato a farli, potremo approfondire tutta una serie di
temi.
Sicuramente non sono gli unici, sicuramente ci sono ancora molte
cose da dire e approfondire; certo è - ritorno al passaggio che ho
fatto sulla parte iniziale - sicuramente non mi aspettavo, e non
avrei neanche voluto un DEFR con i fuochi d'artificio, però forse
una maggior attenzione alla chiusura di tutta una serie di dossier,
in termini definitivi, quella sì.
Presidente -
Consigliere Marguerettaz, per mozione
d'ordine, ne ha facoltà.
Marguerettaz (UV) -
Per economizzare i tempi, visto che
ci sono tantissimi ordini del giorno, e per evitare di lasciare i
colleghi in sospensione, chiederei di concludere ora i lavori della
mattinata, in modo tale che riusciamo, come maggioranza, a
verificare i punti all'ordine del giorno affinché i lavori possano
riprendere alle ore 15:00
Presidente -
Chiudiamo i lavori che riprenderanno alle
ore 15:00.
---
La seduta termina alle ore 12:27.
