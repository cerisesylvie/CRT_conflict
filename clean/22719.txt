Classificazione
FINANZA REGIONALE E LOCALE
Finaosta
Partecipazioni azionarie regionali



Oggetto del Consiglio n. 2175 del 5 ottobre 2006 - Resoconto
OGGETTO N. 2175/XII - Ricapitalizzazione della società
"Grand-Saint-Bernard S.p.a.". (Interrogazione)
Interrogazione
Premesso che:
- la società Grand-Saint-Bernard S.p.a., che gestisce
l'omonimo comprensorio sciistico è partecipata al 49% dalla Regione
tramite Finaosta S.p.a.;
- con deliberazione di Giunta del 1° settembre è stata
approvata l'ennesima partecipazione all'aumento di capitale della
predetta società deliberato in Assemblea dei soci il
06/09/05;
- le motivazioni dell'aumento del capitale sono riassunte
nell'esigenza di "riequilibrare la situazione economico-finanziaria
della società nonché alla copertura delle spese di
investimento";
- negli anni passati si erano ipotizzati ampliamenti del
comprensorio con la realizzazione di nuovi impianti;
i sottoscritti Consiglieri regionali
Interrogano
il Presidente della Regione e gli Assessori delegati per
conoscere:
1) quali sono gli investimenti per i quali si procede a
ricapitalizzazione;
2) se sono stati accantonati definitivamente i progetti di
ampliamento del comprensorio;
3) a quando risale l'ultimo bilancio in utile;
4) quali sono le principali voci in entrata e in uscita degli
ultimi cinque dei bilanci della Grand-Saint-Bernard S.p.a..
F.to: Frassy - Lattanzi
Président
- La parole à l'Assesseur au tourisme, aux
sports, au commerce et aux transports, Pastoret.
Pastoret (UV)
- La deliberazione n. 2542/2006 è stata
assunta dalla Giunta regionale a seguito di richiesta inoltrata
dalla società all'Amministrazione regionale con 2 sue note nel
maggio e nell'agosto 2006. Con tali istanze la società ha richiesto
che, a seguito delle sottoscrizioni progressivamente operate dagli
enti locali, la Regione potesse provvedere a garantire ulteriori
sottoscrizioni che mantengano la sua quota al 49% del capitale,
come peraltro si verifica in altre numerose società di impianti di
risalita. Questa richiesta è stata supportata, come cita il collega
Frassy, sollecitando l'aiuto finanziario destinato a riequilibrare
la situazione economico-finanziaria della società, nonché alla
copertura delle spese di investimento per aumentare e migliorare
gli attuali livelli di sicurezza delle piste del comprensorio.
Ci viene chiesto quali sono gli investimenti per i quali si è
proceduto alla ricapitalizzazione. La società "Grand-Saint-Bernard"
ha provveduto ad effettuare vari lavori per migliorare il
comprensorio di Crevacol, sia dal punto di vista della sicurezza,
sia per mantenere adeguati livelli dell'offerta delle piste. In
particolare gli investimenti per i quali l'Amministrazione
regionale, tramite "Finaosta", ha provveduto ad effettuare la
ricapitalizzazione sono relativi ad interventi di messa in
sicurezza delle piste nella parte alta del comprensorio mediante la
fornitura e la posa di reti di protezione fisse con relativi pali
di sostegno, la sistemazione delle piste... "Competizione", "Testa
bassa 1 e 2",
"Da Mottes" e, infine,
per il
completamento dell'impianto di innevamento Arpettaz. In
particolare, per quanto riguarda la pista "Competizione", i lavori
sono stati particolarmente importanti, perché questa è stata
trattata ai sensi delle indicazioni di una commissione tecnica di
ASIVA, che aveva individuato su richiesta della Regione alcune
località nelle quali realizzare e mettere a punto delle cosiddette
"piste veloci" per consentire gli allenamenti degli atleti nei vari
club valdostani nelle discipline veloci, super G, discesa
libera...
Si chiede poi
"se sono stati accantonati definitivamente i
progetti di ampliamento del comprensorio"
. I progetti di
ampliamento del comprensorio sono probabilmente quelli di cui si
parlò all'incirca attorno al 1998. Successivamente, un anno e mezzo
fa, fu richiesta una valutazione di massima a "Finaosta"
sull'opportunità di ampliare il "domaine" con la realizzazione di
alcuni altri impianti, però detta realizzazione non è stata
avanzata poiché resterebbe subordinata alla risoluzione di una
serie di questioni, fra le quali quelle previste dalla legge
regionale n. 29, che prevede espressamente che per l'esercizio
degli impianti esistenti la Giunta, in deroga alla verifica della
compatibilità con il programma, può rilasciare concessioni per il
rifacimento di impianti esistenti, sostituzione di uno o più
impianti esistenti, realizzazione di impianti aventi almeno una
delle seguenti caratteristiche: impianti che singolarmente o in
successione con gli altri consentono l'alimentazione dell'area
sciabile della stazione turistica e la cui fonte di traffico sia
interna all'area sciabile stessa o alla stazione turistica;
impianti di lunghezza inferiore ai 500 metri che non comportino un
apprezzabile aumento del carico urbanistico, né alterino l'assetto
ambientale; impianti realizzati in sostituzione di una o più linee,
a condizione che siano rispettate tutte le finalità di trasporto
delle linee sostituite; impianti realizzati per la completa
ricollocazione di un comprensorio all'interno del medesimo Comune;
realizzazione di impianti che alla data di entrata in vigore della
legge abbiano ottenuto la valutazione positiva di compatibilità
ambientale da parte della Giunta. Questi impianti, peraltro del
tutto ipotetici sui quali erano stati fatti alcuni ragionamenti,
non rispetterebbero tali caratteristiche, questa è la ragione per
cui allo stato attuale non è stata presentata alcuna domanda di
ampliamento dell'area sciabile e neanche richiesta la realizzazione
di nuovi impianti di risalita in aggiunta a quelli esistenti.
Per gli altri due punti dell'interrogazione lascio la parola al
collega Marguerettaz.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Brevemente rispetto a questi due dati
che vengono richiesti.
L'ultimo bilancio in utile è quello chiuso al 30 giugno 1984,
dopodiché gli altri bilanci sono stati tutti bilanci in perdita,
perdite che ovviamente hanno un andamento non constante e
influenzabili rispetto alle precipitazioni, ma riesco a fare un
ragionamento più compiuto nel dare indicazioni sulle principali
voci in entrata e in uscita degli ultimi 5 bilanci. Rispetto a
questo, per evitare una "carrellata", fornirò una documentazione
analitica patrimoniale ed economica. Qui mi sono stati preparati 8
anni, quindi abbiamo dall'esercizio chiuso il 31 maggio 1999 a
quello chiuso al 31 maggio 2006.
Per quanto attiene i ricavi, vorrei rappresentare i ricavi degli
impianti della zona di Crevacol, che nell'ultimo esercizio
ammontano a 420mila euro nel 2005-2006, erano 277.702 nella
stagione 2004-2005, quindi hanno avuto un incremento quasi del 50%.
Vi sono poi i ricavi del parco giochi di Flassin, che si mantengono
costanti: 25mila nel 2004, 27.000 nel 2006, i ricavi degli impianti
di Ollomont, 10mila e 13mila; i ricavi della gestione della pista
da fondo, 27.000 nel 2004 e 26.000 nel 2005; delle prestazioni
varie, che sono una serie di lavori che svolge... Crevacol, 127mila
nel 2004 e 91mila nel 2005. Come vedete, questa società ha un
raggio di azione molto ampio, nel senso che gestisce sì il
comprensorio classico e più importante, che è quello di Crevacol,
ma nello stesso tempo fornisce servizi a tutte quelle iniziative di
natura sportiva della Comunità montana "Grand Combin", tanto che è
al servizio del parco giochi di Flassin, della pista da fondo,
della pista di Ollomont, quindi, se devo dare un giudizio, è
un'attività che ha sicuramente delle criticità dal punto di vista
economico, ma che nel contempo assolve a una funzione importante
all'interno di un comprensorio che è quello del Grand Combin, che
vede un polo sportivo concentrato nell'alta Valle del Gran San
Bernardo, con una funzione di polo attrattore per tutta la
Comunità. Società che ha tutta una serie di attori, oltre a
"Finaosta", che sono gli enti pubblici, che sostengono questo tipo
di operatività, quindi con alcuni accorgimenti e investimenti che
sono stati descritti poc'anzi dal collega Pastoret... credo che
questa società possa svolgere appieno la sua attività economica da
un lato e dall'altro anche di operatore che si fa carico di uno
sviluppo socio-economico equilibrato. Ovviamente metto a
disposizione dei Consiglieri questi dati.
Président
- La parole au Conseiller Frassy.
Frassy (CdL)
- Penso che sul problema degli impianti a
fune andranno fatte delle considerazioni diverse nel medio-breve,
soprattutto alla luce delle situazioni di bilancio ed economiche,
che, pur essendo disastrose, vengono da voi giustificate sul
presupposto che queste società fanno tante cose - mi riferisco
soprattutto alle società piccole -; di conseguenza, hanno anche una
funzione di tipo sociale. Penso allora che si tratti di iniziare a
razionalizzare i costi fissi di tali società e, quando parlo di
"costi fissi", mi riferisco innanzitutto ai costi amministrativi, a
quei costi che sono necessari per ogni soggetto giuridico che
decida di esistere e di intraprendere una sua iniziativa. Penso
perciò, Assessore, che la sua Giunta dovrebbe valutare l'ipotesi di
costituire un'unica società che gestisca i piccoli impianti, in
modo da poter incidere sui singoli...
(interruzione dell'Assessore Marguerettaz, fuori
microfono)
... no, qui abbiamo per ogni piccola società gli impianti che
sono legati... sono impianti comunali che sono gestiti da una
società che occupa un bacino intercomunale, ma qui noi ci troviamo
di fronte a una società che, come quella oggetto
dell'interpellanza, è la "Grand-Saint-Bernard", ma poi abbiamo
situazioni che possono essere quelle delle "Funivie del Gran
Paradiso", della "SAGIT", insomma tutta una serie di piccole
società che hanno dei bilanci sistematicamente e profondamente in
rosso. Quando abbiamo posto queste domande lo abbiamo fatto per
capire quali fossero le prospettive; devo dire che l'Assessore ha
risposto - forse perché siamo stati noi poco chiari - da
amministratore, non da azionista - come di fatto siamo tramite il
controllo di "Finaosta" -; perciò quando domandavo quali fossero
gli investimenti per i quali si procede a ricapitalizzazione e i
progetti, la risposta un po' sconfortante è stata: "ma non sono
state presentate all'Amministrazione domande di finanziamento". Il
fatto che non vi siano domande all'Amministrazione non vuol dire
che non vi possano essere delle ipotesi di sviluppo che siano state
disegnate a livello di società e che questa fase non sia ancora
arrivata alla Regione, anche se mi rendo conto che purtroppo qui
ragioniamo in questi termini: o i soldi arrivano dalla Regione,
altrimenti non si fa nulla. Questa ricapitalizzazione però è una
ricapitalizzazione che nasce su un dissesto gestionale, su una
gestione che non ha equilibrio economico, perché gli interventi a
cui lei ha fatto riferimento - e a entrambi ci piace scorrazzare
per le piste di discesa - sappiamo che sono interventi fatti negli
anni passati. La messa in sicurezza delle piste a cui lei ha fatto
riferimento non sono investimenti che devono essere fatti, ma sono
investimenti che sono stati fatti. Auspichiamo per chi ha fatto
quelle opere che abbia avuto la soddisfazione di vedersi pagate le
prestazioni che ha svolto, di conseguenza questa ricapitalizzazione
non ci sembra che possa essere giustificata con interventi fatti 1
anno o 2 anni prima o forse addirittura più indietro nel tempo. Ci
troviamo perciò di fronte a una ricapitalizzazione che non ha una
prospettiva di investimenti, ma ha l'esigenza di mantenere in vita
una società di piccole dimensioni che, nonostante ricavi
interessanti - perché se la Crevacol come zona di impianti ha quasi
raddoppiato i suoi ricavi, anche queste prestazioni varie, che
sarebbe poi opportuno approfondire, portano ricavi importanti -,
ricavi per qualcosa come oltre 600mila euro, riesce però a chiudere
i bilanci - come li ha chiusi nell'ultimo anno - con 240mila euro
di perdite. Vi è allora qualcosa che non funziona a livello di
gestione, perché di investimenti qui è da parecchio che non se ne
fanno. Adesso abbiamo acquisito una serie di elementi cognitivi, ma
torneremo su questo argomento perché pensiamo che si debbano
trovare delle strade di gestione diverse rispetto a quelle finora
percorse, soprattutto nella prospettiva di un futuro che ci vedrà
con minori possibilità di erogare finanziamenti alla società di
impianti di risalita.
