Classificazione
ASSISTENZA SOCIALE
Invalidi civili
LAVORO
Infortunistica - Previdenza - Tutela della salute



Oggetto del Consiglio n. 225 del 26 novembre 2008 - Resoconto
OGGETTO N. 225/XIII - Interpellanza: "Iniziative per dirimere
il contenzioso tra le maestranze e la Cogne Acciai Speciali in
merito al riconoscimento dell'esposizione all'amianto sul luogo di
lavoro".
Interpellanza
Ricordato che sono 402 i lavoratori dello stabilimento
siderurgico Cogne di Aosta cui la Fintecna ha riconosciuto
un'esposizione all'amianto inferiore a 10 anni e 622 quelli a cui
non è stata riconosciuta alcuna esposizione;
Ribadito che la ricostruzione dei curricula è complessa e
difficile per l'incompletezza degli archivi attualmente a
disposizione di Fintecna, società incaricata della redazione, tanto
che dipendenti che hanno svolto identiche mansioni per decenni
hanno ricevuto ricostruzioni differenti, ed anche in maniera
significativa;
Constatato che tale situazione sta provocando gravi
ingiustizie e un danno che ricade su una fascia di popolazione
oggettivamente più debole;
Sottolineato il fondamentale ruolo di coordinamento della
Regione al fine di risolvere questa situazione;
i sottoscritti Consiglieri regionali
Interpellano
l'Assessore competente per conoscere se intenda:
1) aprire un confronto con Fintecna al fine di integrare i
dati degli archivi storici della Nazionale Cogne con le
testimonianze asseverate dei lavoratori, che possono integrare e
correggere le inadeguatezze degli archivi stessi;
2) definire un tavolo di confronto con tutti i patronati
valdostani al fine di raccogliere definitivamente tutto il
contenzioso in essere sui curricula;
3) promuovere con Fintecna e CAS, per quanto di sua
competenza, un'iniziativa volta ad organizzare una sistematica
rivisitazione di tutte le posizioni contestate con l'obiettivo di
definirle, anche sulla base delle testimonianze dei colleghi di
reparto, entro il 30 giugno 2009.
F.to: Fontana Carmela - Rigo
Président
- La parole à la Conseillère Fontana
Carmela.
Fontana (PD)
- Grazie, Presidente. Più volte nelle scorse
legislature è stato affrontato il problema dei lavoratori esposti
all'amianto nello stabilimento siderurgico della città di
Aosta.
Ci sono stati in passato importanti interventi anche della
Presidenza della Regione e dei nostri Parlamentari.
Malgrado questa attenzione e questo impegno, una parte del
problema è ancora irrisolto. Ricordo infatti che sono tanti i
lavoratori esclusi dai benefici di legge in materia di
raggiungimento dei limiti per il ritiro dal lavoro o di
rivalutazione dell'assegno pensionistico, pur avendo lavorato nello
stesso stabilimento e spesso negli stessi reparti di coloro che ne
hanno invece usufruito.
Pensiamo che sia giunto il tempo per definire questa
problematica in modo completo. Il problema principale da risolvere
è quello dei
curricula
, che sono stati predisposti da
Fintecna. È chiaro che questa grande società romana ha fatto quello
che ha potuto sulla base degli archivi della Nazionale Cogne che le
sono stati affidati. Ma noi sappiamo che questi archivi sono
incompleti, lacunosi e che sono stati trasferiti più volte in
luoghi diversi con logiche conseguenze. Basarsi solo su questi dati
può facilmente portare ad errore.
Allora chiediamo con questa interpellanza che la Regione si
faccia promotrice di una iniziativa perché Fintecna e Cogne Acciai
Speciali, in parte molto più limitata, rivedano tutti i curricula
negativi e con esposizione inferiore a 10 anni e li integrino con
le testimonianze osservate dai colleghi dei lavoratori interessati,
in modo da definire con esattezza la vera esposizione.
Se a questa iniziativa si aggiungerà un impegno dei patronati
sindacali valdostani a comunicare tutte le posizioni contestate,
Fintecna avrà la possibilità di emettere nuovi curricula integrati
con le dichiarazioni osservate e di chiudere questa delicata
questione in pochi mesi.
Siamo certi che con un po' di buona volontà, entro il 30 giugno
dell'anno prossimo, si potrà definire tutto. Otterremmo tutti
insieme un risultato fondamentale e avremmo davvero svolto un
proficuo servizio a questi lavoratori.
Président
- La parole au Président de la Région,
Rollandin.
Rollandin (UV)
- Ringrazio la collega Fontana per aver
riproposto un tema che credo abbia fatto oggetto di approfondimenti
e di analisi perché è un tema molto sentito, a cui non solo il
Consiglio ma le Organizzazioni sindacali hanno dato la giusta
attenzione, hanno sollecitato interventi a livello locale e
parlamentare, perché come è stato correttamente ricordato c'è stata
una fase interpretativa molto delicata in raccordo con l'INAIL, con
FINTECNA, per cui c'erano da definire i settori di intervento, le
connessioni fra i vari settori che potevano portare a riconoscere
certe situazioni.
Nell'insieme la situazione non è stata facile, c'è stata negli
anni una serie di approfondimenti che hanno portato a risolvere per
una buona parte la situazione conclamata. La situazione è rimasta
problematica, ed è oggetto di approfondimento per alcuni settori,
là dove la ricostruzione del percorso è l'elemento fondante su cui
FINTECNA può aver avuto dei riferimenti non completi. Quindi oggi
l'anello mancante è di trovare anche grazie a testimonianze -
perché si arriva a questo punto - fornite dai capireparto, dei
responsabili di settore, che possono testimoniare come avvenivano
certi percorsi, quindi aiutare a ricostruire la situazione
personale dei singoli, tale da poter permettere loro di accedere ai
provvedimenti che sono previsti per quanto riguarda l'esposizione
all'amianto.
Noi abbiamo fatto diverse riunioni con i sindacati perché su
questo campo ci siamo sempre mossi in accordo con loro, nel
contempo abbiamo avuto incontri con l'azienda interessata per
vedere la disponibilità a vagliare meglio queste situazioni.
C'è stata la disponibilità dell'azienda a intervenire in questo
settore, riaprire questo confronto, c'è in atto una situazione di
analisi e di approfondimento con le forze sindacali che vogliono
preparare una documentazione che tenga conto della obiettività dei
riscontri, quindi di poter affinare tutte le metodiche per riuscire
a ricostruire i
curricula
personali che permettano questo
approfondimento, senza esagerare né da una parte né dall'altra,
dando per di più anche delle aperture su altre vie di uscita che si
stanno approfondendo.
Quindi ritengo di poter dire che oggi si sta lavorando con
l'intenzione, come è stato ricordato, di chiudere in tempi
ragionevoli, qui il problema è di chiudere bene, nel senso di
essere nella situazione di poter dare soddisfazione anche agli
interessati, che sia fatto tutto il possibile, perché quello che
non convince molte volte è il lavoratore che dice: "ma io ho
lavorato lì, perché a me no e al collega che ha avuto una
situazione diversa sì?"
Oggi c'è una radiografia importante della situazione del
pregresso, che ci permette di lavorare per fortuna su dei numeri
non eccessivi, su cui si sta completando il riferimento alla
documentazione per poi arrivare a tre - regione, sindacati e
azienda - ad una valutazione positiva di tutto l'operato legato
alla ricostruzione dei percorsi aziendali, che ci permetta di
mettere, se possibile, la parola fine a questa situazione che si
trascina da molto tempo.
Président
- La parole à la Conseillère Fontana
Carmela.
Fontana (PD)
- Ringrazio il Presidente, mi fa veramente
molto piacere che questo argomento non sia stato accantonato, ma
che si stia lavorando su questo, mi auguro che si risolva questo
problema. Vedo che la volontà c'è e mi ritengo soddisfatta della
risposta.
