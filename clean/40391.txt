Classificazione
ORDINE PUBBLICO - FORZE ARMATE
Caserme e carceri



Oggetto del Consiglio n. 3196 del 6 febbraio 2018 - Resoconto
OGGETTO N. 3196/XIV - Interrogazione: "Notizie sulle misure
poste in essere per risolvere l'emergenza relativa alla mancanza di
acqua potabile nel carcere di Brissogne".
Farcoz (Président)
- Point n° 9 à l'ordre du jour. La
parole au Président de la Région pour la réponse.
Viérin (UVP) -
Ringrazio la collega Morelli. In effetti
eravamo tutti rimasti un po' sbalorditi dalle notizie che abbiamo
appreso a mezzo stampa.
Vorrei semplicemente ricordare che l'interrogazione riguarda una
questione che esula dalle competenze della Regione, tant'è che non
abbiamo avuto alcuna notizia in merito alla situazione a cui si fa
riferimento e non è arrivata alla Regione alcuna richiesta di
intervento né in via preventiva, né successiva. Abbiamo quindi
chiesto anche noi informazioni direttamente al Difensore civico,
che peraltro è un organo del Consiglio. Sarebbe poi interessante
approfondire questo argomento attraverso un'audizione o un
colloquio con le Commissioni, perché è effettivamente da
approfondire. Il Difensore civico, il dottor Formento Dojot, nelle
sue funzioni di Garante dei diritti dei detenuti, ci ha confermato
quanto apparso sugli organi di stampa nel mese di gennaio. È venuto
a conoscenza del fatto che da qualche tempo ai detenuti e agli
operatori dell'istituto erano assegnate giornalmente due bottiglie
d'acqua per motivi di insalubrità dell'acqua, come la collega
Morelli riporta nelle premesse, e che erano stati programmati degli
accertamenti sulla rete idrica del carcere. Ha quindi richiesto al
Provveditorato dell'amministrazione penitenziaria per il Piemonte,
Liguria e Valle d'Aosta di conoscere gli esiti di questi
accertamenti, ma ad oggi non ha ancora avuto risposta.
Per quanto riguarda le risposte, diciamo che non abbiamo
informazioni precise in merito, se non la conferma da parte del
Sindaco di Brissogne - che abbiamo sentito per le vie brevi - di
quanto già comunicato da lui stesso a fine gennaio scorso: che il
carcere, che finora ha utilizzato una propria rete idrica
indipendente, ha fatto richiesta al Comune a fine novembre
dell'anno scorso di allacciarsi all'acquedotto comunale. Il Comune
ha già espresso il proprio accordo, anche perché esiste un pozzetto
già predisposto a tal fine, quindi spetta oggi al Provveditorato
dell'amministrazione penitenziaria per il Piemonte, Liguria e Valle
d'Aosta procedere ai lavori per il necessario allacciamento dalla
rete di loro proprietà al pozzetto.
Ringraziamo comunque la collega, perché questo è effettivamente
un argomento di dibattito nazionale, al di là del dibattito
regionale. Noi solleciteremo che questo avvenga nel minor tempo
possibile attraverso tutte le possibilità che abbiamo e
manifesteremo l'esigenza che almeno un raccordo preventivo su fatti
di questo genere ci possa e debba essere per il futuro.
Président -
La
parole à la Vice-Présidente Morelli
pour la réplique.
Morelli (ALPE) -
Siamo consapevoli del fatto che la
competenza della casa circondariale di Brissogne non spetti alla
Regione, però il fatto che questa struttura insista sul nostro
territorio, che comunque ospiti duecento detenuti e vi lavorino mi
pare centosessanta persone residenti in Valle, fa sì che
giustamente noi ce ne occupiamo. È questo che ci ha indotto ad
interessarci e a chiedere chiarimenti su un problema che non è
secondario, perché la mancanza di acqua potabile - fortunatamente
pare non vi sia stato alcun problema al momento - potrebbe
comportare conseguenze gravi anche sulla salute dei detenuti e dei
lavoratori.
La denuncia del dottor Formento Dojot - che effettivamente
sarebbe utile audire in Commissione - circa la necessità di fare
dei lavori ad un edificio con trentacinque anni di vita che
comincia evidentemente a mostrare tutti i limiti di un edificio
datato e la sua constatazione che il carcere di Brissogne sia
lasciato a sé stesso, credo debba indurci ad occuparcene.
Presidente, prendiamo atto del fatto che non sia una nostra
competenza, ma ci facciamo carico come Regione di sollecitare le
autorità competenti affinché le soluzioni vengano trovate. Tra
l'altro uno dei problemi è il fatto che non vi sia un direttore
assegnato al carcere di Brissogne, ma vi si avvicendino direttori
in missione, il che non facilita sicuramente un'opera costante di
monitoraggio, di attenta amministrazione e manutenzione della
struttura.
Non lasciamo cadere la denuncia del Garante e facciamo nostro
questo problema, come d'altra parte lei mi pare abbia ben detto.
Viene attribuita a tanti pensatori della storia, ma vi è una frase
che ritengo significativa: il grado di civiltà di un Paese è
rappresentato dallo stato delle sue carceri. Credo sia
condivisibile e deve andare al di là delle semplici condivisioni di
principio. Ricordo che in anni passati il Consiglio regionale
andava a visitare il carcere nel periodo di Ferragosto: è un
momento di presa di coscienza di condizioni di vita non solo dei
detenuti, ma anche di chi lavora in quelle strutture, e sarebbe
sicuramente un'esperienza da riproporre.
