Classificazione
ASSETTO DEL TERRITORIO
Urbanistica e pianificazione territoriale



Oggetto del Consiglio n. 3172 del 19 dicembre 2007 - Resoconto
OGGETTO N. 3172/XII - Interpellanza: "Incarico per la
realizzazione di uno studio urbanistico nel Comune di
Aosta".
Interpellanza
Premesso che:
- la Giunta regionale con Deliberazione 2050 del 27 luglio
scorso ha stanziato 36 mila e 700 euro per conferire un incarico
finalizzato alla realizzazione di uno "studio urbanistico
consistente in un rilievo topografico e documentale delle aree f8
bis e adiacenti in comune di Aosta";
- il termine per la consegna degli elaborati era previsto per
il 31 ottobre scorso;
- l'area oggetto di studio rientra nell'accordo di programma
tra Regione e Comune di Aosta stipulato nel 1997;
- numerosi incarichi progettuali sia regionali, sia comunali
hanno interessato l'area f8 bis;
- recentemente la Giunta ha annunciato che l'area sarà
collegata con il centro città da una telecabina;
i sottoscritti Consiglieri regionali
Interpellano
il Presidente della Regione e l'Assessore delegato per
conoscere:
1) quali sono le conclusioni dello studio citato in
premessa;
2) quali sono gli intendimenti relativamente all'area F8 bis,
in riferimento sia ai tempi, sia alle procedure, sia ai
finanziamenti;
3) quali sono i tempi e i costi per la realizzazione e
gestione dell'annunciato collegamento funiviario con il centro
città.
F.to: Frassy - Tibaldi - Lattanzi - Ottoz
Presidente
- La parola al Consigliere Frassy.
Frassy (CdL)
- La considerazione che viene spontanea
nell'illustrare tale interpellanza, agganciandola a quella appena
discussa, è che in questa Regione non si smette mai di studiare. Il
problema è che normalmente uno studio dovrebbe essere finalizzato
ad un obiettivo che dovrebbe essere concretizzato, visibile e
realizzato. Le aree "F8" e "F8bis" che sono oggetto di questo
incarico penso siano le aree più note agli Aostani, non solo a
quelli che fanno politica o che hanno dimestichezza con le
problematiche urbanistiche, ma agli Aostani in generale, perché fra
titoli, conferenze stampa, volumi, affermazioni, promesse le aree
"F8" e "F8bis" - che potrebbero sembrare giochini da battaglia
navale, piuttosto che da settimana enigmistica - sono le aree che
sono state più studiate della città di Aosta. Paradossalmente sono
anche le più degradate, perché sulle aree "F8" e "F8bis" vi è una
situazione di sviluppo urbanistico caotico consentito negli anni
'50-'60-'70, disarmonico, che non è mai stato poi oggetto di una
revisione che era nelle premesse di tutti gli studi che nel tempo
si sono susseguiti. Noi qualche perplessità su questo ennesimo
studio possiamo esprimerla nella misura in cui tale studio dovesse
andare ad aggiungersi ai tanti studi che già sono stati fatti su
questa problematica urbanistica. Lo studio che citiamo è quello
licenziato con deliberazione di Giunta del 27 luglio 2007, che dava
termine ai progettisti incaricati fino all'ottobre u.s.; vorremmo
capire quali sono le conclusioni di questo studio e quali sono gli
intendimenti relativamente alle aree citate e oggetto di
approfondimento dello studio.
Il problema è dei finanziamenti e dell'intesa con il Comune di
Aosta, il problema è di dare attuazione a cose che già erano state
scritte in studi precedenti. Non sappiamo se nell'ambito di questo
studio sia nata l'idea della telecabina Palazzo regionale... area
telecabina Aosta-Pila, se sia stata inserita nelle questioni che
dovevano essere approfondite o meno da questo studio, perché, se
così non fosse, prendiamo atto che tale studio è già superato,
perché l'ipotesi di questa telecabina se non era un "ballon
d'essai" del Presidente Caveri che in quel giorno non sapeva cosa
comunicare agli organi di informazione, è un'iniziativa e una
progettazione impattante che va a rimettere in discussione la
riorganizzazione delle aree "F8" e "F8bis". Vorremmo perciò capire
i tempi, i costi e la gestione di questo annunciato collegamento
funiviario, di cui si è parlato in maniera quasi di dettaglio per 2
giorni, salvo poi non averne più notizia. Alla luce delle risposte,
ci riserviamo alcune considerazioni in fase di replica.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- In un certo senso questa interpellanza e la
risposta che ne consegue si interconnette con l'interpellanza
relativa allo studio, che poi è lo stesso studio, sull'"area
Cogne". La redazione dello studio urbanistico in questione non è
ancora conclusa, in quanto non sono ancora disponibili - e ho detto
stamani che era stata portata della documentazione, ma non era
ancora completa, adesso dirò il perché -, mancano ancora dei
documenti rilevanti ai fini delle possibilità insediative
nell'intera "area Cogne", con particolare riferimento alle zone
immediatamente circostanti l'insediamento industriale. Il fascicolo
tecnico e i piani di sicurezza - riferiti alla fase successiva allo
spostamento dei gas - che la società "CAS" deve produrre e
sottoporre all'approvazione dei vigili del fuoco sono al momento
ancora in fase di elaborazione definitiva. Non si può ancora
escludere che dalla valutazione dei predetti documenti possa
emergere l'esigenza di uno specifico studio sui vincoli determinati
dalle attività produttive dello stabilimento sulle aree
circostanti. Per quanto riguarda i professionisti incaricati, in
data 22 ottobre 2007 hanno chiesto una sospensione dei termini di
consegna della documentazione definitiva, provvedendo tuttavia a
consegnare alla scadenza prevista le planimetrie di rilievo e le
schede delle iniziative in corso, quelle che ho annunciato stamani,
insomma quello che era stato consegnato.
"Quali sono gli intendimenti relativamente all'area F8bis, in
riferimento sia ai tempi, sia alle procedure, sia ai
finanziamenti"
, per quanto riguarda l'area "F8bis", sono
previsti 3 interventi: parcheggio pluripiano (PRUSST), centro
servizi "Aosta city gate", sistema di collegamento rapido con il
centro cittadino. Per quanto riguarda il parcheggio pluripiano, è
in via di conclusione presso il Comune di Aosta l'iter dell'accordo
di programma che coinvolge il Comune stesso, la Regione e la
società "VdA Structure" (proprietaria delle aree). La Regione ha
provveduto ad affidare i servizi completi di progettazione e
direzione lavori, accollandosene l'onere, che è pari al 10,5% del
costo dell'opera. I professionisti incaricati hanno elaborato
alcuni schemi preliminari dell'infrastruttura, sottoposti alle
competenti strutture tecniche dell'Amministrazione comunale. Non
appena sarà sottoscritto lo specifico accordo di programma per il
parcheggio, potrà essere dato avvio all'attività di progettazione.
Ci siamo visti martedì con il Comune di Aosta per gli ultimi
dettagli relativi all'accordo di programma. Il finanziamento
dell'opera è ripartito nel modo seguente: Stato 49,2%, Regione
26,6%, Comune 24,2%. Il Centro servizi "Aosta city gate" consiste
in un complesso di edifici, del volume di circa 50.000 metri cubi,
previsto in un PUD predisposto dalla società "VdA Structure" non
ancora approvato a livello comunale. Si sta valutando in
alternativa a quanto sopra la possibilità di insediamento di
un'infrastruttura scolastica - fa parte di quella rideterminazione
degli spazi in questa zona -, previa verifica della compatibilità
con la vicina attività industriale. È chiaro che, se si fa un polo
scolastico, se li brucia tutti questi 50mila metri cubi, a meno che
non si voglia destinare una parte per le scuole e una parte per...
comunque siamo in fase di approfondimento.
Per quanto riguarda il collegamento rapido, su questo bisogna
essere chiari: il collegamento inizialmente previsto era quello che
stabiliva una sorta di attraversamento dell'impianto ferroviario,
la passerella prima, il tunnel dopo... siccome erano tutte
soluzioni che in parte non davano una risposta definitiva e in
parte richiedevano tempi molto lunghi di realizzazione, salvo fare
una passerella, ma una passerella c'era già... cosa si è deciso? In
attesa di mandare avanti accordi con le "Ferrovie dello Stato",
risoluzione definitiva del possibile intervento, si è arrivati alla
determinazione di fare tale collegamento aereo di cui lei ha fatto
un riferimento, quindi questo è complementare alle altre opere, non
è sostitutivo, né definitivo del collegamento strutturale fra
queste 2 parti della città...
(interruzione del Consigliere Frassy, fuori
microfono)
... adesso è il cablò... ho detto che, se ci mettiamo a fare
degli interventi strutturali, con i tempi che ha la ferrovia
passeranno altri 5-6 anni; nel frattempo che troviamo una soluzione
con le "Ferrovie dello Stato"... perché le ipotesi sono molte per
dare tale collegamento strutturale a più ampio respiro fra queste 2
aree, l'idea che riteniamo essere vincente è quella di fare il
cablò: questo non va a ritardare e soprattutto non va a sostituire
gli accordi e le intese fatte con il Comune di Aosta. Per quanto
riguarda i tempi sul collegamento funiviario, anche qui c'è
l'accordo con il Comune di Aosta che sta per essere perfezionato,
poi mi pare che i tempi siano quelli di 6 mesi o un anno. Il cablò
rientra nel POR, quindi è un intervento che, una volta risolto il
problema con il Comune di Aosta, che c'è l'"okay" da parte sua, si
parla di 6-8 mesi per realizzarlo, i costi sono 5 milioni di
euro...
(nuova interruzione del Consigliere Frassy, fuori
microfono)
... questo non è scritto... ah sì, ma i costi di gestione non li
ho. Consigliere Frassy, da qui a 2 Consigli ripresenti la cosa e le
daremo i costi di gestione, al momento non li ho, ma neanche il
Presidente...
Presidente
- La parola al Consigliere Frassy.
Frassy (CdL)
- La replica è d'obbligo, colleghi di Giunta
e di maggioranza che vi apprestate a dare via libera a tale
fantasiosa idea del cablò. Non so se questo sia uno scherzo di fine
legislatura, pensavo che la vicenda del trenino di Cogne fosse
significativa per gestire in maniera più attenta certe iniziative
estemporanee nell'ambito dell'infrastrutturazione. Capisco che
forse una delle 2 stazioni l'avete già realizzata, perché abbiamo
capito tutti che "Finaosta" non potrà continuare ad usufruire nel
tempo di quel monumento che è stato calato nel centro cittadino, di
conseguenza lì ci potrebbero essere già i presupposti per una bella
partenza di questo cablò, la struttura poi è completamente vetrata,
basta sfondare un paio di vetrate, mi vedo già la funicolare che
parte dal centro città e arriva dall'altra parte. Al di là di
questa suggestione, penso che un'iniziativa del genere vada
valutata in tutte le sue implicazioni soprattutto gestionali
perché, se creiamo un meccanismo che deve dare un collegamento
rapido fra il centro città e la zona "F8" e "F8bis", sul
presupposto che dovrebbe essere zona di attestamento con un
parcheggio pluripiano ad uso urbano e forse anche ad uso
autostradale... al di là del fatto che c'è l'ipotesi dello
svincolo, che non so dove si sia persa, perché...
(interruzione dell'Assessore Cerise, fuori microfono)
... grandi opere, perciò si dovrebbe fare lo svincolo nella
città di Aosta, bene. Abbiamo il convincimento che qui si fanno
grandi studi, ma alla fine si fa lo studio dello studio. Stamani,
rispondendo all'interrogazione sulla realizzazione di quell'opera
che è sintetizzabile nel "Palaosta", struttura grandi eventi, si
era ipotizzato di trovare l'accordo con il Comune di Aosta; si è
trovato l'accordo con quel Comune per fare uno studio di
approfondimento! Questo è un paradosso, perché alla fine non si
arriva mai ad una conclusione delle opere che vengono progettate e
spesso la sommatoria dei tempi e dei costi di progettazione avrebbe
consentito la realizzazione di opere più modeste, ma fruibili e
funzionali. Prendiamo atto che l'incarico del luglio scorso è stato
oggetto di una richiesta di proroga. Rileviamo che questo incarico
è un incarico "de minimis", ma non in riferimento alle terminologie
comunitarie alle quali siamo abituati, ma per quello che porta,
perché su un'area che è una delle più studiate abbiamo
commissionato un rilievo topografico, abbiamo chiesto che venga
reperita la documentazione catastale, abbiamo chiesto
l'assemblaggio dei dati topografici, abbiamo chiesto il reperimento
delle documentazioni sui precedenti interventi previsti e il quadro
economico degli interventi, che sarebbe quello più interessante, ma
su questo le mancano ancora dei dati. Prendiamo atto perciò che
l'incarico è stato dato, prendiamo atto che è stata chiesta una
proroga, ma su tale argomento ci torniamo, perché auspichiamo che
sia l'ultimo incarico che viene dato su questa zona e che si
proceda con degli accordi di programma che portino a realizzare
qualcosa.
Sul Centro servizi "gate", se dobbiamo essere sinceri, la cosa
che più apprezziamo è il "gate", perché da un bilinguismo andiamo
verso un plurilinguismo e di questo ci rallegriamo; se però il
Centro servizi "gate" diventa la costruzione di 50mila metri cubi
che vengono destinati non si sa bene a cosa, forse a una scuola,
pensiamoci prima, perché abbiamo costruito già parecchio nella
adiacente "area Cogne" dismessa e mi sembra che abbiamo qualche
difficoltà a dare contenuto a quei volumi che sono stati costruiti;
allora va bene costruire, ma poi bisogna gestire, riempire e poi
bisogna capire cosa si vuol fare.
Prima che finisca la legislatura, torneremo sull'argomento,
salvo che lei, Assessore, conceda una proroga così ampia che la
sollevi dal rispondere in termini politico-amministrativi su questa
vicenda.
Presidente
- Con tale punto esauriamo i lavori per questa
sera, il Consiglio è riconvocato per domani alle ore 9,00, ricordo
il primo punto all'ordine del giorno sarà il disciplinare del
Casinò.
La seduta è tolta.
---
La séance se termine à 20 heures 7.
