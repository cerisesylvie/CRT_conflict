Classificazione
AGRICOLTURA



Oggetto del Consiglio n. 128 del 25 settembre 2013 - Resoconto
OGGETTO N. 128/XIV - Interpellanza: "Situazione degli
interventi previsti nel programma dei lavori dei consorzi di
miglioramento fondiario".
Presidente
- Grazie. Per l'illustrazione, la parola al
collega Chatrian.
Chatrian (ALPE)
- Grazie Presidente.
Assessore Testolin, nell'illustrare questa nostra iniziativa,
vorrei fare con lei e con tutta l'aula qualche riflessione su
quanto è stato fatto negli ultimi 25 anni nel territorio valdostano
dall'Amministrazione regionale per incentivare l'attività, a nostro
avviso estremamente importante, per il mantenimento del territorio
agricolo e lo sviluppo delle aziende agricole dai consorzi di
miglioramento fondiario, enti comunque di diritto privato, che
agiscono a favore dell'intera collettività. Ci tengo a fare questo
passaggio perché comunque, insomma, la nostra cultura, la nostra
identità non può in questo momento congelare o forzatamente
abbandonare quello che ha fatto crescere comunque intere
generazioni. Senza i consorzi, interventi globali su ampie parti
del territorio agricolo valdostano non sarebbero stati portati a
termine, né si sarebbe curato il mantenimento probabilmente dei
vecchi e nuovi
ru
, né si sarebbe probabilmente portata
l'irrigazione a pioggia in zone altrimenti destinate al totale
abbandono. Nei consorzi si danno da fare persone che hanno a cuore
il nostro territorio, gratuitamente, le nostre tradizioni più
nobili, quali, ad esempio, come dicevo prima, non solo le
corvées
, ma lo sfruttamento delle risorse naturali in forma
comunitaria; ci tengo a fare questi passaggi, Assessore Testolin,
perché ritengo importanti e mai come adesso essenziali per un
mantenimento del nostro territorio e non solo...come posso dire?
utilizzandoli solo nelle eventuali campagne elettorali. Le forme di
mutuo soccorso che si creavano nei nostri villaggi, dove nessuno
era lasciato solo, dove anzi anche chi era anziano, o malato, o
infermo poteva contare sulla comunità per raccogliere comunque
legna, fare il pane, trebbiare il grano, rifare il tetto di casa e
non solo.
I consorzi sono enti che agiscono senza scopo di lucro - ci
tengo a fare questo passaggio, Assessore Testolin -, tenuti in
piedi a volte faticosamente grazie all'opera meritoria di decine,
centinaia di persone su tutto il territorio valdostano, che vi
dedicano tempo, energia e, soprattutto, spirito di servizio. Tutto
questo è stato tenuto in considerazione da amministratori,
politici, sindaci, assessori comunali e consiglieri comunali che si
sono succeduti in Valle d'Aosta fino a quest'ultimo quinquennio. A
partire dal 2008 c'è stata, a nostro avviso, ad avviso del gruppo
ALPE, un'involuzione su questo tema, su questo dossier, molto
importante. La politica col vecchio Governo, la vecchia maggioranza
ha dato il contrordine - noi, Assessore Testolin, le assicuro che
eravamo molto contrari - ed ecco che pian piano i consorzi sono
stati messi al margine. È stata una scelta non di natura tecnica,
non dai funzionari, ma è stata una scelta di natura politica. Le
risorse per gli investimenti sono calate anno dopo anno, non ci
sono più stati incontri con l'Assemblea dei presidenti dei vari
consorzi, e sono più di 170, che lei sicuramente conoscerà molto
bene, e la legge regionale che disciplinava i piani di riordino
fondiario abrogata a fine 2007 è stata sostituita, e ci sono voluti
ben quasi sette anni, da una nuova normativa che avrà, a nostro
avviso, l'effetto di non far portare a termine nessuno dei circa 50
piani di riordino, di cui qualcuno attivato fin dai primi anni '90.
Infine il taglio, a nostro avviso, sempre dal punto di vista
politico, più volte denunciato in quest'aula...infine dicevo il
taglio selvaggio sui fondi destinati...sui finanziamenti, aiuti per
le spese di gestione, solo un anno e mezzo fa erano di 2,3 milioni
di euro, nel 2012, 1 milione nel 2013, peraltro deciso ad inizio
anno e mai comunicato in forma chiara, scritta, netta, pulita, io
dico anche onesta ai presidenti dei consorzi. Questa è in estrema
sintesi la storia dei nostri consorzi di miglioramento fondiario
dell'ultimo lustro.
Come vede, l'obiettivo di quest'iniziativa è suddiviso in tre
domande. L'interrogazione mira dunque a sapere se anche col nuovo
Assessore proseguirà la politica dell'azzeramento di ciò che è
stato fatto fino al 2008, oppure se i suoi intendimenti siano di
altra natura. Ecco, le chiediamo uno sforzo, che ci risponda dal
punto di vista politico su quali sono le intenzioni del Governo
regionale, le sue intenzioni di Assessore in questo momento
incaricato. Chiedo a lei, Assessore Testolin, se intende combattere
- utilizzo proprio questo termine: "combattere" -, avere un peso
politico all'interno del Governo regionale, avere una
force de
frappe
all'interno del Governo regionale per avere di nuovo un
po' di fondi per permettere ai consorzi di riprendere ad investire;
se intende definire un nuovo programma lavori, riaprendo la
possibilità di presentare istanze, quali saranno i metodi di scelta
dei progetti da finanziare, quali saranno eventualmente le
infrastrutture da privilegiare, perché anche qui bisognerà mettere
in campo delle priorità, non tutto si potrà fare, ci sarà un piano
quinquennale, triennale, e ci saranno delle scelte da fare quindi
sulla viabilità, sugli impianti di irrigazione, sulle bonifiche,
sui riordini, ecco, ci piacerebbe conoscere quali sono le priorità
e quali sono soprattutto le intenzioni. Ci interessa anche sapere -
e questa è la domanda n. 3 -, per quanto riguarda la riduzione dei
fondi per le spese di gestione dei consorzi, se questa riduzione è
da ritenersi permanente o, peggio ancora, se tale riduzione
crescerà ancora ulteriormente. Infine, a nostro avviso, sarebbe
interessante ed auspicabile che, nell'ambito del nuovo PSR - questa
mattina ne abbiamo parlato, purtroppo non abbiamo avuto grandi
risposte dal punto di vista politico -, si trovi il modo di
sostenere i consorzi e le loro attività.
Termino questa breve illustrazione con un consiglio, se posso.
Due anni fa nello stesso periodo, ottobre 2011, l'Assessore
incaricato ci rispose, proprio in merito a quella importante
delibera del 2008: la 3190. Noi chiedemmo questo, Assessore
Testolin:
"se corrisponde al vero che sono stati sospesi i
finanziamenti delle opere di miglioramento fondiario promosse dai
consorzi di miglioramento fondiario"
, la risposta fu
tranchante
su questo:
"i finanziamenti delle opere di
miglioramento fondiario procedono normalmente in base alle
disponibilità di bilancio"
. Termino questa breve illustrazione
chiedendo a lei veramente uno sforzo: che ci sia soprattutto una
risposta di natura politica su quali sono gli intendimenti di
questo nuovo Governo regionale e se gentilmente ci può rispondere
sul quesito n. 3: su quali sono le decisioni per quanto riguarda le
integrazioni dei fondi impegnati a favore dei consorzi di
miglioramento fondiario. Grazie.
Presidente
- Grazie. Per la risposta, la parola
all'Assessore Testolin.
Testolin (UV)
- Merci Président.
Mi permetto di fare solo un piccolo cappello a quelle che
saranno le mie risposte, che saranno ancora una volta magari un po'
troppo tecniche, ma è solo un piccolo cappello per dire che
condivido assolutamente alcuni passaggi del Consigliere Chatrian
quando parla dell'importanza dei consorzi di miglioramento
fondiario e faccio anche mia...per quanto riguarda l'importanza di
questi stessi consorzi in quella che è stata l'evoluzione del mondo
agricolo valdostano e la salvaguardia di molte di quelle che sono
le realtà virtuose che in questo momento ci sono in Valle d'Aosta.
Tuttavia, ci si trova a confrontarsi con delle situazioni che
bisogna avere il tempo e i mezzi per verificare e sulle quali poter
eventualmente intervenire.
Per quanto mi concerne, è stata fatta una disamina attenta e
complessiva di quelle che sono le attuali situazioni dei consorzi e
dei riordini fondiari in essere ed una stima di quelle che
sarebbero le risorse finanziarie indispensabili e necessarie per
dare di nuovo impulso a queste opere, per cui una prima fase di
monitoraggio per quanto riguarda la mia analisi sta prendendo corpo
e sarà, comunque, la base sulla quale poter lavorare, poter
valutare con il resto del Governo regionale se si riusciranno a
trovare le risorse indispensabili per, diciamo, muovere questo
settore. Nelle risposte puntuali...mi permetto di rispondere al
primo quesito indicando, come già fatto parzialmente da lei, che
con la delibera di Giunta regionale 3190 del 7 ottobre 2008,
contestualmente all'approvazione dei criteri applicativi per la
concessione degli aiuti inerenti al miglioramento fondiario, alle
infrastrutture rurali e al riordino fondiario, è stato approvato
l'allegato B denominato "Programma dei lavori di selezione per i
progetti per la programmazione 2007/2013", contenente un elenco di
161 progetti che sarebbero stati attuati dai consorzi di
miglioramento fondiario. Con successive deliberazioni di Giunta,
tale elenco ha subito degli aggiornamenti principalmente per
effetto delle richieste da parte di alcuni consorzi di
riprogrammazione delle priorità relative alle proprie istanze già
presentate. L'ultimo aggiornamento è stato approvato dalla Giunta
regionale con la deliberazione 908 in data 24 maggio 2013.
Attualmente risultano ancora da finanziare, rispetto al programma
di lavori dell'allegato B della citata delibera della Giunta
regionale, la 3190 del 2008, 38 progetti, una parte dei quali è
stata presentata nei rispettivi consorzi di miglioramento fondiario
ed è attualmente in attesa di finanziamento. Il totale stimato dei
progetti ancora da finanziare ammonta a circa 27 milioni di euro. I
tempi di finanziamento e di liquidazione di tali progetti non sono
al momento prevedibili proprio in funzione della prima citata
situazione finanziaria complessiva. Per quanto riguarda i progetti
già finanziati e in corso di realizzazione, i tempi di liquidazione
dei contributi ai consorzi di miglioramento fondiario sono quelli
tecnici, cioè i tempi necessari alle strutture amministrative
regionali coinvolte, sulla base delle richieste di erogazione da
parte dei beneficiari e di trasmissione degli stati di avanzamento
dei lavori o dei saldi finali, per permettere il pagamento dei
contributi. Attualmente agli uffici competenti non risultano dei
ritardi nell'avanzamento delle proposte di liquidazione al
competente Assessorato del bilancio riguardanti i contributi
richiesti dai consorzi per i lavori eseguiti.
In risposta al secondo quesito, in relazione agli
"intendimenti in merito al futuro sostegno degli investimenti
attuati sul territorio agricolo dai consorzi di miglioramento
fondiario"
, si sottolinea come si ritenga di estrema
importanza, per quello che ci riguarda, il ruolo dei consorzi di
miglioramento ai fini del mantenimento del territorio agricolo
montano e come nel tempo l'Amministrazione regionale abbia appunto
sempre cercato di fare fronte alle richieste ed ai bisogni delle
diverse realtà territoriali. Attualmente la situazione finanziaria
conseguente al momento socio-economico che stiamo attraversando ha
compromesso le disponibilità economiche utili a poter dare
soddisfazione immediata ai progetti avanzati dagli stessi consorzi.
Ovviamente l'intenzione dell'Amministrazione sarebbe quella di
volersi adoperare nella prosecuzione delle opere di miglioramento
fondiario per, da un lato, addivenire al completamento del
programma lavori già approvato e, dall'altro, per dare continuità
ad ulteriori nuovi progetti presentati, progetti indispensabili al
mantenimento delle nostre realtà, alla salvaguardia del territorio,
al sostegno della nostra agricoltura. La volontà
dell'Amministrazione si deve però incardinare in una situazione
economica e finanziaria complessiva che è degradata negli ultimi
tempi e che ci impone al momento tempi di risposta necessariamente
più lunghi. L'attuale situazione congiunturale inoltre potrebbe
imporre anche ai consorzi di miglioramento fondiario di dover
identificare azioni, tipo il finanziamento degli interventi, per
cui sarebbe opportuno verificare ed attivare, all'interno dei
consorzi di miglioramento fondiario, adeguate azioni per il
reperimento delle risorse necessarie. Anche per l'attività
amministrativa e manutentiva, laddove le risorse regionali non
dovessero più essere sufficienti a rispondere totalmente ai bisogni
di intervento, i consorzi dovranno trovare risorse proprie, utili
all'esecuzione di tali tipi di attività. In definitiva, credo che
per il prossimo futuro bisognerà valutare sempre più attentamente
se dedicare le risorse a disposizione più all'attività manutentiva,
piuttosto che all'attuazione di nuove opere e, nel caso di nuove
opere, quali siano più meritevoli di finanziamento, anche sulla
scorta delle disponibilità dei consorzi di miglioramento fondiario
a concorrere al cofinanziamento delle stesse.
Per il terzo quesito sottolineo che l'affermazione che i
consorzi non sono stati informati tempestivamente della così
definita "draconiana riduzione" di tale sostegno rispetto agli anni
precedenti non corrisponde esattamente a verità, poiché gli uffici
competenti della Struttura politiche regionali di sviluppo rurale,
con nota del 4 aprile 2013 n. 8444 inviata a tutti i consorzi, alle
consorterie e agli enti gestori delle opere irrigue, hanno rese
note le limitate disponibilità di bilancio. Nel contempo hanno
raccomandato prudenza nell'effettuare delle spese per il
funzionamento dei consorzi e di manutenzione di opere esistenti, in
modo da tener conto delle minori disponibilità finanziarie
stanziate a bilancio. Inoltre in ogni comunicazione scritta di
autorizzazione, rilasciata ai consorzi per l'effettuazione delle
manutenzioni superiori ai 2.500 euro e per la viabilità rurale e a
5.000 euro per le opere irrigue, si sono invitati, si invitano e si
inviteranno i consorzi stessi a ridurre il più possibile l'entità
dei costi degli interventi considerata la dimezzata disponibilità
di bilancio rispetto alle annualità precedenti. Attualmente la
situazione finanziaria non consente, purtroppo, di poter garantire
la copertura integrale delle opere sostenute dai consorzi di
miglioramento fondiario per le spese di gestione del 2013 ed è per
questo che si rende opportuna, oltre ad un'oculata scelta delle
spese da sostenere, anche la necessità da parte dei consorzi stessi
di ricercare la provvista delle disponibilità economiche necessarie
anche tramite l'istituzione di ruoli che possano garantire le
risorse finanziarie per gli interventi manutentivi, oltre che per
la copertura di parte dei costi amministrativi. Merci.
Président
- Merci. Pour la réplique, la parole au
collègue Chatrian.
Chatrian (ALPE)
- Sì, grazie Presidente.
La stessa domanda puntuale presentata due anni fa, l'allora
Assessore ci rispose:
"ne rimangono ancora da finanziare
37"
. Siamo, Assessore Testolin, allo stesso punto, lei ci ha
fatto un piccolo cappello - mi ha definito "cappello" la
premessa... - che condivide tutto quello da noi detto oggi in aula,
che conosce bene la storia dei consorzi di miglioramento fondiario,
le nostre peculiarità, la salvaguardia del nostro territorio,
l'entretien du territoire
, che nuove azioni si potrebbero
mettere in campo, ma ad un certo punto ha utilizzato una frase, a
nostro avviso, importante:
"se si riusciranno a trovare le
risorse"
. Nel giro di qualche giorno - lei mi sembra che faccia
parte di questo nuovo Governo - avete approvato un finanziamento di
10 milioni di euro, non ipotecario, per la casa da gioco per lavori
non preventivati; nella scorsa legislatura in pochi giorni si sono
trovati 20 milioni di euro per finanziare 500 posti auto. Lei oggi
ci risponde...anzi, non ci risponde dicendo che praticamente 38
sono i progetti ancora da finanziare, 27 sono i milioni di euro
ancora da trovare non ci dà neanche una minima speranza, ma non al
gruppo ALPE, al territorio valdostano, all'agricoltura valdostana,
al turismo valdostano, ai 185 consorzi di miglioramento fondiario
valdostani. La sua non risposta fa rabbrividire, anche se lei
gentilmente - e la ringrazio per la sua gentilezza - ci dice che
condivide le nostre analisi, condivide, diciamo, le premesse
politico-amministrative.
Al punto n. 2:
"quali sono gli intendimenti in merito al
futuro sostegno degli investimenti attuati sul territorio
agricolo"
poi praticamente anche ci ribadisce l'importanza del
ruolo, ci dice che ci sono delle difficoltà economiche, però,
scusi, Assessore Testolin, noi dobbiamo chiudere il cerchio, mi
sembra che non ci sia nessuna volontà non solo di
finanziarli...probabilmente non ve ne frega più niente... o a Lei
non frega più niente! Se a luglio, dopo i primi 20 giorni, in
quest'aula diversi miei colleghi ed il sottoscritto le abbiamo dato
una piccola apertura di credito, un piccolo fido, per capire dove è
stato catapultato...lei oggi, scusi, praticamente quest'apertura di
credito la azzera così, ma senza mezze misure, senza quel minimo
pudore, anche dal punto di vista politico, di dire quanto meno:
"stiamo cercando di valutare", no, lei ci dice:
"se si
riusciranno a trovare eventualmente delle risorse"
.
Sul punto 3 diverse volte con l'allora Assessore incaricato
Isabellon abbiamo discusso in quest'aula e non so se lei ha avuto
modo, tempo di rileggere non tanto i dibattiti in aula, ma le
scelte che sono state fatte negli ultimi anni: 2011, 2012 e anche
2013. C'era quella parte definita così dall'allora
Assessore...
"è da segnalare che sono inoltre annualmente
destinati ai consorzi più di 2.300.000 euro per la copertura delle
spese di funzionamento..."
, come per dire: "abbiamo tolto...sì,
abbiamo tolto perché non ci sono più soldi, è stata una scelta
politica, non si fanno più investimenti, ma quanto meno la parte
minimale di manutenzione è stata mantenuta"...neanche più quello. A
domanda puntuale - mi sembra che abbiamo fatto una domanda puntuale
-:
"quale decisione è stata o sarà assunta in merito..."
lei
continua a dirci che ci sono delle difficoltà economiche, ma al
quesito non ci risponde, elude anche sul punto 3, che forse è il
punto più semplice, forse il punto più diretto, dove quanto meno
avremmo capito uno sforzo da parte sua e quando nelle premesse le
dicevo: "sì, e conti all'interno del Governo regionale, che pesi la
sua figura di Assessore all'agricoltura", dopo questa risposta, se
eravamo preoccupati, siamo doppiamente preoccupati!
Noi, Assessore Testolin, le assicuro che su questo tema non ci
fermeremo, ci spiace proprio come lei ha affrontato questa non
risposta... per favore, non si faccia utilizzare, non si faccia
strumentalizzare all'interno del Governo regionale! Mi sembra che
questo Governo regionale, quando deve trovare delle risorse, le
trova e subito...pensi a quello che ha detto prima... Dato che
condivide le premesse che noi oggi abbiamo messo nero su bianco, io
le chiedo gentilmente un auspicio e una presa di posizione forte.
Cerchi però di mettere in pratica quanto meno...e di ridare dignità
a questo settore...io penso al nostro territorio, alla salvaguardia
del nostro territorio, perché i valdostani se lo meritano e non
solo i consorzi di miglioramento fondiario. Grazie.
Si dà atto che dalle ore 18,25 presiede il Vicepresidente
André Lanièce.
Lanièce (Presidente)
- Punto 40 all'ordine del
giorno.
