Classificazione
LAVORO



Oggetto del Consiglio n. 687 del 28 luglio 2009 - Resoconto
OGGETTO N. 687/XIII - Interpellanza: "Interventi per
l'individuazione di soluzioni alla crisi aziendale di Eurotravel e
per il mantenimento occupazionale in Valle".
Interpellanza
Viste le difficoltà significative che sta attraversando
ultimamente il settore turistico e ricettivo anche nel territorio
valdostano;
Appreso dagli organi di stampa del delicato momento di crisi
che sta investendo l'Eurotravel;
Preoccupati per i numerosi dipendenti dell'azienda in
questione e conseguentemente per la salvaguardia dei posti di
lavoro;
i sottoscritti Consiglieri regionali
Interpellano
il Presidente della Regione affinché illustri:
1) se ci sono stati degli incontri tra il Governo regionale e
la proprietà dell'azienda mirati ad analizzare nel dettaglio la
difficile situazione;
2) se sono state individuate delle soluzioni per uscire dalla
crisi aziendale e ipotizzare il rilancio della stessa;
3) quali interventi intende attuare il Governo regionale in
merito alla delicata situazione venutasi a creare per il
mantenimento dell'occupazione in Valle e per la conservazione
dell'attività in questione in Valle d'Aosta.
F.to: Chatrian - Patrizia Morelli
Président
- La parole au Vice-président Chatrian.
Chatrian (VdAV-R)
- Grazie, Presidente. È sempre un po'
difficile portare in Consiglio, nel dibattito di quest'aula
situazioni difficili, situazioni che magari in questo ultimo
periodo hanno delle difficoltà, ma penso che sia proprio il luogo
più titolato e adeguato dove fare il punto della situazione,
soprattutto su quali siano le prospettive, quali le volontà, quali
anche le possibilità, vista l'organizzazione della nostra
Regione... non so se dobbiamo aspettare qualcuno, l'Assessore...
sto parlando da solo, spero che magari a qualche collega
interessi... a me non piace ascoltarmi...
(interruzione di un consigliere, fuori microfono)
...non scherzo su questo, proprio perché stiamo parlando di
numerose famiglie e di numerosi dipendenti, che probabilmente
perderanno il loro posto di lavoro e avranno anche delle
difficoltà, quindi non utilizzerei dei termini scherzosi su questo
argomento.
Due settimane, fa il nostro gruppo ha ritirato l'interpellanza,
viste le evoluzioni che poteva avere il gruppo aziendale e non solo
il gruppo. Vorrei fare una piccola premessa di distinzione: una
riguarda quello che è stato e quello che è questo marchio, che ha
veicolato e ha portato nel mondo il nome della Valle d'Aosta;
l'altra, la preoccupazione per quanto riguarda l'occupazione dei
posti di lavoro, della riduzione drastica capacità di lavoro.
Focalizziamo tre domande molto chiare, indubbiamente le
richieste sono mirate alle intenzioni di tipo politico che la
Giunta, il Governo regionale intende attuare e in che maniera;
quindi se ci sono stati indubbiamente più che incontri, tavole
rotonde con le partecipate regionali, Finaosta, Aosta Factor e non
solo; se ci sono soluzioni individuate e soprattutto gli
intendimenti per il futuro... queste erano in sintesi le
domande.
Grazie, Assessore, per la sua presenza.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Merci, M. le Président.
Intanto ringrazio i colleghi che nell'ultimo Consiglio hanno
aderito alla discussione di questa interpellanza in attesa di una
definizione o di una soluzione al problema che in quel periodo era
ancora nella fase cruciale di trattative.
Gli interpellanti chiedono tre cose: "
se ci sono stati degli
incontri fra il Governo regionale e la proprietà dell'azienda,
mirati ad analizzare nel dettaglio la difficile situazione"
...
la risposta è che ci sono stati prevalentemente degli incontri da
parte della finanziaria regionale con gli istituti di credito che
erano interessati al piano di ristrutturazione, le eventuali
proposte del piano di ristrutturazione dell'azienda. Diciamo che
questi incontri a suo tempo non hanno portato ad una soluzione che
potesse far sì che la finanziaria regionale potesse fare degli
interventi singolarmente. Fin da subito la finanziaria regionale si
era resa disponibile ad intervenire a seguito di un piano di
ristrutturazione approvato da tutti gli istituti di credito che
avevano dei rapporti con Eurotravel.
"Se sono state individuate delle soluzioni per uscire dalla
crisi aziendale e ipotizzare il rilancio della stessa"
... noi,
allo stato delle cose, abbiamo delle notizie che ci sono pervenute
dal gruppo che, per certi versi, ha rilevato l'attività di
Eurotravel. Questo gruppo è il gruppo Ita Club S.r.l., questa è la
nuova società che ha il controllo gestionale del tour operator
Eurotravel e della ET Service, la divisione di gestione alberghiera
per le strutture ET Hotels & Resorts; l'operazione da quanto ci
è stato riferito è stata portata a termine da un gruppo di
finanzieri italiani guidati da Giorgio Mazzella, imprenditore
turistico e Presidente della Banca di Credito sardo. Giorgio
Mazzella è proprietario di 7 alberghi in Sardegna, si tratta del
Telis Village, dell'Hotel Club Calamoresca e del Relais Monteturri
di Arbatax, del Grand Hotel Capo Boi e l'Hotel Timi Ama a
Villasimius, del Residence Torre delle Stelle sulla costa di
Villasimius, e del Village Hotel a Marina di Capitana nei pressi di
Cagliari. Mazzella è anche Presidente della Società di gestione
dell'Aeroporto di Tortolì e editore dell'emittente Televisiva
Sardegna Uno (389 Sky). Queste sono notizie che ci sono state
fornite da questo gruppo che, insieme ai tecnici che Eurotravel
aveva incaricato per un'ipotesi di soluzione al problema, ci hanno
fatto pervenire. Nella compagine societaria di Ita Club figurano
altri importanti figure imprenditoriali, sia nel settore
finanziario, sia nel settore alberghiero, come ad esempio i soci
operativi della compagnia Gestione alberghi S.r.l., che si occuperà
di garantire l'operatività dell'attività di tour operator di
Eurotravel. Tra i soci figurano Giancarlo Bolengo, con esperienza
in diversi tour operator italiani, che gestirà la parte relativa
all'operatore turistico, ed Enzo Tasca, Presidente di Ita Club, che
vanta un passato di direzione di strutture turistiche, e che si
occuperà del comparto alberghiero. Il settore amministrazione e
finanza è stato assegnato a Renato Cicosta. Di fatto l'operatività
di Ita Club è già iniziata in quanto la nuova società gestisce fin
da oggi direttamente diverse strutture alberghiere. Oltre a queste
strutture, il tour operator Eurotravel, con il controllo gestionale
di Ita Club, continuerà a proporre anche molte altre soluzioni di
vacanza, con alcune delle quali sono già state intavolate
trattative per stipulare nuovi contratti di commercializzazione.
Queste sono le informazioni che, allo stato delle cose,
l'Amministrazione regionale ha ricevuto dal gruppo che praticamente
avrebbe rilevato ed è entrato in società con Eurotravel.
"Quali interventi intende attuare il Governo regionale in
merito alla delicata situazione venutasi a creare per il
mantenimento"
... non so se questo quesito forse era ancora
riferito alla fase precedente. Allo stato delle cose il Governo
regionale è in attesa di avere un incontro che informalmente è
stato richiesto da questi nuovi proprietari per poter ufficialmente
capire quali sono i termini dell'operazione, perché, allo stato
delle cose, al di là di questa comunicazione su richiesta che
abbiamo fatto per poter dare qualche risposta agli interroganti,
non abbiamo avuto ancora incontri ufficiali, né il Governo
regionale, né la finanziaria regionale sono stati interpellati con
incontri ufficiali. Nel momento in cui ci saranno incontri
ufficiali con un progetto di ristrutturazione preciso e definito,
il Governo regionale esaminerà quali comportamenti, quali azioni e
quali interventi eventualmente porre in atto.
Président
- La parole au Vice-président Chatrian.
Chatrian (VdAV-R)
- Grazie. Peccato, Assessore, che lei
non fosse presente nel momento in cui ho fatto qualche premessa,
qualche considerazione in più, vista la situazione delicata e anche
un po' difficile. Prendiamo atto della sua risposta, ma vorrei fare
qualche riflessione in merito.
Lei ha risposto molto bene al punto n. 2, risposte che - come ha
detto lei - sono state fornite chiamiamoli così, dei
"soi-disant"
acquirenti, per il momento. Sinceramente ci
aspettavamo qualche considerazione in più sui punti 1 e 3; visto
che i numeri sono importanti a livello di occupazione: 120
dipendenti, noi abbiamo solo delle informazioni dagli organi di
stampa che probabilmente ci sarà una riduzione del 90 percento,
quel 90 percento vuol dire che 100 persone su 120 perderanno il
loro posto di lavoro. Questo dato era alla base della nostra
preoccupazione, di un'industria media o medio-alta, penso che
possiamo paragonarla ad un'industria di un certo livello, con
ricadute di un certo livello anche dal punto di vista fiscale,
immaginiamo, sicuramente, e lei oggi ci ha fornito una posizione
chiara sul punto n. 1, sono stati fatti degli incontri con le
partecipate titolate e nessun intervento era possibile o poche
soluzioni erano possibili da come abbiamo capito, e ci ha fornito
il secondo passaggio che è quello legato all'attività più privata.
Ahimè, il punto 3, come ha detto lei, decade perché le intenzioni
del Governo regionale sono state comunque la non possibilità, vista
- come ci ha ben chiarito - la non possibilità o la non volontà di
attuare degli indirizzi diversi, dei percorsi diversi. Il percorso
unico è quello privatistico, da una parte e, dall'altra, la perdita
di 100 posti di lavoro all'interno della nostra Regione: questo per
fare lo stato dell'arte, preoccupante come stato dell'arte, proprio
in questo momento dove i settori privati hanno grandi
difficoltà!
Forse si aspettavano delle risposte più puntuali e dettagliate,
più a lungo termine, più a livello di pianificazione, proprio per
il marchio, per il nome, per la Valle d'Aosta e soprattutto per
l'occupazione... ci spiace un po'! Grazie.
