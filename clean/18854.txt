Classificazione
AGRICOLTURA


Resoconto integrale del dibattito dell'aula
Oggetto del Consiglio n. 1978 del 27 aprile 2001 - Resoconto
OGGETTO N. 1978/XI Approvazione della deroga di cui al comma
2, dell’articolo 21 legge regionale 6 luglio 1984,
n. 30 e successive modificazioni, per la concessione di provvidenze
a favore dell’azienda agricola Fernanda Saraillon di
Aymavilles, avente sede nel comprensorio servito da struttura
cooperativistica regionale, per la costruzione di locali al
servizio di azienda vitivinicola.
Deliberazione Il Consiglio
Preso atto che l’Azienda agricola Fernanda
Saraillon di Aymavilles, operante nel settore agricolo, in data 26
luglio 2000 ha presentato una richiesta tendente ad ottenere le
provvidenze regionali previste dalla legge regionale 6 luglio 1984,
n. 30 e successive modificazioni, per la costruzione di locali al
servizio di azienda vitivinicola;
Atteso, che le norme transitorie dell'allegato "A" alla
deliberazione di Giunta n. 286 in data 12 febbraio 2001 relativa
all'approvazione delle modalità di esecuzione e dei criteri di
applicazione del Piano di Sviluppo Rurale per gli anni 2000/2006
approvato con deliberazione del Consiglio regionale n. 1807/XI in
data 24 gennaio 2001 ai sensi dei regolamenti Ce n. 1257/99 e n.
1750/99, dispongono che le domande giacenti in attesa di
finanziamento presentate ai sensi della legge regionale 6 luglio
1984, n. 30 e successive modificazioni possono essere istruite in
base ai criteri di ammissibilità definiti con deliberazione di
Giunta n. 259 del 7 febbraio 2000 o transitare sul piano di
Sviluppo Rurale;
Preso atto che, trattandosi di richiesta presentata
antecedentemente all'entrata in vigore del Piano di Sviluppo
Rurale, il Capo del Servizio produzioni agricole e riordino
fondiario, ha ritenuto opportuno istruire detta domanda ai sensi
della legge regionale 6 luglio 1984, n. 30 e successive
modificazioni;
Atteso che tale azienda sorge nel comprensorio servito da
struttura regionale gestita da cooperativa agricola operante nel
settore vitivinicolo, e precisamente la "Coop. Cave des onze
Communes scrl" di Aymavilles;
Considerato che il comma 2 dell’articolo 21 della
legge regionale 6 luglio 1984, n. 30 e successive modificazioni,
così come sostituito dall’articolo 7 della legge
regionale 13 giugno 1991, n. 19, prevede che nelle zone interessate
dagli impianti e dalle attrezzature destinate alla raccolta,
trasformazione, lavorazione, conservazione, commercializzazione e
vendita di prodotti agricoli e zootecnici, non possono essere
concesse provvidenze, per gli stessi scopi, alle aziende ricadenti
nel comprensorio servito dalle strutture collettive, salvo deroghe
approvate dal Consiglio regionale;
Preso atto inoltre che la sopracitata azienda non conferisce i
propri prodotti alla cooperativa sopraricordata e che pertanto la
stessa necessita di realizzare una nuova struttura, per la
trasformazione e la conservazione dei propri prodotti agricoli;
Richiamata la deliberazione della Giunta regionale n. 13 in data
11 gennaio 2001 concernente l’approvazione del
bilancio per il triennio 2001/2003, con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto l’obiettivo n. 152102 –
Interventi finalizzati al miglioramento e
all’efficienza delle strutture agricole e al
riordino fondiario;
Visto l’articolo 8 del decreto legislativo 22
aprile 1994, n. 320, come modificato dall’articolo 1
del decreto legislativo 16 febbraio 1998, n. 44, in ordine alla
sottoposizione dell’atto a controllo;
Visto il parere favorevole rilasciato dal Capo del servizio
produzioni agricole e riordino fondiario
dell’Assessorato dell’agricoltura e
risorse naturali, ai sensi del combinato disposto degli articoli
13, comma 1, lettera e) e 59, comma 2 della legge regionale 23
ottobre 1995, n. 45, sulla legittimità della presente
deliberazione;
Delibera
1) di approvare la deroga, ai sensi del comma 2
dell’articolo 21 della legge regionale 6 luglio
1984, n. 30 e successive modificazioni, così come sostituito
dall’articolo 7 della legge regionale 13 giugno
1991, n. 19, per la concessione delle provvidenze previste
dall’articolo 6 della legge regionale in questione a
favore dell’Azienda agricola Fernanda Saraillon di
Aymavilles, avente sede nel comprensorio servito da struttura
cooperativistica regionale, per la costruzione di locali al
servizio di azienda vitivinicola;
2) di dare atto che alla determinazione della spesa ammissibile
e alla concessione della relativa provvidenza,
all’azienda agricola sopraccitata, nonché
all’impegno della spesa provvederà la Giunta
regionale con successivo provvedimento deliberativo.
Président
La discussion générale est ouverte.
La parole au Conseiller Frassy.
Frassy (FI) Vorrei capire meglio questa deliberazione perché mi
sembra che su questo argomento avessimo già avuto modo, in tempi
passati, di fare un ragionamento su quella che era
l’utilità di una norma che, da quel che mi sembra di
poter ricordare, viene spesso e sistematicamente derogata.
Qua ci troviamo in presenza di un provvedimento che il Consiglio
adotta in deroga alla legge n. 30/1984. Cosa dice questa legge
nella norma che qui viene derogata? Dice che quando
un’azienda sorge in un comprensorio che è servito da
una struttura regionale gestita da cooperativa non dovrebbe aver
diritto ad ottenere una serie di finanziamenti pubblici.
Con questa deliberazione invece andiamo a derogare questa norma
e a concedere di conseguenza dei finanziamenti che altrimenti non
potrebbero essere erogati.
La domanda che pongo alla fine di questo breve ragionamento è
quali sono i criteri per derogare.
Ammesso poi che possa avere un senso il divieto contenuto nella
legge, se non ci sono dei criteri per derogare si rischia che la
discrezionalità amministrativa si tramuti, Assessore, in arbitrio
ossia che ci sia una valutazione meramente personale
sull’opportunità o meno di concedere la deroga.
Visto che provvedimenti di questo genere ne sono già stati
portati diverse volte in aula, ma non sappiamo se vengono portati
tutti o se alcuni non vengono portati, vorrei sapere
dall’Assessore se per quanto concerne il suo mandato
richieste di deroga sono sempre state accolte e, se così non fosse,
quali sono i criteri che fanno sì che alcune deroghe vengano
concesse e altre no.
E se, come auspico, le deroghe vengono sempre concesse, sarebbe
opportuno che la legge n. 30/1984 negli articoli che vengono qui
derogati venisse modificata affinché questo meccanismo della deroga
non debba più essere attuato e ci sia la consapevolezza da parte di
soggetti che si ritrovino in queste situazioni che, anche se
l’area in cui operano è servita da strutture
regionali gestite da cooperative agricole, possono comunque
ottenere i contributi.
Riteniamo che su questo argomento debba essere fatta chiarezza
perciò vorremmo avere delle risposte possibilmente precise.
Président
La discussion générale est ouverte.
La parole l’Assesseur à
l’agriculture et aux ressources naturelles,
Perrin.
Perrin (UV)
Innanzitutto voglio rassicurare il Consigliere
Frassy che si tratterà di uno degli ultimi episodi, se non
dell’ultimo, che va ad usufruire di questo tipo di
deroga, anche perché siamo in fase di transizione dalla normativa
prevista dalla legge n. 30 e alla normativa attuativa del piano di
sviluppo rurale.
La richiesta di questa azienda per andare a costruire nuovi
locali - si tratta di un'azienda vitivinicola - è precedente
all’approvazione del piano per cui transita ancora
sulla vecchia normativa che, come giustamente dice il Consigliere,
prevede delle deroghe per le aziende che operano
all’interno di un comprensorio servito da
cooperative qualora queste aziende dimostrino una certa struttura e
una capacità produttiva che giustifichi l'intervento.
Posso anche assicurare il Consigliere Frassy che, almeno a
partire dal mio mandato, le deroghe che sono state richieste,
motivate chiaramente, sono state tutte accolte trattandosi
generalmente di completamento di strutture già esistenti, quindi di
aziende già operanti sul territorio con una consolidata azione
produttiva sul territorio stesso.
Questo penso sia uno degli ultimi casi, per non dire
l’ultimo caso, a cui questa norma si applica.
Président
La discussion est close.
Je soumets au vote l’objet n° 27:
Conseillers présents: 27
Votants: 24
Pour: 24
Abstentions: 3 (Beneforti, Curtaz, Squarzino Secondina)
Le Conseil approuve.
