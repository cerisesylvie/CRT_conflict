Classificazione
LAVORO



Oggetto del Consiglio n. 2510 del 21 febbraio 2007 - Resoconto
OGGETTO N. 2510/XII - Provvedimenti per ridurre il lavoro
precario nel settore pubblico. (Interpellanza)
Interpellanza
Preso atto della delibera della Giunta regionale n. 153 del
26 gennaio u.s., che individua i settori di intervento
straordinario di competenza regionale, per cui ricorrere
all'ausilio di personale straordinario, ed in particolare si
individua l'assistenza ai soggetti portatori di handicap, per
l'anno scolastico 2007/2008 attraverso l'assunzione di 102
operatori di sostegno, nonché la custodia dei siti monumentali
aperti al pubblico e l'assistenza alle manifestazioni, con
l'assunzione di 61 custodi e 65 assistenti;
Constatato che tali interventi straordinari si ripetono, con
pochissime modifiche, da parecchi anni e la straordinarietà
dell'assunzione supera per quasi un terzo delle lavoratrici e dei
lavoratori interessati un decennio di assunzioni e licenziamenti,
costituendo un'iniqua sacca di precariato nel settore
pubblico;
Ricordata la risoluzione n. 2328/XII del Consiglio regionale
che impegna la Giunta "a combattere il fenomeno" del precariato,
sia privato che pubblico;
i sottoscritti Consiglieri regionali
Interpellano
la Giunta regionale per conoscere se intenda:
1) intraprendere delle azioni per ridurre il fenomeno del
precariato ed in particolare nel settore pubblico;
2) nell'attesa, predisporre l'assunzione a tempo
indeterminato di almeno 30 operatori di sostegno, 20 custodi e 20
assistenti alle manifestazioni, al fine di sanare le più lunghe
precarietà esistenti in tali settori;
3) predisporre un percorso di assunzione a tempo
indeterminato per un numero di pari entità di personale con tali
qualifiche, al fine di garantire non solo la stabilità del rapporto
di lavoro, ma anche una professionalità e un aggiornamento,
assolutamente indispensabili sia nell'assistenza scolastica dei
portatori di handicap sia nelle attività connesse alla
valorizzazione dei beni architettonici, mussali e delle esposizioni
permanenti o temporanee;
4) attivare un tavolo di concertazione con le rappresentanze
sindacali di categoria e le RSU al fine di definire modalità e
tempistica delle azioni sopra evidenziate.
F.to: Sandri - Fontana Carmela
Presidente
- La parola al Consigliere Sandri.
Sandri (GV-DS-PSE)
- Molto semplicemente avevamo, in
accordo con la Giunta regionale, votato una risoluzione: la n.
2328, con cui l'Esecutivo si era impegnato a combattere il fenomeno
del precariato anche nella pubblica amministrazione. Da allora -
qui si parla del dibattito sul bilancio del dicembre dello scorso
anno - non abbiamo visto particolari movimenti. Dato che ci stiamo
avvicinando al momento in cui una parte di questo precariato verrà
di nuovo riassunto - quello delle mostre, castelli, custodi... -,
mentre permane forte il precariato nel campo degli assistenti ai
soggetti portatori di handicap, volevamo avere indicazioni su che
prospettive si vuole dare in materia, perché bisogna tener conto
che circa 60-70 (30 operatori di sostegno, 20 custodi, 20
assistenti alle manifestazioni) stanno soffrendo una situazione di
cronicità della loro situazione di precariato che supera i 10
anni.
Volevo ricordare che la Liguria ha messo in piedi un progetto
per stabilizzare 1.200 precari dell'ente da qui al 2.010 e di
questi ne ha già stabilizzati 494 nel 2006, ne stabilizzerà altri
300 nel 2007 e a gruppi di 3-400 persone l'anno nel giro di 3 anni
ridurrà drasticamente il precariato, rimarranno praticamente 200
precari, che sono fisiologici perché legati a specifiche funzioni.
Volevamo chiedere, visto che la Liguria ha dimostrato di riuscire
in questo senso attraverso il meccanismo dei concorsi riservati ai
precari che ne abbiano i requisiti, cosa intende fare l'Esecutivo
regionale.
Presidente
- La parola al Presidente della Regione,
Caveri.
Caveri (UV)
- Chiederò all'amico Burlando quale tipo di
miracolo stia effettuando, perché l'assunzione di 1.200 persone nel
breve volgere di pochi anni è fatto talmente straordinario da
destare vivo stupore, per cui chiederò alla Regione Liguria come
stanno facendo, soprattutto per rispettare il Patto di stabilità
che, di fatto, ha bloccato le assunzioni nella pubblica
amministrazione. Le Regioni a statuto ordinario da circa un
ventennio non fanno concorsi, quindi non so quale tipo di
"diavoleria" abbia inventato, poi, conoscendo il carattere dei
Liguri, avendo una mamma ligure, so che sono particolarmente
risparmiosi, quindi per una volta la nomea dei liguri sparagnini è,
per fortuna, smentita. Mi informerò in modo da poter fornire al
collega Sandri delle informazioni, che indirettamente influenzano
anche la risposta che darò.
Lo avevamo già detto nel corso della discussione sulla
finanziaria, l'Amministrazione regionale ha tutta l'intenzione di
combattere il fenomeno del precariato, fenomeno da apprezzare con
la sua dovuta attenzione, perché nel declinare le diverse
professionalità siamo di fronte a professionalità molto diverse le
une dalle altre. Quando eravamo ricchi in termini di possibilità di
spesa del nostro bilancio, ci siamo inventati gli operatori di
sostegno, che sono una figura - 102 persone - esistenti solo in
Valle d'Aosta, altrove questa figura è coperta dai bidelli o dagli
insegnanti di sostegno, che da noi sono particolarmente preziosi
dal punto di vista pedagogico, quindi non accompagnano i bambini ad
urinare, cosa che a Quincinetto fanno e che da noi viene fatta da
tale figura di operatore di sostegno. È vero che in questo caso
sono stati fatti tutti i tentativi per trovare soluzioni diverse,
perché credo che si dovranno fare degli sforzi d'inventiva: in
bassa Valle già questo incarico era stato dato a una cooperativa
sociale, ma non ha dato i risultati dovuti, però il problema per
tale figura professionale... è del tutto legittimo che vi sia una
tendenza alla stabilizzazione, facendo però un ragionamento sul
fatto di dove si spingano le rispettive competenze delle persone
che lavorano nell'ambito della scuola. Il fatto che altrove non ci
siano e che da noi ci siano è un fatto positivo, ma 102 persone
gravano sul bilancio regionale. Molto diversa è la questione del
precariato nel settore delle manifestazioni, custodi e assistenti,
in particolare gli assistenti sono spesso dei giovani che fanno
l'Università, che sbarcano il lunario e che non sono ancora alla
ricerca di un posto definitivo, diversa è la figura dei custodi.
Per gli assistenti sappiamo che è molto spesso un aiuto al reddito,
che non si configura con la necessità di assunzioni. Nel migliore
del mondo possibile assumerei tutti, collega Sandri, peccato che vi
sia il Patto di stabilità e il Patto di stabilità, articolo 1,
comma 660 della legge finanziaria, prevede che entro il 31 marzo la
Regione concordi con il Ministero dell'economia e delle finanze il
livello complessivo delle spese correnti in conto capitale, Patto
di stabilità interna relativo al 2007, pertanto, fino alla
conclusione di questo patto, non è possibile incontrare i sindacati
in quel tavolo che lei auspica, perché non sappiamo quale sarà il
livello di spese correnti che ci verrà riconosciuto, fra cui
rientra anche il costo del personale. Abbiamo quindi un duplice
controllo sul personale: un controllo di tipo contabile e
finanziario che passa attraverso i costi delle spese correnti e un
controllo che riguarda il personale, cosa che contestiamo, ma il
Patto di stabilità è oggi così concepito, perché il paradosso del
Governo è che, da un lato, sembra sbloccare il precariato nel
pubblico impiego dello Stato, dall'altro, con il Patto di
stabilità, fa sì che gli uffici statali esistenti in Valle d'Aosta,
comprese le forze dell'ordine, siano gravemente sottodimensionati.
Aspettiamo quindi di conoscere l'esito del Patto di stabilità per
aprire il tavolo con le organizzazioni sindacali che era stato
concordato in quell'ordine del giorno che era stato votato nella
finanziaria.
Perché le dico che anche la sua ipotesi minimalistica, che poi
tanto minimalistica non è, ossia 20 custodi, 20 assistenti e 30
operatori di sostegno, è oggi irrealistica? Perché oggi sappiamo
nell'applicazione del Patto di stabilità, così come si è
configurato in questi anni, di poter assumere 30 persone nel corso
del 2007, più il 50% delle persone che andranno in pensione. È
possibile che nel 2007 vi sia un accesso alle pensioni un po' più
elevato, perché aleggia come una minaccia la possibilità che per il
personale femminile ci possa essere un allungamento dei tempi di
pensionamento, quindi devo dire che in questo periodo sono più le
persone che vanno in pensione di quelle che prendono tempo, come
poteva avvenire dopo il celebre "scalone" e la "riforma Dini"
quando le cose si erano stabilizzate.
Credo sia nostro interesse trovare delle soluzioni ragionevoli.
Sono interessato da quanto lei dice di Burlando, perché la famosa
questione dei concorsi riservati, l'unica volta che abbiamo provata
a farla, riguardava il famoso personale dell'Agenzia del lavoro, la
Corte costituzionale ce l'ha bocciata dicendo che non si possono
fare concorsi riservati se non in una percentuale molto bassa, con
la situazione abbastanza paradossale che tu rischi di mettere a
concorso dei posti, poi quei concorsi devono avere una
caratteristica di tipo pubblico e chi è precario da 10 anni, che tu
puoi premiare con una parte del punteggio e con una parte
percentuale dei posti, ma veramente siamo a livello
infinitesimale... quando tu fai il concorso pubblico e non hai
alternativa rischi di trovarti in una situazione terribile e
dolorosa per chi da molto tempo è un precario... che il precario si
vede passato da un giovane di studi recenti che gli frega il posto.
Ribadisco al collega Sandri la sensibilità della Giunta nei
confronti del precariato, aspettiamo rispetto al Patto di stabilità
di avere una qualche certezza. Nei molti anni in cui la vostra
forza politica ha governato la Valle d'Aosta, credo che fosse un
tema sul quale non c'erano "intingimenti". Oggi su 2.888 dipendenti
abbiamo circa 7-800 quinti livelli, ossia il livello più basso
dell'amministrazione, riteniamo che nei prossimi anni le assunzioni
debbano essere concentrate nel tener conto di questo precariato
anche su quei "d" che devono essere la spina dorsale di
un'amministrazione.
Presidente
- La parola al Consigliere Sandri.
Sandri (GV-DS-PSE)
- Sono soddisfatto della risposta
perché apprezzo il tono che ritengo collaborativo. È chiaro che
questo è un tema complesso, si vanno a toccare elementi svariati
dalla Corte costituzionale alle compatibilità di bilancio, quindi
credo che il contributo di tutti sia quello di trovare una
soluzione al problema. Mi permetto però di evidenziare una cosa:
lei, Presidente, sottovaluta l'importanza e il peso dal punto di
vista economico di una nuova assunzione rispetto all'assunzione di
una persona che è precaria, perché il costo non è zero, ma quasi,
nel senso che se questa persona la pago 9 mesi all'anno tutti gli
anni, se io la assumo per un contratto a tempo parziale (un
part-time verticale corrispondente al periodo di apertura dei musei
o al periodo scolastico, o al periodo di apertura dei castelli),
alla fine il costo praticamente è zero ed è forse questo il
cosiddetto "escamotage di Burlando", perché non si va a fare nessun
sovraccosto e il Patto di stabilità viene ampiamente rispettato;
cosa diversa è invece ipotizzare assunzioni in più che ovviamente
non vanno a coprire posti già evidenti. Se facciamo un ragionamento
serio e vogliamo fare un lavoro serio con le forze sindacali,
dobbiamo capire che una stabilizzazione di una parte di questo con
dei contratti a tempo indeterminato, ma a tempo parziale dal punto
di vista verticale credo che non avrebbe effetti sul bilancio,
quindi rispetti il Patto di stabilità. Questa è un'ipotesi di
lavoro, io la invito a rifletterci sopra perché credo si possa fare
e avrebbe 2 risultati positivi: il primo, di risolvere il problema
del precariato, che significa instabilità sociale e una serie di
difficoltà e preoccupazioni per la popolazione; il secondo, di
migliorare la qualità del servizio di queste persone, perché
abbiamo una professionalità che ogni tanto scompare, perché se
faccio l'operatore di sostegno 1 anno, 2 anni, 3 anni e al quarto
anno so di non poter essere messo a tempo indeterminato, alla prima
occasione decente me ne vado da un'altra parte, con il risultato
che questo servizio utilissimo per le persone handicappate rischia
di avere una caduta "a gradini" della sua qualità. In tale senso
credo che l'operatore di sostegno sia stata una bella invenzione,
da coordinare ancora meglio con le altre figure del mondo della
scuola, ma che merita sicuramente questo dato.
Per quanto riguarda gli assistenti alle manifestazioni, ritengo
che lei abbia dato una visione parziale. È vero che una parte sono
studenti universitari, ma se lei va a vedere l'elenco, esiste una
ventina di persone ultraquarantenni che fanno questo mestiere da
più di 10 anni. Credo che guardarle in faccia e dirgli: "da
quest'anno oppure dal 2008, o dal 2009 facciamo un piano, affinché
il suo contratto, al posto di essere rinnovato ogni anno, diventi a
tempo indeterminato, anche se limitato a quei periodi di lavoro che
possono andare da giugno a settembre o da marzo a novembre",
cambierebbe loro la vita. L'invito che faccio, oltre che di
recuperare il materiale da Burlando, è di verificare se questa
regolarizzazione del precariato abbia dei costi, ho l'impressione
di no.
