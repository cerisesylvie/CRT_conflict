Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 282 del 29 maggio 1981 - Resoconto
OGGETTO N. 282/81 - SITUAZIONE DELLE INIZIATIVE PER LA SOLUZIONE
DEL PROBLEMA DEI PUNTI DI VENDITA DI GIORNALI. (Interrogazione)
Presidente
- Do lettura dell'interrogazione presentata
dal Consigliere Minuzzo.
INTERROGAZIONE
Il Consigliere regionale del PSDI,
INTERROGA
l'Assessore all'Industria, Commercio, Artigianato e
Trasporti, Guido Chabod, per conoscere l'attuale situazione e quali
sono le iniziative che intende prendere per risolvere il problema
dei punti vendita dei giornali.
Presidente
- L'interrogato è l'Assessore all'Industria,
Artiginato e Trasporti, Chabod, il quale ha facoltà di parlare.
Chabod (DC)
- L'agitazione dei titolari delle rivendite
dei giornali manifestatasi per ben due volte con la chiusura delle
rivendite nel corso degli ultimi mesi, trova la motivazione della
protesta nell'emendamento apportato all'articolo 12 del disegno di
legge sull'editoria all'esame del Senato, emendamento che tendeva a
liberalizzare i punti di vendita dei giornali, così che potevano
venderli sia gli alberghi che le pensioni che i supermercati e le
librerie.
La rappresentanza sindacale dei rivenditori ha presentato nei
mesi di febbraio e di aprile una vibrata protesta a seguito della
concessione da parte del Comune di Aosta dell'autorizzazione
all'apertura di una rivendita di giornali.
L'emanazione delle due circolari citate nell'interrogazione è
motivata dal fatto che in un primo tempo si stabilì, sulla base
della competenza attribuita in materia ai Comuni dall'art. 54 del
DPR 616/77, di un parere del Ministero dell'Industria e del
Commercio nonché di due decisioni del Consiglio di Stato, che la
legge 462/71 si applicasse anche alle rivendite di giornali e
riviste. Successivamente, anche per motivi di opportunità,
nell'attesa dell'approvazione della legge sull'editoria, si
comunicò ai Comuni di soprassedere alla concessione delle relative
autorizzazioni.
Poiché la Regione non può esercitare le funzioni di indirizzo e
coordinamento in materia fin quando non troverà applicazione la
616, l'azione dell'Assessorato avrà nei tempi brevi i seguenti
obiettivi: esercitare un'azione il più possibile efficace affinchè
il Parlamento provveda sollecitamente ad approvare la legge
sull'editoria; giungere ad una rapida approvazione del decreto
delegato di estensione alla Regione per la 616.
Presidente
- Il Consigliere Minuzzo ha facoltà di
rispondere.
Minuzzo (PSDI)
- Non si può dire niente, va bene così;
anche perché questa agitazione si ha da due mesi a questa parte, e
non penso sia necessario presentare un'interrogazione per sentirsi
dire che i fini dell'Assessorato saranno quelli di sollecitare a
livello nazionale la legge e cose di questo genere. Penso che
queste cose si sarebbero benissimo potute fare prima, senza
necessità di avere un'interrogazione.
Chiedo che l'Assessore tenga informato il Consiglio di quelle
che saranno in concreto le iniziative da intraprendere per centrare
gli obiettivi che l'Assessorato si propone e che sono stati da lui
citati leggendola risposta a questa interrogazione.
ORDINE DEI LAVORI
Presidente
- Si dovrebbero ora discutere gli oggetti n.
10 e 11; la Presidenza propone, se l'Assessore alla Sanità ed
Assistenza sociale Rollandin è d'accordo e sono d'accordo i
Consiglieri Viberti e Minuzzo, in quanto trattasi di argomento
analogo e interessante anche l'interpellanza del Consigliere Berti,
di soprassedere alla discussione dei due oggetti e di farlo oggi
pomeriggio, quando il Consigliere Berti ha assicurato che sarà
presente.
Non ci sono obiezioni, pertanto il Consiglio passa all'esame
dell'oggetto n. 12.
