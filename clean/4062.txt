Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 381 del 9 luglio 1981 - Resoconto
OGGETTO N. 381/81 - DISEGNO DI LEGGE CONCERNENTE: "APPROVAZIONE
DEL RENDICONTO GENERALE DELLA REGIONE PER L'ESERCIZIO FINANZIARIO
1980".
Presidente
- La parola al Presidente della Giunta.
Andrione (UV)
- Per il secondo anno consecutivo, il conto
consuntivo viene presentato tempestivamente e cioè nell'anno di
esercizio successivo a quello in cui si è svolto il bilancio
stesso. Anche quest'anno, però, rispetto alle nostre ambizioni,
siamo leggermente in ritardo; ritardo che è dovuto in parte al non
ancora perfetto funzionamento del Centro meccanografico che non dà
la posta di spesa con la necessaria rapidità, e in parte sia alle
note vicende riguardanti il riparto fiscale, sia alla possibilità,
durata a lungo, di avere dei supplementi di entrate rispetto al
1980.
Il rendiconto finanziario è stato mutato nel senso che esso
corrisponde adesso alle poste di uscita e quindi, tecnicamente,
ricalca quelle che sono le previsioni di spesa; non sto a leggervi
le cifre anche se è proprio una questione di cifre, e, per quanto
riguarda gli aspetti negativi o discutibili del rendiconto, più che
alla Giunta spetta ai Revisori sottolinearli. A noi preme
soprattutto evidenziare il fatto che è possibile, in un arco di
tempo ragionevole, esaminare il rendiconto e quindi sviluppare una
critica puntuale rispetto alla gestione del bilancio dell'anno
precedente.
Presidente
- Colleghi Consiglieri, nell'aprire la
discussione generale, faccio presente che al disegno di legge sono
allegati la relazione tecnica, la relazione dei Revisori dei Conti
- che sono i colleghi Bordon, Lanivi e Viberti - e il parere
espresso dalla Commissione Affari Generali in data 1° luglio
1981.
Ha chiesto di parlare il Consigliere Viberti. Ne ha facoltà.
Viberti (DPROL)
- Devo dire che quando il Consiglio mi ha
nominato Revisore dei Conti non avevo la più pallida idea di ciò
che avrei dovuto fare, anzi in verità un'idea nel mio cervello
frullava e pensavo tra me: "Stavolta li incastro! Questa volta gli
faccio vedere io!". Poi c'è stato lo scontro con la dura realtà:
nel corso del 1980 l'Amministrazione regionale ha emesso 42.821
mandati di pagamento, il che significa che a ognuno di questi
mandati corrisponde una cartellina, all'interno della quale ci sono
le cosiddette pezze giustificative, che comprovano appunto la spesa
che è stata effettuata e pagata tramite il Tesoriere. Nel caso,
però, dei contributi, nelle cartelline non si trova un bel niente e
il motivo è evidente: da parte di chi eroga il contributo, sia esso
destinato all'incremento ad esempio della attività artigiana o al
risarcimento di qualche furto subito, non s richiede alcuna
giustificazione; trattasi di un gesto di interessata Liberalità che
fa chi gestisce il potere, con l'evidente scopo di conservarsi la
poltrona.
Cari colleghi, in quei circa quindici giorni che ho passato in
cerca di una buccia di banana su cui far scivolare la Giunta ho
preso diretto contatto, per la prima volta in modo preciso, con la
marea cartacea che produce l'Amministrazione regionale. Ma
cerchiamo di essere precisi: quando la prima copia del rendiconto è
uscita dalla stampante del calcolatore, il Ragioniere Capo mi ha
avvertito che potevo finalmente iniziare il mio lavoro di Revisore.
Pensavo che per questo tipo di lavoro avrei dovuto lavorare in
stretto contatto con le due alter persone - i due Revisori per la
maggioranza - che questo Consiglio aveva deciso di scegliere, al
fine di fare un controllo preciso di quanto era avvenuto nel corso
del 1980.
Povero ingenuo! Dei miei due colleghi, per tutto il tempo
trascorso nell'Ufficio di un funzionario delle Finanze, che - bontà
sua! - mi ha sopportato per più di due settimane senza troppo
lamentarsi, non ho neppure visto l'ombra! Certo, il Consigliere
Bordon ormai ha un'età per cui è comprensibile e credo anche giusto
che non debba sobbarcarsi una eccessiva mole di lavoro; penso però
che non si possa dire altrettanto per il Consigliere Lanivi, che
pare godere ottima salute e tutti assicurano essere dotato di un
cervello pronto e poderoso. Comunque, non è per criticare loro che
ho preso la parola; penso infatti che se hanno una coscienza sarà
questa a farli spurgare, altrimenti speriamo ci pensino gli
elettori!
Debbo ammettere che le tentazioni di non guardare, di lasciar
perdere, di fare altro sono state molte; non è affatto piacevole
mettere il naso in cose di cui non si sa niente! E qui denuncio
pubblicamente l'ignoranza mia e di quelli che, come Nuova Sinistra,
fanno politica in Valle d'Aosta. Dicevo, non sappiamo niente, e
quel poco che credevamo di sapere e quello che immaginavamo fosse
in un certo modo, abbiamo regolarmente scoperto che è completamente
diverso. Quindi, mi sia permesso di cominciare dando qualche
consiglio a chi l'anno prossimo vorrà prendersi la briga di
svolgere questo improbo compito.
Voglio tra l'altro sottolineare quanto ha già detto il
Presidente della Giunta, e cioè che almeno da un punto di vista
formale abbiamo fatto grossi passi avanti circa l'approvazione del
cosiddetto conto consuntivo o rendiconto generale. Lo scorso anno,
i colleghi Tonino e De Grandis avevano sottolineato in due
interventi quanto fosse importante e quali siano le caratteristiche
del conto consuntivo, che - diceva il Consigliere De Grandis -
addirittura nei Paesi anglosassoni riveste più importanza dello
stesso bilancio preventivo. Io, purtroppo, lo ripeto, non ho la
capacità di cogliere complessivamente quali siano stati gli errori
che questa Giunta, a livello di gestione generale, ha commesso;
quindi mi permetto di dare, dopo l'esperienza che ho fatto, alcuni
consigli a chi volesse intraprendere questo compito, perché penso
che tutto sommato anche un modesto lavoratore che viene immesso
all'interno di questo Consiglio possa, con i dovuti avvertimenti,
fare un discreto lavoro.
La prima cosa necessaria, secondo me, è una preparazione
psicologica per resistere al soffocamento da carta che si provoca;
e non sto scherzando! Non sto scherzando, perché quei 42.821
mandati e le relative copertine verranno conservati per dieci anni;
pensiamo poi che per quest'anno si prevedono circa 60.000 mandati:
non so proprio dove tutta questa carta verrà messa! A questo
proposito, un inciso: sarebbe ora che certi procedimenti che sono
in uso presso qualsiasi azienda privata, anche di dimensioni ben
più modeste che non l'Amministrazione regionale, comincino ad
essere se non proprio usati per lo meno provati, visto che tra
l'altro - mi riferisco alla microfilmatura - abbiamo acquistato,
non per questo scopo ma per l'Archivio Generale, tutta una serie di
apparecchi che da anni giacciono inutilizzati. Se poi, inciso
nell'inciso, si dovesse scegliere una via di questo genere,
facciamo prima delle prove e non affidiamoci al primo venuto
rappresentante di questo o quel macchinario, ma cerchiamo di
condurre un'attenta ricerca possibilmente in collaborazione anche
con i funzionari che mostrano di avere esperienza in queste
cose.
Dopo aver fatto la preparazione yoga contro il soffocamento da
carta, bisogna cominciare a guardare i mastri, che sono dei
tabulati enormi sui quali si vede lo svolgimento completo di ogni
Capitolo sia dell'entrata che della spesa.
Io mi sono limitato a controllare un solo mastro, quello delle
spese in competenza, quindi ho guardato quello che è stato speso
dall'Amministrazione regionale con i soldi che entravano, per il
1980, per la prima volta in bilancio. Non ho assolutamente avuto né
il tempo né la possibilità di andare a guardare come sono stati
spesi i residui.
Dicevo, dunque, di andare a controllare questi tabulati sui
quali si vede lo svolgimento di ogni Capitolo; ogni volta che un
piccolo campanello d'allarme suona nella testa di chi sta
guardando, immediatamente bloccarsi - non fare come ho fatto io! -,
chiedere di vedere la copertina alla quale si risale dal numero del
mandato, controllare ed eventualmente prendere degli appunti. È
assolutamente sbagliato fare quello che ho fatto io: naturalmente
ancora una volta l'esperienza insegna! Ho fatto un elenco pazzesco
di mandati e quando è stato il momento di controllarli ero agli
ultimi giorni, con pacchi di carta di cui non sapevo neanche più
perché avevo deciso di avere visione. Quindi, attenzione a come si
procede! Se si vuol fare un controllo che sia un minimo serio
bisogna tra l'altro cominciare con molto anticipo, e in questo
senso devo anche dire che chi avrebbe dovuto collaborare, forse
perché impegnato per via del riparto in un compito che è molto più
importante che non il controllo, cioè la ricerca dei soldi per i
prossimi anni, ha sempre dilazionato le mie richieste e io ho
capito con molto ritardo che avrei potuto, senza aspettare che il
conto consuntivo fosse stampato, iniziare le mie ricerche in tutta
quella massa di dati che nel corso dei mesi si sono depositati
nell'Archivio delle Finanze. Un'ultima cosa: sarebbe opportuno - e
questo, beh, mi sembra come dire che due più due fa quattro! -
farsi affiancare da qualche esperto in bilanci, che abbia
dimestichezza con i conti, per fare ciò che non sono riuscito a
fare io, cioè, come dicevo prima, avere una comprensione generale
del conto e non correre dietro solo alle varie spese, come
purtroppo ammetto di aver fatto.
Comunque, prima di entrare nel vivo delle scoperte fatte, vorrei
dire ancora qualche parola per spiegare la presenza di una nota che
potete trovare in calce alla relazione dei Revisori: siccome sono
convinto che come i miei colleghi Revisori - perché hanno firmato
prima di me - non l'abbiano letta molti altri colleghi, mi
permetto, visto che è molto breve, di rileggerla: "Con la presente
nota il sottoscritto precisa che la firma, apposta in calce al
verbale redatto dai revisori del rendiconto generale dell'anno
1980, è da considerarsi una semplice attestazione della validità
matematico-contabile nel rendiconto medesimo e non certo un avallo
alla gestione del bilancio. Infatti pur nel tempo troppo breve
avuto a disposizione per l'esame della documentazione
giustificativa, ha potuto tra l'altro riscontrare l'uso improprio
di fondi. Ritenendo pertanto che non siano stati rispettati gli
indirizzi programmatici espressi dal Consiglio regionale in sede di
discussione ed approvazione del bilancio preventivo 1980, lo
scrivente si riserva di esprimere in sede di dibattito consiliare
osservazioni e puntualizzazioni inerenti la valutazione
politico-amministrativa del rendiconto nonché, a suo avviso, la non
integrale applicazione della legge di bilancio.".
Fin dal primo esame di parte del materiale, ho potuto constatare
l'esistenza di discrepanze rispetto alle delibere, sia a livello di
utilizzo improprio di Capitoli che nella compilazione stessa delle
copertine; più avanti farò degli esempi per chiarire meglio a che
cosa mi riferisco. Per intanto, vi informo che quando ho visto
queste, chiamiamole così, imperfezioni, ho immediatamente
realizzato che non avrei potuto firmare attestando la regolarità
del rendiconto. Vi sembrerà strano, me questo fatto mi ha
preoccupato e così ho cercato di sapere quali conseguenze avrebbe
potuto provocare la mancanza della firma di uno dei Revisori, nel
caso specifico, la mia. L'Ufficio Legale e il Ragioniere Capo - ma
in particolar modo l'Ufficio Legale - mi fecero intravedere schiere
di funzionari inviati dallo Stato a setacciare l'Assessorato alle
Finanze con conseguente blocco della macchina amministrativa, che
già non funziona molto bene, per almeno sei mesi e con tutte le
conseguenze negative che ciò avrebbe provocato non solo per coloro
che vivono dei contributi, ma anche per tutto quel tessuto
produttivo o semiproduttivo che prospera vendendo i suoi servizi
all'Amministrazione regionale. Allora, sempre più preoccupato
perché convinto di essere in un vicolo cieco - infatti da una parte
non mi sentivo di dire che le cose che mi erano state sottoposte
erano regolari e dall'altra non avevo nessuna intenzione di mettere
in difficoltà la macchina burocratica e amministrativa - mi rivolsi
al Presidente del Consiglio che è maestro nello scovare sempre fra
i precedenti o in questa o quella piega del Regolamento una
onorevole via d'uscita ad ogni situazione scabrosa. Fu lui,
infatti, a consigliarmi di predisporre la nota che vi ho testé
letto, con la quale spiego come va considerata la mia firma di
Revisore, firma che comunque risulta apposta in calce alla
relazione e che dovrebbe quindi scongiurare l'arrivo di chissà
quanti noiosissimi burocrati romani.
Grazie a questo aggiustamento, sia la mia coscienza che la forma
erano state rispettate.
Da dove cominciare per mettervi al corrente? Forse la cosa più
adatta da riferire per illustrarvi che tipo di ricerca ho fatto
potrebbe essere il soggiorno di tali coniugi Lavarone all'Hotel
Royal di Courmayeur; nel caso che vado ad illustrare, signore e
signori, non si può certo parlare di irregolarità: l'imputazione è
stata fatta sull'apposito Capitolo 20350 - Spese di rappresentanza.
L'aver fatto passare questa spesa fra le economali - e qui faccio
un altro piccolo inciso: ci sono molte spese che vengono poi
imputate su dei Capitoli come questo, ma che vengono direttamente
fatte dall'economo; questo vuol dire che né sulla copertina né sul
mastro appare qual è la reale spesa, ma nella copertina abbiamo
decine e decine di spese che poi vengono variamente giustificate e
vanno a finire sui vari Capitoli; quindi è molto più difficile
scovarle. Un altro consiglio quindi ai prossimi Revisori: occhio a
tutto quello che riguarda l'economo, in particolare alle dizioni
"altrettante anticipate" e cose del genere: si tratta di un pozzo
senza fondo in quanto a cose strane! - fa presumere che si volesse
evitare eccessiva pubblicità all'ospitalità offerta a questi
signori, che anche se per me sono degli illustri sconosciuti
debbono essere persone assai potenti, forse addirittura dei
Massoni, perché in sette giorni, dal 16 al 22 febbraio del 1980,
sono riusciti a farsi fare un conto di appena 1.501.600 lire! Per
chi volesse controllare, il numero del mandato è 13374. Oltre alla
fattura, c'è anche una lettera di accompagnamento del Direttore
dell'Albergo, che molto seriamente definisce i signori Lavarone
"vostri graditi ospiti". A me sembrava, più che seria, canzonatoria
questa frase, questa definizione, ma mi sbagliavo: pronta a
smentirmi c'era infatti la copertina 10097, nella quale c'è una
fattura di 36.000 lire, pagate perché la Ditta Jardin Fleuri ha
consegnato 9 rose "Sonia" presso l'Hotel Royal. Sulla fattura, a
matita, qualche bravuomo ha scritto con un bel punto interrogativo
alla fine: "Omaggio alla signora Lavarone?". La data della fattura
e della consegna dei fiori è il 16 febbraio, la stessa del primo
giorno di ospitalità offerta graditamente dal popolo valdostano,
che oltreché ospitale è anche galante! Infatti, ha inviato ben 9
rose! Quindi, ignoto grafomane armato di fragile matita, penso
proprio di poterti sciogliere dal dubbio che ti assillava: le rose
erano un omaggio per la gradita signora, moglie del gradito
ospite!
Mi raccomando, però, ignoto, continua a mettere per iscritto i
tuoi dubbi; prima o poi qualcuno saprà darti risposta!
Bene, ora che il ghiaccio è rotto, cercherò di procedere più
speditamente. Occupiamoci, così per caso, del Capitolo 44700, che
ha per oggetto: "Spese per corsi di orientamento e aggiornamento
per gli insegnanti delle scuole di ogni ordine e grado". Tra i
tanti corsi svolti, credo che la Signorina Viglino ne abbia fatto
organizzare uno per aggiornare ed orientare gli insegnanti in fatto
di educazione alimentare: infatti, mandato 33490: si spendono
all'Albergo Turin 69.000 lire; spiegazione, nessuna. Mandato 33489:
Ristorante Bus (?), 16 pasti completi: altra lezione di corso di
aggiornamento, evidentemente! Mandato 28710: importo L. 590.000, di
nuovo Albergo Turin, lezione su mezza pensione per 13, giorni 2.
Mandato 28949: importo L. 72.600, "Milleluci", pernottamento 2 per
2. Forse era 2 per 2 P2! Questa volta, per lo meno, ci sono due
nomi segnati, peccato sia difficile decifrarli, anzi risultano
illeggibili e quindi non potrò avere spiegazioni dalla signorina
Viglino. Sorvoliamo appena sul mandato 26181 - Trasporto dalla
Svizzera: non c'è spiegazione, ma posso presumere che sia il
rientro di uno dei tanti stage organizzati per migliorare la
conoscenza della lingua francese.
Vi risparmio il resto, dico soltanto i nomi di qualche altro
ristorante dove si deve essere tenuto il corso: Hotel Lanterna,
Nord (?), Splendor, Dora, Europa. Dulcis in fundo, rientra in
questo Capitolo l'acquisto presso Levat (?) di un cofanetto da L.
20.000 da portare in omaggio al Direttore del Centre International
d'Etude Pédagogiques.
Ma passiamo al Capitolo 36150 che si riferisce a spese per la
partecipazione e l'organizzazione di mostre, convegni, fiere ed
esposizioni di carattere economico. Mandato 31934: il nostro buon
Chabod, in occasione di un servizio fatto dalla RAI sul drap (?) di
Valgrisanche, paga pranzo e cena ai suoi e ai dipendenti dalla RAI;
il contribuente, lui, paga un modesto conto di 188.000 lire, spese
su un Capitolo che prevede di spendere per altri motivi. Mandato
35761: modesto rinfresco da 726.700 lire e consumazioni varie,
servite nei giorni 8, 10 e 11 ad autorità, invitati non si sa bene
a cosa, Banda Municipale, dipendenti, durante l'allestimento
dell'inaugurazione della XII Fiera d'estate; forse nel caso
specifico si è speso secondo quanto previsto dal Capitolo. Mandato
35974: al ristorante Villa dei Fiori - Villa des Fleurs - il nostro
amatissimo Assessore all'Industria, Commercio, Artigianato,
Trasporti e Furti, in occasione della XXVII Mostra concorso per
l'artigianato tipico, paga - si fa per dire, perché chi paga è poi
sempre il Pantalone! - la bellezza di 108 pranzi da 12.500 lire
l'uno: totale 1.250.000! Tenete a mente il numero dei commensali e
vedremo se scopriremo qualcuno che invita più gente del nostro
amato Chabod.
Adesso un'inezia, che però chiede di essere spiegata. Capitolo
39400 - Spese a carico della Regione per l'esercizio in via
transitoria delle funzioni sanitarie ecc.; mandato 8087: 6.000
lire, quattro paia di guanti "EVA"...mah! Sempre da Rollandin,
vorrei un'altra spiegazione anche se posso intuire che il mandato
43107 con cui paghiamo L. 1.521.630 di panettoni sul Capitolo
Contributi e Sussidi, va inteso come un regalo di Natale al Rifugio
dei Poveri o qualcosa del genere; è comunque gradita spiegazione,
se vorrà venire, visto che dalla documentazione presente in
copertina era piuttosto difficile arrivare a capire. Su questo
stesso Capitolo ci sono poi vari contributi all'Associazioni
Nazionale dei Carabinieri, alla S. Vincenzo de' Paoli che a sua
volta poi deve far beneficenza; ma quello che mi ha stupito di più
sono le sovvenzioni date alle centrali sindacali: CGIL, CISL, UIL e
SAVT (?) hanno avuto a titolo di contributo 1.500.000 lire
ciascuna; se qualcuno è incredulo, i mandati sono: 11149-52-55-59.
Con che coraggio ci si può ancora scagliare contro i contributi a
pioggia o non a pioggia quando poi non si fa né più né meno
qualsiasi altro, per marchio di Fontina, per verde, per quel che
volete, per giacche o non giacche; anche il Sindacato insomma
prendi i suoi bravi contributi! Mi sono informato meglio, ed ho
saputo che non è la prima volta, siamo ormai alla consuetudine:
sono anni che i Sindacati, anche loro, accettano questi graditi
contributi da parte dell'Amministrazione. L'assistenzialismo
regionale ha raggiunto anche il Sindacato!
Passiamo ad un altro Capitolo, il 41900 - Contributi per
assistenza minori invalidi. Mandato 8106: ci sono 1.299.550 lire di
libri; sarebbe interessante sapere come sono stati spesi, cioè dove
sono andati a finire. Capitolo 4610 - Spese per manifestazioni e
iniziative culturali e scientifiche scolastiche: qui abbiamo tutta
una serie di pranzi e rinfreschi. Mandato 24299: L. 236.900 per
rinfresco Bar Deorsola per tromboni svizzeri, pardon, professori
guidati dal prof. Gross; mandato 22741: L. 984.800 per
manifestazione culturale all'Hotel Turin; mandato 22742: soltanto
L. 42.900 per consumazioni fornite dal Bar Deorsola alla giuria
dell'Ecorà (?).
Non cito neanche le spese di trasporto che, stiracchiate, mi
pare possano anche rientrare in questo Capitolo. Mandato 22749: tre
fatture del ristorante Pezzoli, importo totale L. 2.601.000: pasti
198 il 19/5 - quindi abbiamo ampiamente superato il record di
Chabod -; 135 il 20/5; 140 il 21/5! Credevate, eh?, che Chabod
avesse la palma di grande invitatore! Sbagliavate! Alla Pubblica
Istruzione non scherzano! E poi dalla copertina e dalle fatture non
si capisce in che occasione culturale o scientifica si siano svolte
le magnate! Almeno, Chabod aveva fatto annotare il motivo, anche!
Più chiaro il mandato 22750: nel corso del Concours Abbé Cerlogne,
qualcuno si è sbafato presso la Luge di Aymavilles 35 + 48 + 47
pasti, per un totale di 715.000 lire! Sempre la Pubblica Istruzione
raggiunge il massimo con il mandato 22751 per il Concorso di
Patois: abbiamo avuto ben 213 invitati presso la trattoria "Il
laghetto"; solo 5.500 lire a pasto, da tenere quindi in
considerazione per far risparmiare soldi alla Regione! D'altra
parte, anche a "La Pineta", mandato 22752, c'era qualcuno: 191
pasti per un totale di 1.050.000 lire! Il Concours de Patois si
sposta all'Hotel Col du Drink ... pardon, dovrei fare anch'io
qualche stage!, mandato 22753: L. 675.000. Nella nostra Guida
Michelin degli Hotel, al Capitolo 46100 abbiamo ancora da osservare
alcuni mandati: 26652, Hotel Europe, roba da poco: 32.000 lire;
ristorante Morena, mandato 22754: 356 pasti, anche qui però a sole
5.500 lire, come del resto alla Cheminée: 295 pasti, per un totale
di 1.622.000 lire. Bene, signori, credo che con questo Capitolo
abbiamo persino esagerato!
Vorrei tornare un po' più in tema ricordando quanto diceva
l'Assessore Ramera durante la discussione concernente il rendiconto
generale del 1979, tenuta nel novembre dello scorso anno,
riferendosi al riparto ormai prossimo ad arrivare. Cito
testualmente: "A tale proposito voglio sottolineare la cordiale
sollecitudine con cui il Ministro Pandolfi ricevendoci ha, d'intesa
con il Ministro delle Finanze Reviglio, attivato le prime procedure
burocratiche per una definitiva definizione dei rapporti finanziari
fra Stato e Regione Valle d'Aosta". Perché Pandolfi è tanto
sollecitamente cortese con il nostro Assessore? Secondo le
malelingue, la ragione di tanta benevolenza tra due democristiani
ci viene spiegata dal mandato 6467, che imputa la somma di L.
2.850.000 sul Capitolo 20350, sempre quello delle spese di
rappresentanza, quello - per intenderci - dei Lavarone, mandato che
al suo interno nasconde una fattura favolosa, nella quale si narra
di una cuffia in oro, finemente lavorata a mano, una di quelle
meravigliose cuffie di Gressoney, che sarebbe stata donata alla
moglie dell'allora Ministro Pandolfi, la quale - si dice - avrebbe
particolarmente gradito il prezioso presente. Cosa dovrebbe dire il
povero Gullotti al quale abbiamo regalato, oltre alla cittadinanza
onoraria di Roisan, che evidentemente non ha prezzo, solo un
pannello in legno da 340.000 lire! È vero, gli abbiamo offerto un
pranzo da 30.000 lire a cranio con 108 invitati - soltanto
3.240.000 lire! -, e fatto avere, penso alla signora, un mazzo di
fiori da 30.000 lire, meno ancora di quelle spese per Lavarone; e
poi una cartellina in pelle con pergamena dipinta a mano - 33.000
lire -; in più c'è un rinfresco al solito Bar Deorsola da 657.800
lire; oltre a ciò, abbiamo 152.000 lire di servizio fotografico;
35.000 lire di inviti "Comune di Roisan", stampati su due lati, uno
di colore gricio; 40.000 lire per la stampa dei menu, per un totale
di 4.527.800 lire. Il tutto, anche qui, imboscato nelle spese
economali: mandato 9715. Se facevamo meglio i conti, ci stava una
cuffia anche per Gullotti! E pensare che quello sprovveduto di
Riccarand aveva chiesto a Ramera quanto si era dato alla pro loco
di Roisan per organizzare la fiesta al cittadino Gullotti;
"Niente!", aveva risposto Ramera! Ti credo, avevamo pagato tutto
direttamente noi come Amministrazione!
Comunque, tra amenità, stranezze, imprecisioni, buona volontà e
mala fede, il tempo mi è volato e non ho proprio saputo guardare
più attentamente e complessivamente il rendiconto. Voglio
aggiungere ancora poche cose: ho guardato una montagna di
copertine, centinaia di copertine, e non pensino gli Assessori non
citati di non avere niente da rimproverarsi! Mi sembra però inutile
e controproducente spingere più in là il racconto della mia
disperata ricerca. A Pollicini dirò, per esempio, che ha pagato
impropriamente, anche se per un fine giusto, i pasti agli obiettori
di coscienza, ha pagato su un Capitolo che concerneva tutt'altro e
per la precisione sul Capitolo Scavi Archeologici! Io voglio dire
questo: non ho niente in contrario a che si paghino questi pasti,
anzi mi sembra giusto, perché fare l'obiettore di coscienza è come
fare il servizio militare, e se i soldati hanno tutti i giorni
diritto a due pasti e una colazione credo che anche per gli
obiettori di coscienza, visto che si tratta di sostituzione del
servizio militare, debba esserci lo stesso trattamento. Quello che
non mi va giù è che anziché predisporre all'interno del bilancio
dell'Assessorato al Turismo oppure all'interno di un'altra parte
del bilancio una voce specifica per continuare un'esperienza che io
ritengo interessante, si facciano le cose in modo nascosto,
seminascosto o aggiustato. Secondo me, non è molto giusto dire che
i pasti si possono pagare su quel Capitolo purchè uno abbia
lavorato a scavare col cucchiaino, ma su questo penso che ci
possano essere le opinioni più diverse e io non mi arrogo certo il
diritto di avere ragione a tutti i costi; dico, però, che le cose è
meglio farle in modo chiaro.
A Chabod ricordo le decine e decine di pranzi di lavoro che ha
fatto, proprio lui che, per sua stessa ammissione, non è neppure in
grado di rispondere in Consiglio alle interrogazioni!
Tra l'altro, anche il Presidente della Giunta non sfugge alla
regola: abbiamo potuto notare come egli prediliga certi ristoranti
della nostra città.
Ma non voglio continuare a fare il pulcioso; vorrei invece,
prima di concludere, fare un elogio a uno dei più alti funzionari
della nostra Amministrazione, il quale, a differenza di molti altri
che quando vanno a nome di qualche Assessore a pranzo con l'ospite
riportano la fattura e la danno all'economo o la mandano avanti in
qualche altro modo senza indicare niente, non solo ha scritto in
rosso sotto il conto del ristorante "voir au verso" e a tergo
sempre in rosso il motivo del pranzo - ospitalità per i signori
Tizio e Caio, per ordine dell'Assessore X -, ma ha poi firmato in
nero, dimostrando serietà, precisione, grande attaccamento tanto al
bilinguismo che al rosso e al nero, colori sacri alla nostra
regione oltreché alla roulette!
Mi pare a questo punto indispensabile fare le ultime brevi e
semplici considerazioni: quasi ogni cittadino valdostano ha potuto
fare almeno un pasto a spese dell'Amministrazione regionale; che
questa sia la Giunta dell'assistenzialismo lo sapevamo già, che
arrivasse fino a questo punto non potevamo saperlo! Quasi ogni
dirigente dell'Amministrazione è stato costretto a fare pranzi e
cene a spese della Regione; moltissimi sono i casi in cui gli
Assessori o il Presidente stesso hanno pagato - pardon, hanno fatto
pagare attraverso l'economo - fior di mangiate e bevute al
contribuente! Certo, le spese di rappresentanza hanno un senso, io
non voglio qui stare a negare la validità di certe cose, vista la
realtà in cui viviamo; ma quando hanno un senso c'è sempre una nota
a margine della fattura o della ricevuta o di quello che è che le
rendono chiare anche al povero mortale che avesse deciso di andare
a capire perché e per come si è fatto questo o quell'altro. Invece,
molto spesso questa piccola nota - bastano due parole - manca o
addirittura viene sostituita con una battuta, come in un esempio
che faccio adesso: di suo pugno - e questo è il Presidente della
Giunta - l'Amministrazione scrive: "Blitz mauriziano" su una
fattura della Brasserie Valdôtaine. Quando dicevo che non c'è
spiegazione, intendevo dire che le spiegazioni sono a questo
livello; e noi ci preoccupiamo, ci preoccupiamo molto.
Come potete aver capito, il mio è stato un lavoro da artigiano,
non certo da gran conoscitore della finanza o dei bilanci; ho
guardato le cose che mi è più semplice e facile capire: mangiare,
bere, dormire! Certo che non sono soddisfatto di come è stato speso
questo bilancio, non ho neanche avuto il coraggio di fare una somma
di tutte le spese che abbiamo fatto in pranzi e libagioni. Devo, lo
ripeto, fare ammenda per quello che riguarda la comprensione
generale del conto; l'unica cosa che ho capito è che non siamo
riusciti a spendere 72 miliardi di lire, che sono andati a residuo;
un'altra cosa che mi pare di aver capito è che nella relazione che
è stata predisposta ci sono i semi perché germogli una pianta sana,
nel senso che sono state fatte, pur in una relazione che viene
dalla Giunta, delle critiche che io non so quanto siano valide ma
mi paiono serie proprio perché vengono dalla parte che invece
dovrebbe nascondere o cercare di nascondere. Io credo che chi ha
preso una iniziativa come questa meriti l'elogio di tutto il
Consiglio, ed è a persone come queste che si rivolge prima la firma
alla fine della relazione dei Revisori e poi il voto favorevole che
darò nonostante tutte le cose che ho potuto trovare mettendo il
naso per così poco tempo nell'Archivio dell'Assessorato alle
Finanze.
Presidente
- Altri intendono intervenire in sede di
discussione generale?
La parola al Consigliere Tonino.
Tonino (PCI)
- Nel mio intervento mi limito ad alcune
considerazioni su come si è speso nel 1980, senza entrare in
particolari come è stato giusto fare da parte del Consigliere
Viberti in qualità di Revisore dei Conti. E voglio fare alcune
considerazioni che riguardano, da un lato, le entrate della Regione
e, dall'altro, come si spende, qual è la capacità di spesa e qual
è, di conseguenza, il grado di efficienza di questa Giunta
regionale.
Intanto, sulle entrate, molto brevemente: il primo elemento che
balza evidente è che la dinamica delle entrate per la nostra
Regione nel 1980 è stata di molto inferiore all'aumento del costo
della vita. Noi abbiamo avuto un aumento dei tributi propri del
13,5% e un aumento delle compartecipazioni ai tributi erariali del
14,6%, in un anno in cui il tasso di inflazione è stato di oltre il
20%; si è perciò verificato anche nel 1980 quello che altre volte
abbiamo definito un impoverimento relativo delle nostre finanze
rispetto al passato. E qui non possiamo che sottolineare i gravi
ritardi che ci sono stati nella definizione del riparto fiscale,
quanto sia stata dannosa per la Regione una contrattazione nei
confronti dello Stato che si è sempre basata su una politica di
elemosine e di piaceri: alcuni esempi fatti dal Consigliere Viberti
credo siano particolarmente significativi: le rose alla moglie del
funzionario o la cuffia alla moglie del Ministro Pandolfi sono
indice di un metodo che evidentemente ha portato anche a
quell'impoverimento relativo non solo dell'immagine della nostra
Regione ma anche delle nostre capacità finanziarie. Abbastanza
allarmante credo sia anche un altro dato che è giusto sottolineare:
la riscossione delle entrate rispetto a quelle accertate presenta
una notevole differenza: quasi 180 miliardi di entrate accertate,
riscosse poco più di 150 miliardi; siamo perciò a un indice che mi
sembra anche in questo caso abbastanza preoccupante.
Per quanto riguarda la spesa, io credo sia necessario prima di
tutto fare un richiamo alla legge di contabilità regionale.
L'ultimo comma dell'art. 68 dispone che: "Al rendiconto generale è
allegata una relazione sullo stato di attuazione del programma
regionale di sviluppo, nella quale risulti il significato
amministrativo ed economico delle risultanze contabilizzate, di cui
vengono posti in particolare evidenza i costi sostenuti e i
risultati conseguiti per ciascun servizio - piano settoriale e
progetto della Regione - in relazione agli obiettivi e agli
indirizzi del programma regionale medesimo". In assenza di
programmi, di piani anche solo settoriali, è evidente che è
difficile applicare l'art. 69 della legge regionale di contabilità:
tuttavia qualcosa di più si potrebbe fare, cercando di avere
un'analisi un pochino più approfondita di come spendono i vari
Assessorati. Uno sforzo piccolo, evidentemente delegato soltanto
all'Assessorato alle Finanze, è stato fatto con questa relazione
che accompagna il conto del 1980, e gli elementi che subito debbono
essere evidenziati sono: a parte il cronico aumento delle spese di
funzionamento rispetto alle previsioni iniziali - quest'anno
l'aumento è stato del 16% rispetto alle previsioni, il che è
evidentemente indice di un processo non più controllato -,
l'elemento più importante è ancora una volta il problema della
gestione dei residui passivi. All'inizio dell'anno '80 i residui
passivi erano di 47.965 milioni di lire; il dato finale dell'inizio
'81 è di 62.318 milioni di lire provenienti dall'esercizio '80 più
11.061 milioni di lire derivanti dagli esercizi precedenti, per un
totale di 73.379 milioni di lire, un salto di quasi 30 miliardi
nella gestione dei residui nonostante - va anche sottolineato
questo fatto - siano stati dichiarati perdenti circa 5 miliardi di
residui passivi nell'anno 1980: è un dato abnorme,
indubbiamente.
La stessa relazione che accompagna il consuntivo del 1980,
seppur timidamente, cerca di individuare quali sono le ragioni di
questo aumento dei residui: infatti, una analisi anche solo
superficiale della gestione della spesa di competenza, dimostra
quanto questa sia stata disastrosa. La spesa prevista era di
218.137 milioni; sono stati fatti pagamenti per 128.041 milioni,
poco più della metà. La relazione parla in effetti di un processo
di accumulazione dei residui, e la cosa è sottolineata evidenziando
come si tratti di un fenomeno preoccupante e anche negativo;
inoltre, si sottolinea come questo elemento in sostanza indica un
andamento tutt'altro che soddisfacente nella gestione di
competenza, che ha dimostrato una capacità di spesa della Regione
estremamente ridotta; e qui mi viene in mente la mozione proposta
dal Consigliere De Grandis e votata nella scorsa seduta: o si va ad
una revisione del modo di spendere, oppure questa gestione
disastrosa è destinata a continuare.
Il dato che ha fornito il Consigliere Viberti - 42.821 mandati,
che quest'anno saranno 60.000 - è un altro elemento che può
dimostrare come l'apparato della Regione si sta avviando verso una
paralisi e perciò verso un calo della sua efficienza e della sua
capacità di spesa. Queste difficoltà sono in grossa parte
concentrate nelle spese di investimento: i residui, infatti, si
formano per il 63%, pari a 46.236 milioni, nelle spese di
investimento e, si dice, soprattutto nel settore degli interventi
in campo economico questa incapacità di spesa è molto evidente:
nell'agricoltura, nell'industria, nel commercio, nell'artigianato,
nella formazione turistica e nei trasporti. È indispensabile - ed è
un suggerimento fornito dai tecnici dell'Assessorato alle Finanze -
una verifica degli ostacoli e dei fattori che hanno prodotto una
situazione di questo tipo, ma di questi ostacoli e di questa
necessaria verifica io sento parlare da quando sono in questo
Consiglio, ma i miei predecessori assicurano che ogni anno,
sistematicamente, ciò viene richiesto, e non sarà certo questa
Giunta a farlo! Si parla però anche di un non corretto uso degli
strumenti contabili e cioè di una corsa, si legge tra le righe, ad
impegnare Capitoli e spese anziché seguire altre forme contabili
più corrette, ad esempio l'accantonamento di spese.
Mi sembra di capire, leggendo questi spunti della relazione, che
ancora esiste all'interno di questa Giunta regionale quella
concorrenza tra gli Assessorati nel bloccare i fondi finché ci
sono, soprattutto in un momento in cui le difficoltà di reperimento
di denaro fresco sono evidenti. Un altro aspetto che deve essere
sottolineato, perché è messo in evidenza nella relazione e riguarda
l'Assessore Chabod, è che questo processo di smaltimento dei
residui è particolarmente lento nell'Assessorato all'Industria e
Commercio: vorrei sapere, se è possibile, quali sono le ragioni di
queste lentezze in quell'Assessorato, anche se per la verità non ci
stupiscono! Un altro elemento: si capisce dal conto del 1980 che
l'arrivo dei 20 miliardi ex art. 21 della 1980 da parte dello Stato
ci ha messo in crisi, nel senso che non siamo stati capaci di
spenderli; la grossa parte di questi fondi sono andati in economia,
ed è questo un dato preoccupante, soprattutto se è vero che
...(voci incomprensibili)...
Ma ha formato residuo, anche!
...(voci incomprensibili)...
Il ragionamento che faccio io è
questo: se ...
(voci incomprensibili)
... Sono arrivati in
ritardo, ma non è questo il punto! Il problema è
...(voci
incomprensibili)...
(Intervento fuori microfono) -
Non fare il furbo! Sono
arrivati in ritardo, ho controllato io!
Tonino (PCI)
- Se con 20 miliardi noi andiamo in crisi
nella capacità di spesa, andiamo in tilt, quando arriveranno i
soldi del riparto, se mai arriveranno...
Andrione -
(fuori microfono)
Non saranno
settoriali!
Tonino (PCI)
- Non saranno settoriali
...(voci
incomprensibili).
(Intervento fuori microfono) -
Potranno essere spesi in
contributi!
Tonino (PCI)
- Ecco, potranno essere spesi in contributi,
forse...
(voci incomprensibili)
... e in mangiate! Ma la cosa
che volevo sottolineare è questa: se non si predispongono i
progetti e i programmi, con l'arrivo dei fondi del riparto fiscale
noi avremmo negli anni successivi residui che saranno quattro o
cinque volte quelli di oggi. Ma ci risentiremo su questo
argomento!
Dicevo prima che uno degli elementi che deve essere tenuto in
conto è anche quello di usare accorgimenti contabili, come ci
suggerisce la stessa relazione allegata; sarebbe bene capire che
cosa sono e se c'è l'intenzione in altri Assessorati di usarli.
Dice la relazione introduttiva che, proprio perché si sono usati
accortamente i sistemi contabili, alle Finanze si è raggiunto un
indice nella spesa che è il più soddisfacente fra tutti gli altri
Assessorati: questi credo che siano elementi molto importanti.
La conclusione: ho detto che facevo soprattutto riflessioni di
questa natura; l'aumento dei residui, la diminuita capacità di
spendere dimostrata dalla Giunta regionale, ammessa nella relazione
stessa e dimostrata dai grafici allegati, è indice di una macchina
che deve essere ristrutturata e questo deve avvenire con interventi
che prima di tutto liberino - e lo ripetiamo da diverso tempo - la
Regione da una serie di compiti che risultano dispersivi. Certo,
sono compiti funzionali ad una gestione clientelare, ma sono
compiti dispersivi, che paralizzano l'attività della macchina
regionale; perciò: decentramento di funzioni, di deleghe, di fondi
e di personale, in modo che altri Enti nella Regione riescano
complessivamente a funzionare meglio. Il secondo elemento, anche
questo fondamentale, è la necessità di progetti e di programmi, e
qui chiediamo semplicemente il rispetto di leggi che questo
Consiglio ha votato: della legge di contabilità, della legge sulle
procedure della programmazione - la n. 12 -, che sono leggi in
vigore ma assolutamente non rispettate da questa Giunta.
Ecco, questi sono, sul piano generale, gli elementi più negativi
messi in evidenza da questo conto consuntivo del 1980.
Presidente
- Colleghi, non vi è nessuno iscritto a
parlare; nessuno chiede la parola in sede di discussione
generale?
La parola al Consigliere De Grandis.
De Grandis (PRI)
- L'anno scorso, quando abbiamo discusso
il consuntivo del '79, avevo insistito molto con l'Assessore Ramera
per avere a partire da quest'anno una relazione politica degna di
questo nome sul consuntivo. Le mie aspettative sono andate deluse:
l'Assessore alle Finanze è assente, e me ne dispiace in modo
particolare perché la relazione che precede il rendiconto che ci è
stato presentato e che io ho a disposizione solo da pochi giorni è
una relazione di particolare interesse, è ricca di spunti
interessanti che sembrano elaborati appositamente per fornire
all'Assessore, quindi al politico, i punti fondamentali su cui
avrebbe dovuto svolgere la relazione. I tecnici qualche volta hanno
timidamente sconfinato nel politico, poi molto disciplinatamente
sono rientrati nei ranghi, però la lettura attenta di questo
documento mette in luce tutta una serie di situazioni che avrebbero
bisogno di essere chiarite.
Intanto, l'aver allegato due tabelle con gli indici di
realizzazione mi fa particolarmente piacere, perché li avevo
richiesti sia in sede di bilancio di previsione sia in sede di
consuntivo; e queste tabelle dimostrano quanto siano utili per una
immediata comprensione di certe difficoltà nella gestione del
bilancio.
C'è qualche dato che balza agli occhi, ad esempio - ne cito solo
uno - i pagamenti che l'Assessore Chabod è riuscito a fare sui
residui passivi delle spese correnti hanno un indice dello 0,48:
questa è una domanda che io faccio all'Assessore Chabod, perché mi
riesce incomprensibile il fatto che non si riesca a pagare sui
residui passivi delle spese correnti; non sono riuscito a capire,
quindi vorrei avere qualche spiegazione. Ma al di là di quella che
è la valutazione tecnica del consuntivo, ho bisogno di alcuni
chiarimenti di carattere politico: quando abbiamo approvato il
bilancio di previsione, le indicazioni del consuntivo denunciavano
un deficit di 1.700.000.000; oggi il consuntivo ci viene presentato
con un avanzo di 15 miliardi. Dubbio: è solo un errore dei tecnici
che non hanno saputo fare le previsioni correttamente o si tratta
di una scelta politica? Era in ballo la questione del riparto
fiscale e poteva esserci la volontà politica di dimostrare le
difficoltà economiche della Regione attraverso delle previsioni di
consuntivo deficitarie; la stessa volontà politica potrebbe aver
scelto oggi di avere un consuntivo con un'eccedenza di 15 miliardi.
Per quale motivo? Perché la mancanza di fondi reale può avere
creato delle difficoltà nella gestione del bilancio del corrente
anno, difficoltà a coprire tutta una serie di Capitoli di spesa.
Non è un caso che l'Assessore Borbey, dal suo scranno in
quest'Aula, abbia dichiarato ad inizio d'anno che se a giugno non
fosse arrivato il riparto fiscale, si sarebbe dimesso; io non gli
chiedo di mantenere la parola,, non è assolutamente il caso, però
evidentemente questo stava a testimoniare la non corrispondenza tra
gli stanziamenti che erano stati previsti nel bilancio di
previsione e la possibilità reale di mantenere fede a quegli
impegni per la mancanza di denaro. Ecco la ragione dei 34 miliardi
di mutui, ragione però di carattere politico, evidentemente; cioè,
si sceglie la strada del mutuo per non scegliere la strada della
riduzione delle spese: questa è una scelta politica che può essere
criticata o approvata a seconda dei punti di vista. Però nel corso
dell'anno, quali mutui sono stati contratti? E se i mutui non sono
stati contratti come si è fatto fronte alle spese che sono state
stanziate nel bilancio? E qui si innesta un'altra domanda: i
residui passivi, che secondo gli impegni assunti dall'Assessore
alle Finanze avrebbero dovuto contrarsi attraverso una migliore
gestione del bilancio, si sono invece dilatati: sono arrivati
all'assurdo di 73 miliardi! Questo significa che noi abbiamo in
cassa una disponibilità di denaro che non spendiamo e che abbiamo
impegnato, e per poter spendere quei residui passivi su Capitoli
che non hanno nulla a che vedere con essi basta coprire l'uscita
con un mutuo che non si contrae. Questa è una precisa domanda di
carattere politico che io rivolgo alla Giunta, anche perché nella
parte terminale della relazione al consuntivo, a pag. 15, ultimo
capoverso, è scritto: "L'avanzo determinato in L. 15.164.438.695 è
disponibile solo per L. 6.652.945.365 in quanto la somma di L.
8.511.493.330 deve essere destinata alla copertura della maggiore
spesa a carico del bilancio 1981 derivante dalla iscrizione di
assegnazioni statali non impegnate nel corso dell'esercizio 1980".
Ciò significa che questi oltre 8 miliardi sono il cosiddetto avanzo
tecnico, che non ha niente a che vedere con quello che si può
ridistribuire; ma gli oltre 6 miliardi da dove provengono?
Dovrebbero provenire dalle economie e per circa 3 miliardi da un
mutuo che sarebbe stato stipulato alla fine dell'esercizio '80. Dal
momento in cui ho avuto a disposizione questa relazione, non ho più
potuto avere contatti né col Ragioniere Capo né coll'Assessore
perché assenti, ragione per cui non ho avuto modo di approfondire
le mie curiosità: all'art. 8, relativo alla situazione
patrimoniale, sotto la voce "PASSIVO" è riportato: "Muti passivi L.
10.862.543.801"; non ho capito dove sono stati contratti questi
mutui passivi, anche perché dalla situazione patrimoniale del
precedente consuntivo i mutui passivi risultano di 3 miliardi.
Ammesso che quel mutuo di 3 miliardi sia stato effettivamente
contratto alla fine dell'esercizio '80, come è detto nella
relazione, ma io non riesco a capire presso quale ente l'abbiamo
contratto, 3 più 3 farebbe 6 e non mai 10! Se questi conti sono
esatti o queste mie impressioni poiché purtroppo ho pochi elementi
per valutare, vuol dire che noi a questo punto non abbiamo una lira
a disposizione, e allora mi convinco maggiormente che il ricorso al
mutuo è soltanto un modo per riuscire a spendere in altra maniera,
in maniera distorta, i residui passivi; vale a dire: la
disponibilità di cassa, in altre parole, ci consente di far fronte
in qualche modo alle spese, ragion per cui con il trucchetto del
mutuo noi riusciamo a tirare avanti in attesa di "San Riparto".
Però vorrei che queste cose mi fossero chiarite!
Dall'intervento del Consigliere Viberti ho colto una cosa che mi
sembra particolarmente interessante: ha parlato di improprie
imputazioni della spesa sui vari Capitoli. Io che tengo sempre
sotto mano - ragioniere mi chiama Viberti! - la legge di
contabilità regionale sono andato alla ricerca disperata dei
controlli che l'Amministrazione deve fare sulle imputazioni di
spesa ai vari Capitoli. Purtroppo, l'Assessorato alle Finanze,
secondo l'art. 56, "..ai fini di cui al precedente comma ed esclusa
comunque ogni valutazione di merito" e bisogna dire anche di
legittimità "verifica la conformità della spesa al Capitolo del
bilancio al quale viene riferita" e qui potrebbe cogliersi la
possibilità di un controllo "e la disponibilità del relativo
stanziamento". Nel comma successivo è scritto: "In caso di
insufficiente disponibilità dello stanziamento, l'Assessorato
rifiuta la prenotazione e restituisce con la motivazione del caso
la proposta all'ufficio competente"; il che significa, se non ho
capito male, che c'è soltanto per l'Assessorato alle Finanze la
possibilità di controllare se il Capitolo chiamato in causa ha la
copertura o meno; non c'è alcuna possibilità di valutazione di
legittimità, che dovrebbe a mio avviso spettare eventualmente
all'Assessore, al politico. È vero che la stessa legge n. 68,
all'art. 88 dispone: "Per quanto altro attinente la materia della
contabilità regionale non espressamente disciplinato dalla presente
legge, si applicano le norme contenute nella legge 19 maggio 1976,
n. 335 - Contabilità generale dello Stato", ma questa norma di
rinvio non consente purtroppo di adottare da noi le procedure
statali, perché là c'è una Corte dei Conti, c'è una Ragioneria
Generale, che non esistono a livello regionale. La mia
preoccupazione, allora, è che stando così le cose i signori
Assessori potrebbero, quando si riuniscono in Giunta, individuare
un Assessore assente e scaricare le esigenze di denaro delle loro
delibere su un qualunque Capitolo di quell'Assessorato;
l'Amministrazione non è in grado di fermarli! Non c'è un controllo
capace di bloccarli! Questa è la realtà. Non penso di aver messo
una pulce nell'orecchio degli Assessori, che da domani quando si
riuniscono cominciano la battaglia, la rapina reciproca; però,
piuttosto che pensare a rapine di questo genere, anche se sono
sempre possibili, credo sia necessario integrare le disposizioni
della legge di contabilità regionale, facendo in modo che questi
controlli ci siano e che non si facciano più imputazioni improprie
di spese sui Capitoli.
Ecco, io concludo qui il mio intervento, anche perché avrei
voluto un dibattito molto vivace con l'Assessore alle Finanze che
purtroppo una malattia mi ha temporaneamente sottratto.
Presidente
- Ci sono altri che chiedono di
intervenire?
La parola all'Assessore Viglino.
Viglino (UV)
- Evidentemente non posso lasciar accusare
l'Assessorato alla Pubblica Istruzione di malefatte che non ha
affatto commesso. Presentate in questo modo, può sembrare che noi
passiamo il tempo in mangiate, sbafate gaudenti tutti i giorni
dell'anno scolastico.
Mi sono stupita dell'ignoranza del Consigliere Viberti, che di
fronte a una copertina non sa come risalire alla spesa: non esiste
più , la vecchia copertina nella cui intestazione era scritto
diffusamente il motivo della spesa, ci sono nuove copertine
richieste dalla meccanizzazione dei servizi all'Assessorato alle
Finanze; in esse comunque è stampato un riquadro dove è indicato il
numero della delibera che illustra ampiamente il perché si effettua
una certa spesa.
Mi vengono rinfacciati pranzi di 196 persone, ma questi
riguardavano il Concours de Patois! Da un parte mi si rimprovera di
tralasciare nôtre franco provençal pour le français e dall'altra si
ignora che tutto il lavoro che si fa durante l'anno per preparare i
bambini finisce con una festa detta "la Fête du Patois"; ora io
ritengo giusto che quel giorno, dopo aver contrattato a lungo con i
vari ristoranti della zona che noi abbiamo scelto un prezzo decente
per l'Amministrazione, si possa almeno offrire il pranzo ai bambini
che hanno effettuato e presentato un determinato lavoro. Perché
alla Fête du Patois sono invitate soltanto le classi che hanno
effettivamente lavorato sul soggetto inviato durante les Journées
pédagogiques de Patois riservato alle insegnanti. È un premio
finale, che consiste prima di tutto in una mattinata in cui i
bambini che hanno preparato qualche scenetta, qualche canto o
qualche danza, possono presentarla a tutti quelli che sono
presenti; poi a mezzogiorno, per non rimandarli a casa e farli
ritornare, si offre loro - e credo che sia giusto - un pranzo che
si limita a un primo, un secondo, un contorno e un dessert con una
bibita a scelta, cioè aranciata o acqua minerale; il pomeriggio poi
ci sono gruppi folkloristici o corali che si esibiscono sempre
adoperando il patois. Per di più, oltre al fatto di premiare tanti
scolari - l'anno scorso ne avevamo 1900, quest'anno ne abbiamo
avuti 2100 - con la "Fête du Patois" scegliamo di regola una
località ove non c'è molto turismo e un periodo di tempo che cade
nella stagione morta; quindi questo rappresenta un vantaggio per
tutti i piccoli locali, che noi andiamo a contattare dopo una
riunione con il Consiglio comunale e con il Sindaco. Tali pranzi
portano ai ristoranti della zona senz'alto un certo introito per
alcuni giorni. È chiaro, infatti, che 2400 bambini non si possono
riunire in una sola volta, ed è per questo che da due anni la Fête
du Patois si svolge in tre giorni.
Secondo punto: mi stupisco che il Consigliere Viberti dimentichi
il decreto-delegato per la Valle d'Aosta il n. 861 del 31/10/1975,
che all'art. 2 dice espressamente che il personale scolastico
appartiene sì ai ruoli regionali, ma deve essere amministrato
secondo normative statali; ora, le normative statali prevedono, in
caso di stage, che chi non può rientrare a casa (delimitando
esattamente il chilometraggio), ha diritto al rimborso spese,
oppure ha diritto all'indennità di missione: se non può rientrare a
casa a mezzogiorno, è mezza indennità di missione; se non può
rientrare anche la sera, è l'intera indennità di missione ed è
quello che noi indichiamo in tutte le nostre circolari: chi non
abita nel comune di Aosta, ha diritto al pranzo presso la mensa
scolastica - quindi a un prezzo che per la Regione è piuttosto
buono - ed anche al pernottamento inoltrando regolare domanda
presso l'Assessorato alla Pubblica Istruzione.
Aggiungerò che evito per quanto possibile di fare dei pranzi di
lavoro, ma quando non posso fare diversamente, è sempre scritto
dietro la nota: pranzo di lavoro per questo motivo, presentati il
Tale, il Tale e il Tal'altro, e la mia firma; e penso che il
Dirigente a cui accennava il Consigliere Viberti sia dipendente
dell'Assessorato alla Pubblica Istruzione perché una volta gli ho
dato l'ordine di partecipare ad un pranzo di lavoro perché non
potevo essere presente.
Comunque, intendo rettificare le osservazioni del Consigliere
Viberti, e se qualche giornale locale oserà fare della polemica su
questo punto mi varrò del diritto di far pubblicare una rettifica,
perché non posso ammettere che, per amore di una bassa e vigliacca
polemica, si dia l'impressione che all'Assessorato alla pubblica
Istruzione le cose non si fanno onestamente mentre si è sempre
cercato di far in modo che la Regione possa spendere il meno
possibile per quelli che sono i nostri doveri verso il corpo
insegnante e verso dei bambini, dei giovani che dopo aver lavorato
sopra un determinato tema hanno diritto, una volta l'anno, ad un
pranzo a 5.500 lire! E quest'anno purtroppo abbiamo dovuto
concordare a 6.500 lire.
Presidente
- Altri che intendono intervenire? Prima di
dare la parola al Consigliere Viberti per il secondo intervento
chiedo se vi sono altri Consiglieri che vogliono fare il primo
intervento.
La parola al Consigliere Lanivi.
Lanivi (DP)
- No, no, al Consigliere Viberti! Molto
probabilmente voleva rispondere all'Assessore Viglino.
Presidente
- Sì, ma è il secondo intervento, dopodiché
non ne avrà più. Comunque, la parola al Consigliere Viberti.
Viberti (DPROL)
- La gentilezza del mio collega Revisore
mi stupisce! Il mio non era un tentativo di fare della bassa
polemica; io sono - e l'ho detto - ignorante in materia e sono ben
contento che la signorina Viglino abbia dato una spiegazione per
parte delle contestazioni che ho fatto all'Assessore alla Pubblica
Istruzione; parte, e non tutto, perché c'è, ad esempio, quella
piccola contestazione riguardante un cofanetto!
Ma comunque, l'ho detto all'inizio dell'intervento, non è che io
pretenda di avere perfettamente ragione! Adesso non ho voglia di
stare qui a riguardare quali spese erano per il Concours du Patois
e quali no; può essere che la signorina Viglino si sia sentita
colpita, ma io credo di avere dimostrato più volte che sono
convinto della sua buona fede; questo però non vuol dire che tutti
siano in buona fede! E io le assicuro che ho visto delle fatture
che riguardano Capitoli suoi e che a mio avviso - visto che anche
si tratta di una o due persone - non sono altrettanto chiare e se
avessi visto la sua firma non mi sarei messo a tirarle fuori queste
cose! Comunque, devo dire che la Pubblica Istruzione è stata più
colpita perché, per combinazione, in mezzo a quella marea di carta
che alla fine avevo davanti, gli appunti che si riferivano a questo
Assessorato erano in cima alla pila; quindi devo dire, caro
Assessore alla Pubblica Istruzione, che non era mia intenzione
colpire in modo particolare, e speriamo che i giornalisti ancora
una volta non fraintendano e non vogliano fare della vigliacca
polemica, come ha detto l'Assessore!
Mia intenzione era quella, però, di evidenziare come tutta
questa Giunta faccia un certo tipo di spese, e le faccia a un certo
livello. Benissimo il Concours du Patois, credo che noi non abbiamo
mai detto niente contro queste cose, però, io le ripeto, non tutte
le spese che vengono effettuate riguardano il Concours du Patois.
Con questo non voglio mettere in dubbio la buona fede
dell'Assessore, non è questo che voglio fare, però ci sono altre
contestazioni, modestissime, come quella - ripeto - del cofanetto
che non sono state spiegate; quindi, tutto è limpido finché si
vuole, però qualche cosa può sfuggire anche all'Assessore alla
Pubblica Istruzione!
Mi ero dimenticato, tra l'altro, di dare altri numeri: al
mandato 6465 c'è una nota messa a margine: un ex funzionario
regionale, di cui non faccio il nome, ha ritirato direttamente per
la Commissione di Coordinamento dei libri "Fame d'erba" che narrano
di pecore, e fa piacere che noi regaliamo cose di questo genere
alla Commissione di Coordinamento!
Ci sono poi delle copertine - e l'ho segnalato a chi di dovere -
con dati contrastanti rispetto alle corrispondenti delibere; se
anche io sono molto ignorante, ero riuscito a capire che c'era la
possibilità di un riscontro tra la copertina e la delibera, ma in
alcune occasioni - non si preoccupi l'Assessore Viglino perché non
mi riferisco all'Assessorato alla Pubblica Istruzione - ho trovato
delle copertine che indicavano spese imputate a un Capitolo non
corrispondente a quello della delibera. Questo è uno dei motivi per
cui, sempre, ho avuto dei problemi e ho dovuto fare quella
nota.
Altra cosa che avrei potuto dire prima e che aggiungo adesso
perché mi sembrava di aver esagerato: ho visto su certe note,
materiali acquistati dall'Assessorato ai Lavori Pubblici e
strapagati; mi riferisco a del materiale idraulico di cui bene o
male conosco i prezzi: dei giunti plasson, che servono per le
tubazioni di plastica, sono stati pagati il triplo di quello che
costano normalmente!
Ecco, io non sto a ripetere quello che ho detto prima, dalla
cuffia, a Gullotti, alle rose per la signora; il fatto è che anche
questa Giunta purtroppo fa ricorso a un certo metodo, che magari
non è condiviso dall'Assessore Viglino la quale si scaglia contro
chi vuole fare della bassa polemica.
Io mi auguro però che all'interno della Giunta faccia sentire la
sua voce ogni tanto, perché non credo che lei queste cose le
ignori! Io chiedo anche scusa all'Assessore Viglino se purtroppo
per il breve tempo a disposizione, per l'incapacità di esaminare il
rendiconto che credo di aver ammesso di fronte a tutti, per
l'impreparazione, sono stato costretto a buttare l'amo in mezzo a
un mare di carte e a tirare su quello che veniva! Non era mia
intenzione colpire il Concours du Patois, assolutamente; nei
confronti del patois, soprattutto con il mio predecessore, noi
abbiamo dimostrato che tipo di atteggiamento abbiamo e quanto, come
movimento, teniamo a questa lingua che invece è diversamente
considerata da buona parte di questa Giunta.
In conclusione, dunque, se colpe ci sono, sono dovute
all'inesperienza e non alla cattiva volontà.
Presidente
- È iscritto a parlare il Consigliere Lanivi.
Ne ha facoltà.
Lanivi (DP)
- Comincio col dire - ed è già stato premesso
dal Presidente della Giunta un dato che non va dimenticato e che va
anzi considerato positivo nella presentazione di questo conto
consuntivo - che il rendiconto viene presentato al Consiglio in un
momento molto vicino a quello in cui si prepara il preventivo; si è
progressivamente ristretto il tempo che intercorre tra i due conti
e che negli anni passati faceva pensare al conto consuntivo quasi
come a un fatto storico, non degno di alcuna discussione; qualche
volta, addirittura, in Consiglio regionale i consuntivi passavano
senza richiamare l'attenzione e spesso si approvavano più conti
contemporaneamente, proprio perché riguardavano vicende tanto
lontane dal presente. Questa di oggi è quindi una novità positiva,
ma è un'occasione che oggi non viene sfruttata, perché - e mi
riferisco soprattutto agli interventi dell'opposizione - mi pare
che sia mancata tutta la possibile critica di tipo politico e si
sia sprecata questa occasione per andare a spulciare tra le piccole
cose ma, spulciando si trovano delle piccole pulci e si perde di
vista l'animale su cui queste pulci camminano!
Il secondo dato positivo è che incontestabilmente le critiche
evidenziano una situazione che non è andata perduta:
l'Amministrazione regionale - e questo è un fatto positivo per la
nostra Regione - continua ad essere l'interlocutore privilegiato
della comunità valdostana; il fatto che a questo interlocutore la
comunità si rivolga in un certo modo e chieda anche cose piccole, è
dovuto anche alla ridotta dimensione della nostra comunità, e non
deve sorprendere: io non giudicherei in termini così negativi gli
elenchi delle nostre spese nei ristoranti, non userei queste note
per dare un giudizio complessivo sulla Giunta; direi piuttosto che
può essere una forma insufficiente di risposta, ma denota anche una
continua pressione sull'Amministrazione regionale, pressione che
come ha sottolineato lo stesso Consigliere Viberti proviene dai
settori più sorprendenti, comprese le Organizzazioni Sindacali.
E ancora, vado avanti a piccole annotazioni: mentre da una parte
- ed è una contraddizione - si chiede alla Giunta di affrontare i
grossi e centrali problemi della vita politica regionale - e qui si
ritorna al discorso del piano e della programmazione, richieste più
che legittime - contemporaneamente si vorrebbe assegnare
all'Assessore il ruolo del controllore delle piccole spese o del
valore dei giunti dei tubi in plastica: qui, secondo me, bisogna
mettere a punto anche il discorso critico che ha un suo valore
positivo ed è essenziale nella vita democratica. La Giunta o
l'Assessore, almeno per quella piccola esperienza che ho potuto
fare, hanno un potere reale di molto inferiore a quello che dai
banchi dei Consiglieri e dall'esterno si può pensare che possano
avere! Questi controlli, in linea di massima, dovrebbero essere
svolti dal corpo dei dirigenti e dei funzionari: mi rifiuto di
pensare che un Assessore che occupa il suo tempo esercitando solo
un minuzioso controllo sugli acquisti delle maniglie, delle porte e
delle cerniere sia un buon Assessore; secondo me, è miglior
Assessore colui che dà delle indicazioni o fa delle scelte generali
buone e positive per la Regione. La corrispondenza, poi tra certe
scelte e la pratica dovrebbe essere il corpo burocratico regionale
e garantirla, non l'Assessore in prima persona!
Al Consigliere Viberti, che mi ha tirato le orecchie perché non
ho passato, come lui, quindici giorni di lavoro negli uffici
dell'Assessorato alle Finanze, potrei rispondere che, analogamente,
quindici giorni dedicati a fare i conti dei pranzi ordinati negli
alberghi mi sembrano spesi piuttosto male anche per un Consigliere
regionale, che se ha fatto questo lavoro per andare alla ricerca
del colpo - che in questo caso è la cuffia d'oro - mi pare non
abbia ben valutato il costo della sua opera. Secondo me, più
propriamente, il Consigliere Viberti, svolgendo il suo ruolo di
Revisore dell'opposizione, avrebbe potuto portare il Consiglio un
tipo di critica politica, anche perché il livello a cui
l'opposizione poggia il suo discorso politico costringe la
maggioranza ad allinearsi; se l'opposizione si limita a parlare di
pranzi o libagioni o a definire "mangione" chi pranza, secondo me
si abbassa a ripresentare all'opinione pubblica una visione mitica,
del tempo in cui tutti mangiavano pane e formaggio e allora si
cercava di far vedere all'interno di grandi parchi immensi
banchetti, tavoli molto lunghi con tovaglie ricamate che scendevano
abbondantemente e pezzi di pollo che venivano buttati via!
Quindi, parlare di libagioni, mangioni e pranzi può dare
l'impressione di un governo regionale solo preoccupato di questi
problemi, ed impedisce di enucleare i dati politici di fondo che
devono essere al centro della discussione di questo Consiglio; si
sono sottolineati particolari secondari, magari anche importanti,
ma non credo - anche se c'è un invito a restringere su questo tipo
di spese - che questi siano i temi centrali della discussione
politica in occasione del dibattito sul conto consuntivo. Le
considerazioni poi tra Viberti e Lanivi non hanno nessunissiva
importanza, io voglio cercare di valutare politicamente gli
interventi del Consigliere Viberti e del Consigliere Tonino per
cucire insieme un tentativo di discorso politico.
Mi sono domandato perché il Consigliere Viberti abbia fatto
questa faticosa ricerca - e devo dargli atto del tempo che ha
impegnato - che non poteva portare da nessuna parte, almeno se
l'obiettivo era quello di appuntare delle osservazioni politiche
sulla Giunta e non quello di andare alla ricerca delle delibere del
pranzo o della cena dell'obiettore di coscienza, spese imputate sul
Capitolo Scavi Archeologici.
Che cosa significa questo atteggiamento del Consigliere Viberti?
Secondo me, dimostra che è molto più facile tenere questo tipo di
atteggiamento, che non quello più faticoso di offrire in
alternativa, una proposta politica più seria; nell'incapacità di
far questo, si scende a queste cosine! La cosa - e non voglio fare
una critica personale, ma un giudizio politico - non mi stupisce,
nel senso che in questo momento i problemi di tipo politico non
sono così grossi, così importanti e così difficili da affrontare
che è comprensibile come si possa scendere al gradino inferiore,
rimandando la non onestà della spesa e cercando di andare a colpire
questo o quell'Assessorato che ha ordinato dieci pranzi.
Quali sono i problemi grossi che secondo me stanno di fronte
anche a questo Consiglio? Il tema centrale, che non è solo della
nostra Regione, ma è generale, è indubbiamente quello della
democrazia del nostro Paese. Mettere cioè insieme due termini che
finora non hanno trovato una giusta composizione e che
complessivamente vengono indicati col termine "governabilità".
Cioè: da una parte, garantire la democrazia e cioè la
partecipazione non solo delle forze politiche ma anche dei gruppi
di pressione o di potere organizzati alle decisioni pubbliche, e
dall'altra, nello stesso tempo, garantire all'ente pubblico una
efficienza e una funzionalità di comportamenti e di decisione. Non
solo nella nostra Regione, ma a livello nazionale, sono
continuamente contrapposti il momento democratico, che rende più
lunghe le procedure, e il momento dell'efficienza che fa pensare ad
uno Stato più autoritario, ciò che viene nascosto dietro i termini
"più forte" ecc.; per quanto ci riguarda ci sono alcuni problemi
che, secondo me, andrebbero esaminati: rapporti tra esecutivo e
Consiglio regionale, tra Consiglio regionale e forze politiche, tra
forze politiche e gruppi di pressione esistenti nella nostra
regione.
La verità è che oggi l'opinione pubblica o i gruppi di pressione
esistenti si sentono autorizzati ad esercitare una pressione sulla
Giunta o sull'Assessore o sul Consigliere regionale per ottenere
quello che vogliono dall'Amministrazione regionale. Ecco perché,
ripeto, in questa situazione l'apparente forza del singolo
Assessore o della Giunta, se guardiamo in fondo, è molto minore di
quanto si vuol far credere. Bisogna quindi essere molto seri e
molto onesti e vedere quanto ognuno di noi, sia come singolo sia
come forza politica, non entra nel gioco, cioè non diventa uno
strumento utilizzato da gruppi che premono per ottenere questo o
quel privilegio, questo o quel tipo di soluzione secondo una logica
settoriale. Se continua ad essere prevalente nella comunità la
visione di una Amministrazione regionale che è buona solo quando
soddisfa la richiesta del singolo settore e le stesse forze
politiche non si fanno carico di un interesse generale: la
conseguenza è di diventare vaghi proprio quando si dovrebbe essere
precisi. Un esempio di ciò è il problema della programmazione: ho
già detto in quest'Aula che "programmazione" è metodo di lavoro, ma
il metodo presuppone degli obiettivi da raggiungere, e che se si
reclama genericamente "programmazione" è chiaro che non si dice
niente se non si qualifica questo termine con l'indicazione di
alcuni obiettivi centrali e di alcune scelte da operare. Ma queste
scelte costano, e costano nella misura in cui non sono scelte
settoriali ma generali, perché la scelta generale supera l'egoismo
di una scelta settoriale.
Il problema che ci limita e limita anche l'esperienza di questo
Consiglio, riguarda non solo la democrazia nel nostro Paese ma
anche le democrazie a livello europeo, per quanto credo io, e non è
pensabile che questo tipo di problemi vengano risolti in poco
tempo. Il mio discorso, però, non vuole neanche giustificare
un'accettazione passiva della situazione attuale; possiamo dire che
la Regione Valle d'Aosta, per certe sue particolarità, parrebbe
avere più numeri di altre per superare questi problemi; dico
parrebbe, perché bisogna stare attenti a non dare un giudizio né
troppo ottimista né troppo pessimista come fanno in genere i
turisti o coloro che soggiornano un poco nella nostra regione e
ritengono di aver compreso tutto e di essere autorizzati a
giudicare la Valle d'Aosta. Se è vero che esistono dei fatti
importanti - uno di questi è una certa autonomia finanziaria, un
altro è una certa limitata autonomia di tipo politico - vi sono
però ancora degli ostacoli, delle difficoltà al raggiungimento di
situazioni che possano consentire alla Valle d'Aosta di essere
diversa: fra questi, una ancora insufficiente integrazione sociale
e culturale. Questo è un dato che limita la forza della nostra
regione e fa sì che a livello sociale sopravvivano delle
settorializzazioni che impediscono a questo Consiglio regionale e
all'esecutivo di individuare quegli obiettivi regionali, generali
che possono facilitare una vera e propria azione di pianificazione
e di programmazione.
Per concludere, posso accettare la critica che mi è stata mossa
dal Consigliere Viberti di non aver consumato quei quindici giorni
insieme a lui all'Assessorato alle Finanze; mi darà atto, però, di
una differenza; essendo io un Consigliere della maggioranza, mi
rapporto con questa Giunta in una maniera diversa rispetto al
Consigliere dell'opposizione; se non avesse la fiducia mia e della
mia forza politica a cui appartengo, è chiaro che eserciterei su
questa Giunta un tipo di pressione che non esercito perché di
questa maggioranza faccio parte, e quindi, in qualche modo, sono
anche responsabile delle critiche che il Consigliere Viberti ha
mosso.
Voglio però sottolineare ancora una volta che in occasione di
dibattiti sui conti consuntivi è dovere non solo della maggioranza
o dell'esecutivo, ma è dovere di tutti affrontare gli argomenti
sotto l'aspetto politico, piuttosto che procedere ad una analisi
minuziosa - che se non è accompagnata da una valutazione più ampia
rischia di rimanere fine a se stessa: non si può certo giudicare
solo dal particolare o dalle piccole cose il comportamento
dell'insieme della Giunta.
Ecco perché - e suona anche come dichiarazione di voto - il
nostro Gruppo esprime voto favorevole al conto consuntivo del
1980.
Presidente
- Altri colleghi intendono intervenire?
La parola al Consigliere Nebbia.
Nebbia (PSI)
- Molto brevemente, perché non voglio
aggiungere tante cose a quanto è stato detto, ma riallacciandomi ad
alcune parole del Consigliere Lanivi e ricordando quanto in sede di
Commissione Affari Generali era stato illustrato, mi pare che la
capacità dimostrata dall'Assessorato alle Finanze di approntare
questo conto consuntivo con grande immediatezza rispetto al passato
e rispetto all'effettivo svolgersi della spesa, permetta di
auspicare un maggiore collegamento con gli organi della
programmazione; cioè, riuscire a realizzare quell'unità tra la fase
di progettazione, di iniziativa, di previsione e la fase di
verifica dei risultati delle iniziative stesse, cosa che sinora non
è mai avvenuta e che invece adesso sta avvenendo, anche per un
maggior collegamento fra l'Assessorato alle Finanze e i singoli
Assessorati e grazie alla meccanizzazione e al controllo in tempo
reale delle diverse operazioni. Quindi, un po' per questo motivo,
perché vediamo che c'è una evoluzione positiva in questo senso, e
un po' anche accogliendo il suggerimento del Consigliere Viberti
quale rappresentante della minoranza, anche noi daremo voto
favorevole a questo conto consuntivo.
Presidente
- Ha chiesto di parlare il Consigliere
Mafrica. Ne ha facoltà.
Mafrica (PCI)
- Dobbiamo riconoscere che, per lo meno dal
punto di vita tecnico, il rendiconto sull'esercizio finanziario del
1980 è tempestivo, è stato fatto nei tempi più rapidi possibili ed
è anche, nonostante alcuni difetti, abbastanza pieno di idee e di
concetti. Non ci è sembrata invece adeguata la presentazione
politica fatta dal Presidente della Giunta: per discutere, per
valutare un anno di Amministrazione regionale probabilmente la
Giunta dovrebbe anche in questa occasione fornire alcuni elementi
critici, e anche autocritici, cioè mettere il Consiglio in
condizioni di discutere non soltanto sulla base di un documento
tecnico ma con un'impostazione più ampia. Il documento, dal nostro
punto di vista, è approvabile nel senso che è una fotografia che
individua in modo abbastanza definito i contorni della realtà, è
una fotografia abbastanza ben fatta. È la realtà che c'è dietro,
invece, che non ci soddisfa, e dalla stessa relazione tecnica
vengono in evidenza problemi, che diventeranno sempre più grandi
negli anni futuri, di gestione della spesa e di amministrazione dei
fondi disponibili.
Innanzitutto, prosegue quel tipo di indirizzo che abbiamo
criticato in occasione di tutti i bilanci regionali e che porta
alla dilatazione della spesa corrente, che sembra quasi
incomprimibile e incontrollabile. Guardiamo i dati: la spesa
corrente aumenta del 16%, in particolare aumenta del 15% la spesa
per il personale e del 24% la spesa per acquistare beni e servizi.
Ecco, noi crediamo che un indirizzo politico corretto sia quello di
operare un controllo per impedire una crescita così continuamente
accelerata della spesa corrente, altrimenti si raggiungono limiti
sempre più ampi.
Il secondo elemento che viene fuori da questi allegati è
l'incapacità di determinare in modo esatto le esigenze anche dal
punto di vista della spesa in conto capitale: gli stanziamenti
previsti risultano sottostimati rispetto a quelli effettivi.
Il problema più grave, però, ci sembra quello dei residui: i
residui del 1980 sono stati utilizzati solo al 66% e la Giunta
regionale, anzi, ne ha accumulati ancora: su stanziamenti previsti
per 218 miliardi è riuscita a pagare soltanto 128 miliardi, quindi
la capacità di pagamento della spesa - è detto nella relazione - ha
un indice del 58%; sempre nella relazione si parla di un processo
di accumulazione dei residui passivi.
A noi sembra, questo, uno dei problemi principali della nostra
Amministrazione, un problema che ha senz'altro dei risvolti
tecnici, ma ha anche dei risvolti politici, perché la riduzione
della spesa è soprattutto una riduzione negli investimenti, in
particolare di tipo economico. Noi crediamo che non si possa
continuare negli anni a venire a prevedere, per esempio per quel
che riguarda gli investimenti, stanziamenti che vengono poi
impegnati soltanto in parte: il rapporto tra impegni e stanziamenti
è pari a 0,85, mentre il rapporto fra pagamenti e impegni è ancora
più basso, pari a 0,37. Riteniamo che non ci si possa ritrovare
alla fine di un anno di gestione dell'Amministrazione regionale
anziché con un disavanzo, come previsto, con un avanzo consistente
di oltre 15 miliardi! Quali sono le ragioni di questi fatti? Qui ci
ripetiamo e forse possiamo scendere nuovamente nel vago, ma noi
riteniamo che il primo reale motivo sia la tendenza politica
dell'Amministrazione regionale a procedere in modo pragmatico; il
pragmatismo è una ricetta che va bene di fronte a problemi nuovi, a
situazioni ancora non sperimentate, ma quando c'è una continua
ripresentazione degli stessi problemi e non si decide di cambiare
rotta, si fa una precisa scelta politica! Noi crediamo che
rinunciare oggi ad individuare una serie di obiettivi - come diceva
prima il Consigliere Lanivi - in materia di politica industriale,
agricola, turistica e continuare invece sulla strada già battuta
adeguandosi alle pressioni e alle spinte che provengono dalla
società valdostana non sia in prospettiva la via migliore per
garantire un futuro di stabilità sociale ed economica alla nostra
realtà. Ecco, questo è il primo fatto che emerge in modo chiaro: il
bilancio regionale, in sostanza, risulta smentito in sede di
rendiconto, perché esso, non è fatto prevedendo effettivamente
delle spese, ma incollando, diciamo, giustapponendo un intervento
all'altro senza un indirizzo preciso; nel corso dell'anno, poi, si
fanno le spese che volta per volta sembrano le più urgenti.
Un altro elemento che sovraffatica la macchina di spesa
regionale, secondo noi, è la mancanza di decentramento: se tutta
una serie di interventi, come abbiamo detto più volte, venissero
effettuati dai Comuni e dalle Comunità Montane, probabilmente
invece di avere un numero sterminato il mandati avremmo la
possibilità di lavorare di più per quel che riguarda gli indirizzi,
lavorare di più intorno alle leggi regionali per decentrare
funzioni amministrative a questi Enti locali che hanno, io credo,
la capacità di esercitarle.
Un altro fatto importante è il carattere dispersivo della spesa,
ed è legato agli altri che ho già ricordato. In una spesa così
dispersiva possono esserci anche episodi curiosi o clamorosi, quali
quelli riferiti dal Consigliere Viberti, e molti anche in questo
Consiglio trovano giustificazione a questo tipo di interventi; io
credo che non siano comunque giustificabili quelli relativi alle
onoranze al Ministro Gullotti o agli omaggi alla moglie del
Ministro Pandolfi!
Noi quindi siamo preoccupati: il rendiconto comincia ad essere
leggibile, comincia a rappresentare in modo più appropriato la
capacità della Regione di spendere le risorse che ha, però sta
rivelando la realtà di una Regione che ha dei fondi che non riesce
a spendere e li disperde in un modo che essa stessa poi non riesce
più a controllare. Quindi, lo diceva prima il Consigliere Tonino,
siamo soprattutto preoccupati per come questa Amministrazione
regionale affronterà l'arrivo dei fondi del riparto. Si tratterà di
somme rilevanti, e se non ci saranno obiettivi precisi, se non ci
sarà un ordine nelle scelte, se non ci saranno dei meccanismi più
agili nella spesa probabilmente si andrà ad una dispersione ancora
più incontrollata e non si farà nulla per modificare in meglio la
realtà economica e sociale della nostra Regione.
Noi pensiamo che il Consiglio regionale debba soprattutto
impegnarsi in questa direzione, e innanzitutto ottenere che il
riparto fiscale venga definitivamente approvato, ma poi lavorare
perché con risorse che sono notevoli si intervenga in modo più
produttivo, al fine di evitare situazioni come quelle che hanno
portato, in un anno, dal 37% al 32% il livello degli occupati
nell'industria valdostana.
Presidente
- Non c'è più nessuno iscritto a parlare.
Colleghi Consiglieri, qualcuno intende prendere la parola? Possiamo
considerare chiusa la discussione generale? Ci sono Assessori che
vogliono intervenire? Allora, la discussione generale è chiusa.
La parola al Presidente della Giunta.
Andrione (UV)
- Io cercherò di essere più breve
possibile, perché mi sembra che molte cose siano state dette e che
ci sia già stata una parte di dibattito. Vorrei precisare che
quanto io dirò fa stretto riferimento a un bilancio di previsione
di competenza e non ad un bilancio di cassa, perchè se si
confondono le due cose, evidentemente rischiamo di rimandarci delle
notazioni e delle nozioni su due piani completamente
differenti.
Il più grosso dei problemi, che effettivamente è un problema
reale che non è mutato se non in termini quantitativi rispetto al
passato, è quello dei residui passivi. Il problema dei residui
passivi - e siamo tutti d'accordo nel dire che, specie in certi
Assessorati, vi è una notevole difficoltà nello spendere nei tempi
dovuti - è però in questo momento fittiziamente esaltato dalla
costante, altissima inflazione con continua revisione di prezzi: lo
stesso lavoro, se appena supera l'arco di 6 mesi, viene conteggiato
due, tre volte e continuamente vengono rivisti i prezzi. Proprio in
questo Consiglio abbiamo passato come delibere d'urgenza una serie
di provvedimenti che si basavano appunto su questo meccanismo
distorto, assolutamente pesante per l'Amministrazione, che
moltiplica gli interventi sugli stessi Capitoli di spesa.
A questo fenomeno se ne aggiunge un altro, che è stato criticato
da tutti i Presidente di Giunta, sia ben chiaro, e che produce
residui passivi pesanti in tutte le Regioni italiane; è il
fenomeno, distorto, della programmazione settoriale di Stato, in
base alla quale si assegnano fondi in maniera tale che essi sono di
spesa difficilissima e vengono trascinati da un anno per l'altro
senza riuscire a trovare una destinazione. Io non ho qui le cifre
precise perché non sapevo di essere relatore di questo disegno di
legge, ma gli unici miliardi di spesa che provengono dal '79 -
qualcosa some 9 miliardi! - derivano dai fondi di programmazione
settoriale dello Stato! E a questo fenomeno se ne aggiunge ancora
uno - e Mafrica mi scuserà perché a questo proposito alcune delle
cose che ha detto sono esatte - che può parere paradossale ma è
importante, ed è il fatto che il bilancio del 1980 è stato
"vissuto" dall'Amministrazione regionale come una previsione di
nuove cospicue entrate dovute al riparto; per questo fatto, un
certo numero di spese che avrebbero dovuto essere fatte, non sono
state fatte, si sono arenate e continuano ad aspettare
l'impossibile finanziamento per essere chiuse: vedasi per esempio
l'edilizia scolastica, settore che pesa gravemente sui residui
passivi: abbiamo delle scuole che sono lì a metà, andiamo avanti a
spizzichi, con appalti a lotti che sono contrari all'interesse
dell'Amministrazione e siamo i primi a riconoscerlo; d'altra parte
non abbiamo i fondi sufficienti per appaltare tutto insieme. Questa
serie di motivi - e questo lo abbiamo detto tante volte ma lo
ripetiamo ancora anche se probabilmente nel prossimo oggetto in
discussione verrà di nuovo fuori - impediscono in maniera
clamorosa, anche se è già normalmente difficile, l'esatta
previsione della spesa; e questa è tanto più difficile quando per
le spese correnti l'aumento del 15% nelle spese per il personale è
inferiore agli scatti della contingenza! Noi un minimo di scatti li
avevamo contati, però rispetto agli scatti dell'anno '80 siamo
andati in tilt, come si dice volgarmente; l'aumento del 24% nelle
spese per l'acquisto di beni o servizi corrisponde più o meno al
tasso dell'inflazione, se non è addirittura leggermente
inferiore!
In situazioni di questo genere e con
...(interruzione fuori
microfono incomprensibile)
... no, perché rispetto alle entrate
non è calcolata! Tant'è vero che ci saranno ancora attribuiti dei
fondi - ed è una rivendicazione che abbiamo fatto insieme con i
Presidenti di Giunta comunisti - perché quando vengono maggiori
accertamenti di tasse successivamente, questi fondi devono essere
attribuiti alle Regioni per la quota che spetta loro, e non è che
se lo Stato a un certo momento denuncia 3000 miliardi in più
rispetto alle entrate del '79 a quel punto non procede più ai
riparti! E abbiamo ancora avuto delle assegnazioni di fondi alla
fine del 1980!
Per quanto riguarda la questione dei mutui, ripeto, in un
bilancio di competenza l'Amministrazione è unica, e il fatto che
una spesa sia imputata in un Capitolo piuttosto che in un altro - e
con questo rispondo anche al Consigliere Viberti - certe volte
avviene semplicemente perché ci sono dei Capitoli che sono in
rosso, e anzi le variazioni di bilancio che facciamo servono
proprio per riportarli in nero; è la normalità! È
un'Amministrazione unica, non è che ci siano dei compartimenti
stagni per cui se una spesa normalmente è prevista nel Capitolo
dell'Assessorato al Turismo - ad esempio le piscine - non possa poi
essere in un altro momento imputata al Capitolo dell'Assessorato ai
Lavori Pubblici! E il fatto di portare un conto consuntivo legato a
un bilancio di previsione entro dei termini brevissimi ha proprio
questo significato, di poter dare un'estrema trasparenza, la
maggiore possibile, a quella che è la spesa pubblica.
I nostri ritardi: anche noi potremmo fare fronte a un certo tipo
di spesa accendendo dei mutui, che sono previsti in bilancio, però
vorremmo o non accenderne affatto o accenderne all'estremo limite
possibile; e questo perché oggi, grosso modo, il tasso è del 27%, e
avendo una situazione di cassa - ma questo è un altro problema -
che sta molto calando ma che comunque più o meno può tenere,
preferiamo al limite arrivare alla fine dell'anno e poter
denunciare che per pagare certi stipendi saremmo in rosso. È chiaro
che in tal caso faremmo delle anticipazioni di cassa, ma mi sembra
normale che una pressione politica di questo genere debba essere
fatta di fronte all'ostinata lentezza - permettetemi di dirlo - con
la quale certi provvedimenti, che sono urgentissimi e che sono
riconosciuti come applicazione di una legge finanziaria dello
Stato, vengono portati avanti, magari per ragioni politiche molto
importanti perché, come il Consigliere De Grandis sa, abbiamo il
primo governo laico da trentacinque anni a questa parte! E non è
soltanto una battuta. Dico, qui effettivamente esiste un problema
di urgenza!
È un'osservazione vera, lo dicevo prima, che il fatto di non
avere il riparto aggrava il fenomeno dei residue passivi, ma è
un'osservazione per contro vera che se nel mese di novembre -
voglia Iddio che ciò avvenga! - dovessimo concludere la penosa e
lunghissima vicenda del riparto, avremo delle difficoltà; questo è
un dato di fatto, ma il Consiglio dovrebbe riunirsi - e io spero,
per una volta tanto, con uno spirito serio e non polemico - proprio
per trovare le soluzioni ai problemi che si pongono.
Volevo poi dire al Consigliere Viberti che, malgrado alcune
facezie, lo ringrazio di aver messo a fuoco un certo numero di
piccoli problemi, perché effettivamente l'Amministrazione regionale
è un'amministrazione che è nata in una certa maniera e che continua
su certe tradizioni comunali, perché non esiste Prefettura, non
esiste Regione che non abbia dei servizi interni per le colazioni
di lavoro e cose di questo genere. Io ci avevo pensato, ho fatto
dei conti e mi sono accorto che è vero che in questo caso non ci
sarebbe la fattura con scritto "Blitz Mauriziano" - si riferisce a
quando il Commissario di prima voleva occupare il Mauriziano e noi
lo sorvegliavamo da vicino - non ci sarebbe quella fattura perché i
soldi sarebbero andati in spese per il personale, per
l'arredamento, per le cucine e per roba di questo genere: però io
posso assicurare al Consigliere Viberti che un'organizzazione di
questo tipo costerebbe molto ma molto di più; e del resto, oggi
come oggi - bisognerà poi magari, avendo il riparto, ripensarci -
non esiste piccola azienda, molto più piccola di quello che è la
Regione, che quando andiamo a visitarla non ci inviti nei propri
locali, con i propri servizi, e non ci faccia fare, chiedo scusa,
quelle belle mangiate cui alludeva il nostro Consigliere!
Devo anche confessare al Consiglio che io ho il vizio di mandare
dei mazzi di fiori, quando mi invitano, e capita abbastanza spesso.
Con il permesso del Consigliere Viberti, ho intenzione di
continuare, e lo dico prima per evitare che poi ci siano dei
malintesi! E devo anche dire che mi prendo la corresponsabilità con
il Comune di Gressoney e con altri per quella cuffia d'oro, perché
mi è stato chiesto il permesso di comprarla e io che sono scemo non
ci ho pensato due volte: devo confessare, però, che non ne sapevo
il prezzo, non me ne sono interessato, e quando l'ho saputo grazie
alle indagini del nostro Sherlock Viberti ne sono rimasto
fortemente colpito e stupito.
Voglio ancora dire due parole sul perché del disavanzo e
dell'avanzo. Questa parte il Consigliere De Grandis l'ha spiegata
molto bene: come avevamo detto al momento dell'approvazione del
bilancio di previsione, noi cerchiamo di tenerci esattamente a
quelle che sono le previsioni di entrata fornite dall'erario, non
si tratta di ipotesi e non si tratta di servizi regionali. Ci si dà
un certo numero di miliardi come previsione consolidata in entrata
per l'anno, ma non si è mai verificato che questi miliardi fossero
gli stessi di quelli effettivi finali, che sono sempre stati di
più. Quindi noi potremmo, teoricamente, cercare di fare un bilancio
più ampio, nella ragionevole previsione che anche in quell'anno
arrivassero dei miliardi. Ma per il 1980 era necessario fare un
bilancio il più possibile stringato per quei motivi politici
sottolineati anche dal Consigliere De Grandis. Il fatto che nuovi
fondi siano arrivati e che nuove spese non siano state effettuate
ha permesso di verificare un'eccedenza - De Grandis ha detto molto
bene - che in gran parte non esiste e che in parte è fornita in
modo tecnico per poter ricoprire quelle spese che più urgentemente
devono essere fatte e che servono in realtà come assestamento e non
come variazione di bilancio. Non so se mi sono spiegato, comunque
su questi punti specifici, qualora ci dovessero essere dei dubbi,
potremmo vederci con il Ragioniere Capo.
Presidente
- Consiglieri, passiamo all'esame
dell'articolato del disegno di legge n. 294.
Do lettura dell'art. 1.
Art. 1
(Approvazione del rendiconto generale)
Situazioni: di cassa, finanziaria e patrimoniale)
Il rendiconto generale della Regione Autonoma della Valle
d'Aosta per l'esercizio finanziario 1980 è approvato nelle singole
risultanze e nelle risultanze riassuntive finali del presente
articolo e degli articoli successivi:
SITUAZIONE DI CASSA
- Fondo di cassa alla chiusura dell'esercizio 1979
L. 11.629.470.526
- Riscossioni nell'esercizio 1980
L. 182.748.112.801
Totale delle riscossioni
L. 194.377.583.327
- Pagamenti nell'esercizio 1980
L. 159.966.538.372
Fondo di cassa al 31 dicembre 1980
L. 34.411.044.955
SITUAZIONE FINANZIARIA
- Fondo di cassa al 31 dicembre 1980
L. 34.411.044.955
- Residui attivi al 31 dicembre 1980
L. 54.132.643.357
Totale dell'attivo al 31 dicembre 1980
L. 88.543.688.312
- Residui passivi al 31 dicembre 1980
L. 73.379.249.617
Avanzo di amministrazione al 31 dicembre 1980
L. 15.164.438.695
SITUAZIONE PATRIMONIALE
- Attivo netto di inventario al 31 dicembre 1979
L. 61.097.357.387
- Variazioni attive nell'esercizio 1980
in aumento dell'attivo
L. 40.874.450.015
in diminuzione del passivo
L. 37.589.654.836
L. 78.464.104.851
Totale dell'attivo
L. 139.561.462.238
- Variazione passive dell'esercizio 1980
in diminuzione dell'attivo
L. 21.631.418.831
in aumento del passivo
L. 70.818.252.607
L. 92.449.671.438
Attivo netto di inventario al 31 dicembre 1980
L. 47.111.790.800
Presidente
- Vi sono dichiarazioni di voto. Molte sono
già state fatte nel corso della discussione generale.
La parola al Consigliere Tonino.
Tonino (PCI)
- Faccio adesso la dichiarazione di voto
perché non lo abbiamo detto prima.
Ancora una volta voteremo favorevolmente il rendiconto del 1980
perché i conti quadrano; però dobbiamo ribadire che non siamo
assolutamente soddisfatti di come ha funzionato la Regione, di come
si dono spesi i soldi, di come si sono gestiti gli Assessorati. E
credo sia innanzitutto da sottolineare come in effetti questi
problemi non siano soltanto contabili, sono dei problemi politici,
ed è molto negativo che la Giunta si presenti ad un appuntamento di
questo tipo senza una valutazione politica sull'andamento della
spesa regionale, sul funzionamento della Regione: è una
prescrizione di legge, innanzitutto, ma dovrebbe essere ancor prima
un dovere.
La Giunta è arrivata a questo appuntamento con una certa
tempestività non tanto perché ha sentito l'esigenza di fare questo
tipo di confronto, ma perché questo è un atto indispensabile per
l'assestamento di bilancio che discuteremo fra poco, perché è
l'atto che permette di valutare esattamente l'avanzo di
amministrazione, che è così consistente e che inciderà così
considerevolmente appunto nell'assestamento di bilancio. È anche
difficile per noi - e sarebbe molto interessante entrare nel merito
di alcune considerazioni che ha fatto il Consigliere Lanivi,
meriterebbero una discussione, ma neanche il Presidente della
Giunta ha ripreso questi temi - concordare su una tale dispersione
dei fondi, che non viene soltanto perché c'è una richiesta
corporativa nella popolazione valdostana, viene soprattutto perché
questa Giunta si presenta senza indirizzi, senza i piani, senza i
programmi - io non riesco a chiamarli in modo diverso - per cui
tutti hanno la pretesa e si sentono in diritto di attingere da una
fonte di distribuzione di benefici; per noi, programmazione vuol
dire proprio instaurare un metodo di lavoro che metta fine questo
sistema; e questo è il problema di fondo.
C'è la necessità, evidentemente, di un cambiamento, ma il
Presidente della Giunta nella sua conclusione al dibattito ha
dimostrato ancora una volta una certa ostinazione nel rifiutare una
analisi autocritica su questi elementi e direi anche sullo stesso
funzionamento della Giunta regionale: il fatto che i residui
crescano in questo modo non è dovuto soltanto all'inflazione, che
produce una serie di revisioni dei prezzi, non è dovuto soltanto ai
fondi settoriali che pure hanno responsabilità in questo senso; è
dovuto anche a una incapacità di spendere tanti fondi, che è
massima in alcuni Assessorati, ed è tipica di una struttura - e
riprendo uno spunto del Presidente della Giunta - che si ostina a
funzionare come una struttura comunale: questo è il male di fondo
di questa Regione, che funziona come un grosso Comune e non come
una Regione. Ma non insisto su questa necessità di cambiamento del
ruolo della Regione perché troppo volte l'abbiamo ribadito. La
programmazione, almeno settoriale, è un elemento indispensabile; lo
stesso esempio delle scuole, che vanno avanti a spizzichi, con
tanti cantieri, è un elemento evidente di gestione giorno per
giorno, pragmatica finché si vuole, come diceva il compagno
Mafrica, ma priva di una visione complessiva. Si debbono prevedere
i flussi finanziari, l'apertura dei cantieri, la programmazione
degli interventi, altrimenti i risultati sono quelli che oggi
abbiamo!
Perciò io credo che ci sia fondamentalmente la necessità di una
revisione, di una riforma proprio del modo di intervenire della
Regione; così come devono essere riviste anche certe abitudini a
spendere in modo allegro in alcuni casi. Io credo che abbiano un
certo valore alcune osservazioni che ha fatto il Consigliere
Viberti; troppo spesso si va oltre i gesti di cortesia, che sono
comprensibili: il mazzo di fiori, per carità!, è un atto anche
simpatico, però spendere 2.850.000 lire per una cuffia d'oro da
donare alla moglie di un Ministro credo che sia oggettivamente una
vergogna! Così come una spesa di milioni per l'ospitalità a un
Ministro della Repubblica o la cittadinanza onoraria ad un Ministro
sono anche questi fatti che credo debbano essere indicati come
esempi negativi dell'attività di questa Giunta regionale.
Ecco, questi sono gli elementi che non ci soddisfano; il voto
favorevole dà riconoscimento tra l'altro - lo vogliamo ricordare -
dell'impegno dimostrato dall'Assessorato alle Finanze nel
presentare con maggiore trasparenza tutta l'impostazione del
bilancio regionale; è un voto che riconosce questo sforzo tecnico,
ma evidentemente da un punto di vista politico rimane il nostro
giudizio negativo.
Presidente
- Altri chiedono la parola sull'art. 1?
Metto in approvazione l'art. 1.
Esito della votazione:
Presenti, votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Do lettura dell'art. 2.
Art. 2
(Gestione di competenza: entrate)
Le entrate derivanti da tributi propri, gettito tributi
erariali o quote da esso devolute, da contributi e assegnazioni
dello Stato ed in genere da trasferimento di fondi statali, rendite
patrimoniali, utili di Enti o aziende regionali, alienazioni di
beni patrimoniali, da accensioni di mutui e altre operazioni
creditizie e per contabilità speciali, accertate nell'esercizio
finanziario 1980 per la competenza propria dell'esercizio stesso,
sono riassunte ed accertate in:
L. 174.247.537.302
delle quali
- riscosse
L. 152.035.794.833
- rimaste da riscuotere
L. 22.211.742.469
Presidente
- Nessuno chiede la parola? Non vi sono
dichiarazioni di voto?
Metto in approvazione l'art. 2.
Esito della votazione:
Presenti, votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Do lettura dell'art. 3.
Art. 3
(Gestione di competenza: spese)
Le spese correnti, di investimento e per rimborso di mutui e
prestiti e per contabilità speciali della Regione, accertate
nell'esercizio finanziario 1980 per la competenza propria
dell'esercizio stesso, sono riassunte e accertate in:
L. 190.359.468.855
delle quali
- pagate
L. 128.041.216.248
- rimaste da pagare
L. 62.318.252.607
Presidente
- Nessuno chiede la parola? Non vi sono
dichiarazioni di voto?
Metto in approvazione l'art. 3.
Esito della votazione:
Presenti, votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Do lettura dell'art. 4.
Art. 4
(Gestione di competenza: riassunto entrate e spese)
È approvato il seguente riassunto generale delle entrate e
delle spese di competenza dell'esercizio finanziario 1980.
- ENTRATE
L. 174.247.537.302
- SPESE
L. 190.359.468.855
Disavanzo della gestione di competenza dell'esercizio
1980
L. 16.111.931.553
Presidente
- Nessuno chiede la parola? Non vi sono
dichiarazioni di voto?
Metto in approvazione l'art. 4.
Esito della votazione:
Presenti, votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Do lettura dell'art. 5.
Art. 5
(Residui attivi alla chiusura dell'esercizio
finanziario)
I residui attivi accertati alla chiusura dell'esercizio
finanziario 1980 sono riassunti ed approvati in complessive L.
51.132.643.357 come segue:
- residui attivi iscritti in conto esercizi precedenti in
carico all'inizio dell'esercizio
L. 63.319.499.457
- minori accertamenti in conto residui attivi degli esercizi
precedenti
L. 686.280.601
differenza
L. 62.633.218.856
- residui attivi riscossi
L. 30.712.317.968
- residui attivi degli esercizi precedenti rimasti da
riscuotere al 31.12.1980
L. 31.920.900.888
- residui attivi accertati in conto esercizio 1980 (art.
2)
L. 22.211.742.469
Totale residui attivi al 31.12.1980
L. 54.132.643.357
Presidente
- Nessuno chiede la parola? Non vi sono
dichiarazioni di voto?
Metto in approvazione l'art. 5.
Esito della votazione:
Presenti, votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Do lettura dell'art. 6.
Art. 6
(Residui passivi alla chiusura dell'esercizio
finanziario)
I residui passivi accertati alla chiusura dell'esercizio
finanziario 1980 sono riassunti ed approvati in complessive L.
73.379.249.617 come segue:
- residui passivi iscritti in conto esercizi precedenti in
carico all'inizio dell'esercizio
L. 47.965.370.696
- residui passivi pagati
L. 31.925.322.124
differenza
L. 16.040.048.572
- residui passivi degli esercizi precedenti riconosciuti
perenti agli effetti amministrativi
L. 4.979.051.562
- residui passivi degli esercizi precedenti rimasti da pagare
al 31.12.1980
L. 11.060.997.010
- residui passivi accertati in conto esercizio 1980 (art.
3)
L. 62.318.252.607
Totale residui passivi al 31.12.1980
L. 73.379.249.617
Presidente
- Nessuno chiede la parola? Non vi sono
dichiarazioni di voto?
Metto in approvazione l'art. 6.
Esito della votazione:
Presenti, votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Do lettura dell'art. 7.
Art. 7
(Situazione finanziaria)
È accertato ed approvato nell'ammontare di L. 15.164.438.695
l'avanzo di amministrazione alla chiusura dell'esercizio
finanziario 1980 risultante come segue:
Variazioni migliorative
- miglioramento della gestione dei residui passivi (art.
6)
L. 4.979.051.562
- avanzo di esercizi precedenti
L. 26.983.599.287
L. 31.962.650.849
Variazioni peggiorative
- peggioramento della gestione dei residui attivi (art.
5)
L. 686.280.601
- peggioramento della gestione di competenza (art. 4)
L.16.111.931.553
Avanzo di amministrazione alla chiusura dell'esercizio
1980
L. 15.164.438.695
Presidente
- Nessuno chiede la parola? Non vi sono
dichiarazioni di voto?
Metto in approvazione l'art. 7.
Esito della votazione:
Presenti, votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Do lettura dell'art. 8.
Art. 8
(Situazione patrimoniale)
La consistenza patrimoniale alla data del 31 dicembre 1980
(art. 1) è approvata nelle seguenti risultanze riassuntive
finali:
ATTIVO
Beni immobili L. 15.144.142.960
Beni mobili L. 5.829.581.523
Crediti diversi L. 110.379.859.735
L. 131.353.584.218
PASSIVO
Mutui passivi L. 10.862.543.801
Debiti diversi L. 73.379.249.617
L. 84.241.793.418
Attivo netto di inventario al 31.12.1980
L. 47.111.790.800
Presidente
- Nessuno chiede la parola? Non vi sono
dichiarazioni di voto?
Metto in approvazione l'art. 8.
Esito della votazione:
Presenti, votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Do lettura dell'art. 9.
Art. 9
Ai sensi dell'art. 39 della legge regionale 7.12.1979, n. 68,
sono convalidati i prelievi di complessive lire
seicentosessantacinquemilioniottocentosessantamilaseicentotrentacinque
dal Capitolo 50800 "Fondo di riserva per le spese impreviste", come
da sottoelencati provvedimenti della Giunta regionale:
n. 2376 in data 16 maggio 1980; n. 2541 in data 23 maggio
1980; n. 2727 in data 29.5.1980; n. 3153 in data 20 giugno 1980; n.
4081 in data 11.8.1980; n. 5099 in data 10 ottobre 1980; n. 4853 in
data 26 settembre 1980; n. 5662 in data 7 novembre 1980; n. 6176 in
data 5 dicembre 1980; n. 6348 in data 19 dicembre 1980; nn. 6794,
6795, 6831 e 6858 in data 31 dicembre 1980.
Presidente
- Nessuno chiede la parola? Non vi sono
dichiarazioni di voto?
Metto in approvazione l'art. 9.
Esito della votazione:
Presenti, votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Do lettura dell'art. 10.
Art. 10
La presente legge è dichiarata urgente ai sensi del terzo
comma dell'art. 31 dello Statuto Speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Autonoma della Valle
d'Aosta.
Presidente
- Nessuno chiede la parola? Non vi sono
dichiarazioni di voto?
Metto in approvazione l'art. 10.
Esito della votazione:
Presenti, votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Per dichiarazione di voto, ha chiesto di
parlare il Consigliere Viberti. Ne ha facoltà.
Viberti (DPROL)
- Nel ribadire il voto favorevole che,
come diceva poc'anzi il Consigliere Tonino, si riferisce al
riscontro matematico-contabile, cioè che del resto ho espresso
anche nella nota allegata che prima vi ho letto, mi permetterei di
aggiungere delle brevissime considerazioni sul piano generale.
Non posso accettare di essere considerato Sherlock Viberti,
semmai sono Watson Viberti perché qui dentro tutti mi hanno detto:
elementare Viberti! Quello che fai fatto è a un livello elementare,
quello che hai detto è elementare! Ben altri sono i problemi! Ben
altri gli spazi in cui deve volare il condor! Ben altri i cieli in
cui brillano certe stelle, che io avevo già riconosciuto di prima
grandezza quando ho definito dotate non solo di ottima salute ma di
cervello poderoso! Peccato che questo poderoso cervello, che
dimostra di possedere delle capacità di analisi notevolissime,
funzioni...pardon!, in questo Consiglio venga messo a disposizione
dei colleghi molto raramente! Certo che se si fosse affiancato al
sottoscritto anche solo per uno o due giorni, molto probabilmente
avrebbe impedito di scoprire l'acquisto della famosa cuffia, che è
diventata la favola del giorno, ma avrebbe forse permesso di fare
quella critica che mi pare anche il collega Lanivi ritenga
necessaria e indispensabile per il miglior funzionamento non solo
dell'Amministrazione ma anche di tutta la comunità valdostana. E
credo che su questo siamo tutti d'accordo. Ah, una brevissima
considerazione rivolta all'Assessore alla Pubblica Istruzione: non
deve preoccuparsi dei rapporti con la stampa: tra le varie cose che
ho visto e avevo dimenticato di dire prima c'è anche un pranzo
consumato dalla Giunta regionale insieme ai giornalisti in
occasione del Natale! Quindi, penso che, semmai, questi penderanno
più dalla parte della Giunta che non dalla parte del
sottoscritto!
Un peccato veramente, dicevo, che non si sia potuto lavorare, il
braccio e la mente, ad un'analisi più approfondita, più generale,
migliore di questo rendiconto generale; certamente oggi la Giunta
non se la sarebbe cavata così; l'assenza dell'Assessore
responsabile, anche se purtroppo impedito per motivi di salute,
insieme alla mancanza di quasi tutte le teste che governano a
livello burocratico l'Assessorato alle Finanze, sarebbe stata forse
diversamente considerata e criticata.
Comunque, bando alle polemiche! Già in altre occasioni abbiamo
detto ai colleghi Democratici Popolari che siamo disposti a
lavorare proprio con loro che in tante occasioni hanno dimostrato
di avere se non proprio le stesse identiche posizioni per lo meno
delle posizioni molto simili alle nostre su molti problemi. Alla
fine dell'estate verrà in discussione quello che è stato lo sforzo
di un piccolo Gruppo, molto più piccolo anche di quello dei
Democratici Popolari, che ha raccolto poche firme però sufficienti
per presentare delle proposte di legge; io qui invito il collega
Lanivi - che spende il suo tempo non come faccio io, ma magari di
lì disegna l'arredamento dell'Assessorato alle Finanze anziché
partecipare alle riunioni della Commissione Urbanistica, peraltro
dando poi giustamente le dimissioni - al lavoro comune: voi avete
le idee, noi abbiamo raccolto 3500 firme e le mettiamo a vostra
disposizione! Questa collaborazione servirebbe per arrivare a quei
traguardi che ci metteva di fronte, con il suo ottimo intervento,
il collega Lanivi per farci salire da quella pochezza a cui siamo
ridotti, quella del misero e provocatorio controllo delle spese più
banali! Noi non siamo capaci di fare altro, però siamo disposti a
lavorare assieme a voi: quindi, un po' più di umiltà da parte
nostra ma anche da parte vostra! E più lavoro da parte di tutti e
migliori condizioni di vita per tutta la gente che abita questa
Valle.
Presidente
- Altri intendono intervenire per
dichiarazione di voto? Colleghi Consiglieri, il Consiglio è
chiamato ad esprimersi, per votazione segreta, sul complesso del
disegno di legge.
Votazione segreta
Esito della votazione:
Presenti, votanti: 28
Maggioranza: 15
Favorevoli: 25
Contrari: 3
Il Consiglio approva.
Presidente
- Passiamo all'esame dell'oggetto 15/C.
