Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2050 del 23 aprile 1991 - Resoconto
OGGETTO N. 2050/IX Nuova regolamentazione delle modalità di
erogazione dei contributi per la copertura dei tetti in lose.
(Interpellanza).
Presidente
Do lettura dell'interpellanza presentata
dai Consiglieri Mafrica e Chenuil:
Interpellanza La nuova regolamentazione delle modalità di
erogazione dei contributi per la copertura dei tetti, che ha
rovesciato i criteri precedentemente seguiti, generalizzando
l'obbligo della copertura in lose, tranne che nelle zone
individuate dai comuni, sembra aver creato inconvenienti di un
certo rilievo.
I problemi sarebbero particolarmente evidenti soprattutto per
ciò che concerne la spesa regionale, l'individuazione delle zone
non sottoposte ad obbligo e la rispondenza dei materiali ai
requisiti richiesti.
Ciò premesso i sottoscritti consiglieri regionali del
PCI-PDS
interpellano
l'Assessore competente per conoscere:
1) quanti comuni hanno finora ottemperato alla richiesta di
individuazione delle zone escluse e qual'è l'orientamento
prevalente;
2) se vi sono segnali chiari di rigonfiamento della spesa
regionale e con quali limiti tendenziali;
3) quali difficoltà si evidenziano rispetto al reperimento delle
lose e alla certificazione della loro qualità;
4) quali sono gli intendimenti della Giunta in ordine ad una
possibile revisione della legge, con l'obiettivo di superare le
difficoltà manifestatesi.
Presidente
Ha chiesto di illustrare l'interpellanza il
Consigliere Chenuil, ne ha facoltà.
Chenuil (PCI-PDS)
Siamo venuti a conoscenza che la
nuova regolamentazione sulle modalità di erogazione dei contributi
per le coperture in lose, previste dalla legge n. 10 del 28
febbraio 90, ha creato degli inconvenienti di un certo rilievo: 1)
la individuazione da parte dei comuni delle zone ad obbligo e
quelle esenti, 2) la rispondenza dei materiali ai requisiti
richiesti, 3) la spesa da parte regionale in base a questa nuova
normativa.
Chiediamo all'Assessore competente dei chiarimenti per conoscere
meglio la situazione di questi tre punti, e se è intenzione della
Giunta regionale rivedere la normativa della legge stessa.
Presidente
Ha chiesto di parlare l'Assessore al
Turismo, Urbanistica e Beni Culturali Pascale, ne ha
facoltà.
Pascale (PSI)
La legge n. 10 approvata dal Consiglio
regionale nel febbraio 1990 ha creato molti inconvenienti in questo
settore.
Intanto, nonostante la legge fissasse un termine di novanta
giorni ai comuni per rispondere, a tutt'oggi solo trentaquattro
hanno fatto pervenire le loro perimetrazioni. Da un primo esame
sembra che le zone sottoposte all'obbligo siano abbastanza ampie e
in alcuni casi l'obbligo è stato esteso a tutto il territorio
comunale.
Al momento non è possibile quantificare l'aumento della spesa,
in quanto le domande pervenute non rappresentano ancora un campione
significativo; comunque la spesa sarà più onerosa degli anni
scorsi, sia per l'incremento delle zone d'obbligo, sia perché è
aumentato il contributo riferito al metro quadro fissato per l'anno
scorso a lire 54 mila.
Confermo poi che ci sono difficoltà di reperimento delle lose:
gran parte del materiale utilizzato proviene da cave fuori Valle e
i prelievi eseguiti confermano la non idoneità delle lose nella
misura del quindici per cento.
Tutte queste difficoltà, che sono emerse in sede di applicazione
della legge, possono essere solo in parte attenuate in sede di
approvazione da parte della Giunta regionale, restringendo gli
ambiti d'obbligo ai soli centri storici, o a villaggi fortemente
caratterizzati da un punto di vista paesaggistico.
Comunque, appena l'ufficio avrà terminato l'analisi delle
perimetrazioni pervenute, sperando che tutti gli altri comuni
facciano pervenire le loro indicazioni, sottoporrò il tutto alla
Giunta per decisioni conseguenti e non escludo che si possa poi
arrivare in sede di maggioranza alla decisione di modificare la
legge.
Presidente
Ha chiesto di parlare il Consigliere
Chenuil, ne ha facoltà.
Chenuil (PCI-PDS)
Mi va bene l'indirizzo che ha
dato l'Assessore, perchè anche secondo noi va bene che questa
copertura venga tenuta per centri storici, per villaggi di
montagna, ma è impensabile che questo debba avvenire su tutto il
territorio regionale. Prima di arrivare ad una uniformità della
copertura delle case passerebbero centinaia di anni, visto com'è
distribuita oggi la copertura in Valle.
Vorrei fare una osservazione: inviterei l'Assessore ad abolire
le norme tecniche e le caratteristiche richieste dall'allegato A di
questa legge, perchè possiamo usufruire di lose, magari anche di
cave valdostane, che non hanno queste caratteristiche sulla carta,
ma che in realtà sono migliori di molte di queste, che pure hanno
questa carta di identità ma che in realtà non si dimostrano tali.
Tant'è vero che da parte dell'ufficio tecnico vengono fatti dei
campionamenti e non sempre queste lose corrispondono alle
caratteristiche che sono scritte su questo certificato. Quindi è da
rivedere la materia in modo complessivo.
