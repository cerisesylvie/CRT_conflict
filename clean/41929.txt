Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 939 del 19 settembre 2019 - Resoconto
OGGETTO N. 939/XV - Interpellanza: "Promozione di interventi
per la modifica della natura giuridica dell'Associazione Forte di
Bard".
Farcoz (Président)
- À la présence de 35 conseillers,
nous commençons les travaux de cette séance. Point 49 à l'ordre du
jour. Pour l'illustration la parole au collègue Ferrero.
Ferrero (MOUV')
- Si potrebbe dire "tanto tuonò che
piovve" ed ecco che sono arrivate da parte dell'Agenzia delle
Entrate le segnalazioni sulla questione dell'attività commerciale o
meno, svolta dall'Associazione Forte di Bard. Questa associazione
nasce già con un peccato originale, che è quello di dare la forma
di associazione senza scopo di lucro a un ente che dovrebbe gestire
un monumento importante, uno dei più importanti della Valle
d'Aosta, quando si sa e si sapeva benissimo sin dall'inizio che
questa associazione avrebbe esercitato tutta una serie di attività
commerciali, puramente commerciali, per raggiungere gli obiettivi e
gli scopi; che poi anche lì ci sarebbe da dire. Di fatto, è stata
fatta semplicemente una specie di operazione per consentire alla
politica di mettere le mani sporche in questa associazione e
soprattutto nella gestione del Forte di Bard, che doveva essere uno
dei fiori all'occhiello a livello culturale in Valle d'Aosta. Si
arriva a questa specie di aberrazione giuridica e amministrativa,
per assicurare al politico di turno la possibilità di mettere
Tizio, Caio o Sempronio, per mettere il cappio al collo ai
dipendenti che non sanno se verranno rinnovati, quindi
strumentalizzando a fini essenzialmente politici una questione che
doveva rimanere culturale.
Direi che è un raro esempio, da fare invidia alle peggiori
situazioni del Sud Italia. Un consiglio di amministrazione che è
stato per decenni in mano ai presidenti che si sono avvicendati e a
fiduciari che poi abbiamo visto che fine hanno fatto. Fiduciari:
chiamiamoli faccendieri, non lo so io! Un consiglio di
amministrazione che ha ricompreso anche un sovrintendente sul
quale, per carità, sulla competenza ci sono dubbi, ma di certo non
c'erano dubbi sulla fede e sulla militanza politica; su questo non
c'erano dubbi! Quindi una posizione completamente sbilanciata,
anche a livello di consiglio di amministrazione.
Poi ci mettiamo le fondazioni bancarie, che hanno dato 150 mila
euro all'anno a ciascuno: benissimo, benissimo! Dopo però andate a
vedere chi c'è nel collegio sindacale e casualmente ci sono due
persone che sono riconducibili alle fondazioni bancarie. È solo un
caso, per carità! C'è comunque sempre questa causalità che si
ripete.
È un'attività che sin dall'inizio non è stata quella che doveva
essere, quella museale, che era anche l'obiettivo per il quale il
Forte ha ottenuto i fondi europei per essere ristrutturato. Anche
lì, una questione che è abbastanza delicata: il restauro era
finalizzato a una questione museale, ma ancora due o tre anni fa,
dei cinque musei o sei che dovevano essere aperti, ce n'era uno!
Adesso hanno aperto delle sezioni museali, ma chiamarle tali e
anche un pochettino forzato.
Che cosa ha fatto fino adesso il Forte di Bard? Tramite questa
associazione famigerata ha organizzato soprattutto eventi ludici,
sportivi, le serate di San Valentino - va benissimo! - serate in
discoteca, gestione diretta della caffetteria, quindi anche una
concorrenza sleale nei confronti di tutte le altre attività che
potevano nascere e sono nate con difficoltà all'interno del borgo.
Se poi andiamo a vedere quello che veniva servito fino a poco tempo
fa nella caffetteria: beh, insomma! Dire che era la
rappresentazione dell'eccellenza dell'enogastronomia valdostana,
secondo me ce ne voleva proprio, bisognava tirarlo per i capelli.
C'erano addirittura dei piatti surgelati valdostani: è come se tu
andassi a Napoli a mangiarti la pizza e ti danno la pizza
surgelata.
Vogliamo parlare della gestione dei beni che sono affidati al
Forte? Quanto ha reso? Anche quella è un'attività commerciale!
Affitto a questo, affitto a quello, affitto a un dipendente una
stanza, un miniappartamento, ma poi improvvisamente che cosa
succede? L'anno successivo gli abbasso il canone di locazione: non
si capisce perché, ma lo saprà chi lo ha fatto. Così all'interno di
questo forte si è consumata la peggiore gestione del denaro
pubblico.
Vogliamo parlare del personale? C'è del personale di serie A e
di serie B. Qualcuno mi aveva anche contattato sui
social
network
per dire "tu attacchi il Forte". Ragazzi e ragazze che
lavorate con quei contratti da quattro soldi per fare assistenza
nelle sale, pensate un attimo agli altri che stanno negli uffici,
di cui una parte sicuramente competente: c'è gente che non ha
neanche il vostro titolo di studio e prende quattro, cinque o sei
volte quello che prendete voi. È giusto questo? È giusto? Tutti lo
sanno e nessuno fa niente!
Andiamo a vedere - lo abbiamo già detto! - il settore dei
privilegiati e il settore degli sfigati. Nel settore sfigati ci
sono queste persone che puntualmente alle campagne elettorali
venivano avvicinate dicendo: "guarda che poi per il rinnovo,
bisogna che tu tenga conto di tutto un certo ambito e un certo
giro, perché poi non è sicuro il rinnovo". Quindi questo è una
specie di precariato che è stato voluto.
Vogliamo parlare di tutti quegli accordi transativi che sono
costati decine di migliaia di euro negli anni, per tacitare
personale che si era trovato insoddisfatto o vessato? Quanto sono
costati? Avete fatto due conti? La gestione aveva la responsabilità
di questo?
Sostanzialmente, un monumento che era un fiore all'occhiello per
la Valle d'Aosta è stato trasformato in una specie di cloaca di
intrallazzi, clientelismo e inefficienza. Lo sviluppo del borgo di
Bard...
Presidente
- Collega, la invito a mantenere un linguaggio
consono a quest'aula, per favore.
Ferrero (MOUV')
- Io direi che il linguaggio è anche
troppo consono rispetto a quello che è successo in quell'ambito,
dato che ci sono delle condanne...
Presidente
- La invito a rispettare l'istituzione. Può
continuare.
Ferrero (MOUV')
- Ci sono delle inchieste giudiziarie,
quindi sul consono forse io farei un ragionamento.
Presidente
- Sul linguaggio invece può mantenere un
minimo di rispetto.
Ferrero (MOUV')
- Sì, di rispetto ne ho avuto anche
troppo!
Vogliamo parlare anche del perché le mostre siano
sostanzialmente di carattere fotografico? Vogliamo parlare di
questo? Vogliamo parlare delle poche esposizioni che sono state
fatte di opere, di quadri? Perché per la stragrande maggioranza, il
90 percento, provengono tutte da collezioni private? Ve lo siete
chiesto? Ve lo chiedo: chiedetevelo! C'è un'idoneità di questi
locali? Alla fine che cosa si è creato? Si è creata una struttura
museale o che cosa si è creato?
Vogliamo ricordarci anche di un'altra cosa? All'inizio, per le
unità museali era stata prevista una spesa: erano cinque, ma fino a
poco tempo fa ce n'era una, per la quale è stato speso penso il
triplo o il quadruplo di quello che era stato previsto per le
cinque unità.
Si può continuare a nascondere tutto sotto il tappeto? No!
Bisogna prendere in mano la situazione e dire che questa non è
un'associazione senza scopo di lucro, ma è una società che fa
attività culturale e commerciale a tutti gli effetti. La facciamo
diventare una bella Srl e non un'associazione non riconosciuta
senza scopo di lucro, perché il lucro invece c'è. Per questa
associazione è come per la Maison du Val d'Aoste: troviamo sempre
gli stessi politici, gli stessi funzionari che abbiamo trovato
anche alla Maison du Val d'Aoste! Sono sempre gli stessi che
girano: gli stessi fornitori e gli stessi consulenti.
Non potete permettervi di lasciare la situazione immutata, in
quanto io penso che sarebbe a questo punto la chiara dimostrazione
che volete essere complici di una situazione di cui certe persone
che siedono fortunatamente adesso in giunta non hanno nessuna
responsabilità. Quindi, si tratta di prendere in mano la
situazione.
Président
- Pour la réponse, la parole à l'assesseur
Viérin.
Viérin (AV)
- In merito alle puntuali domande che sono
state formulate, ecco quali sono le cifre. Intanto per quanto
riguarda il primo quesito: "a quanto ammontano complessivamente i
fondi erogati dall'Amministrazione regionale a far data della
costituzione dell'Associazione Forte di Bard". 
Complessivamente i fondi erogati dall'Amministrazione regionale dal
2005, perché quello è l'anno di riferimento, al 2018 risultano di 2
milioni 600 mila euro annui, cioè 37 milioni, per le spese di
funzionamento; invece per le spese di manutenzione straordinaria
sono circa 2 milioni 900 mila euro.
In risposta al secondo quesito che chiede quali sono state le
mostre organizzate, riferiamo i dati che sono stati forniti
dall'associazione stessa per il 2018.
La storia dei vigili del
fuoco, tecniche e strumenti operativi
, 7 dicembre 2018 - 31
gennaio 2019;
World Press Photo
2018
, 7 dicembre 2018
- 6 gennaio 2019;
Racines, eventi e protagonisti della storia
valdostana
, 15 luglio - 18 novembre 2018,
Le sommet de
l'artisanat valdôtain de tradition
, 30 settembre - 4 novembre
2018;
Henri Cartier-Bresson
, 17 giugno - 21 ottobre 2018;
La Guerra Bianca. Fotografie di Stefano Torrione
, 29 marzo -
14 ottobre 2018;
Henri Matisse. Sulla scena dell'arte
, 7
luglio - 14 ottobre 2018;
Luci del Nord. Impressionismo in
Normandia
, 3 febbraio - 17 giugno 2018;
Wildlife
Photographer of the Year
, 16 febbraio - 10 giugno 2018; poi le
fornirò, se vuole, l'elenco.
La terza domanda chiede a quanto ammontano i canoni di locazione
riscossi dall'associazione per i beni di sua competenza e in
particolare quali sono state le ragioni dell'abbassamento del
canone. Nel corso dell'anno 2018 sono stati riscossi 18.212 euro
per fitti attivi di Casa Ciuca e per i locali della Gallery, mentre
per il 2019 - ad oggi, perché non è ancora terminato, in termini di
competenza di cassa - 10.670 euro per gli stessi immobili. A oggi
non sono concessi in locazione appartamenti dell'associazione a
dipendenti, quindi nessun appartamento è dato ai dipendenti.
Per quello che riguarda la parte più di indirizzo politico, che
poi è la questione se è intenzione del governo regionale farsi
promotore di un esame. Intanto sicuramente è stato richiesto
all'associazione di iniziare uno studio per verificare nuove
formule che possano essere adottate, anche in vista della riforma
del terzo settore, che doveva essere messa in campo entro giugno,
ma che poi è stata rimandata. Avevamo avuto modo di anticiparlo:
sicuramente sarà una nuova formula che bisognerà mettere in campo.
Lo spunto di lavorare all'interno della Commissione credo che possa
essere, al di là dell'intenzione del governo, prima di assumere
decisioni, di poterlo fare assieme al fine di studiare, visto che è
una modifica di legge che tra l'altro è di competenza del
Consiglio. E questo è già in fase di predisposizione, nel senso che
abbiamo indicato all'associazione di fornirci gli elementi - credo
che a breve questo sarà possibile - per avere una varietà di
ipotesi che possano essere messe in campo: che sia una formula come
quella da lei citata, che possa essere una fondazione, che possa
essere altro. La formula sarà da vagliare tra le varie ipotesi che
si potranno mettere in campo.
Sicuramente c'è la volontà e ci possiamo assumere un impegno non
appena arriveranno gli spunti. In Commissione si potrà sicuramente
lavorare anche su altre ipotesi, però si può già fare un'analisi
comparativa rispetto a ciò che la riforma del settore comprende e
ciò che possono essere nuove formule. Credo che da qui alla fine
dell'anno questo possa essere uno spunto da mettere in campo, al
fine di lavorare dal prossimo anno 2020 con una nuova formula che
possa essere effettivamente anche di rilancio di questa importante
realtà, che è nata come idea di rete dei beni culturali e tale deve
essere, attualizzando il suo ruolo e la sua funzione.
Presidente
- Per la replica, la parola al collega
Ferrero.
Ferrero (MOUV')
- Sì, certo, da qui alla fine dell'anno
ci sono quattro mesi. Io ricordo però che c'è stato un sequestro di
fondi dell'associazione, poi revocato, che ha messo a rischio gli
stipendi di quei, sicuramente la maggioranza, buoni dipendenti a
tempo determinato e a tempo indeterminato che lavorano; per alcuni
altri non mi farei grossi problemi. Però capite che questo
rimandare in continuazione significa comunque mettere a repentaglio
anche tutte le attività che sono all'interno del forte.
Quello che appare evidente è che c'è un notevole imbarazzo,
perché all'interno di quella struttura si sono formate una serie di
incrostazioni che richiederebbero un intervento di quelli solidi e
decisivi, per riuscire a risolvere le situazioni. Se voi pensate di
non cambiare certe squadre e di riuscire a vincere il campionato -
ma qui non si tratta neanche di vincere il campionato, si tratta di
arrivare alla salvezza, solamente di arrivare alla salvezza -
guardate che è una pia illusione e non ce la farete: non ce la
farete! Manca da parte di questa maggioranza - mi spiace, non è che
lo dico con soddisfazione -  manca ancora la consapevolezza
che le cose sono cambiate. Signori: non basta e non è sufficiente
sostituire, eliminare o mettere da parte alcune persone, se il
sistema rimane quello di prima.
Bisogna che ci sia un atto di coraggio, che penso tutti si
aspettino da voi. E se adesso si sentono in giro delle voci di
fastidio per il nuovo governo, per come si è formato, per come
viene sostenuto, guardate che nessuno vuole fare delle guerre di
religione a nessuno, però manca il segnale del reale cambiamento
del sistema: questo non è arrivato.
Io tornerò sulla questione, con una promessa a chi, prima di
andare via dal Forte, ha passato quelle serate non certo romantiche
a introdurre nel tritacarta centinaia e centinaia di documenti.
Ecco, a questa persona e a queste persone io faccio una promessa:
state tranquilli, non è stato tutto tritato.
