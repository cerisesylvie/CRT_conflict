Classificazione
AMBIENTE
Stoccaggio e smaltimento rifiuti
TRASPORTI E VIABILITÀ
Impianti a fune


Resoconto integrale del dibattito dell'aula
Oggetto del Consiglio n. 236 del 19 novembre 2003 - Resoconto
OGGETTO N. 236/XII - Smantellamento di impianti di risalita
obsoleti. (Interpellanza)
Interpellanza
Ricordato che la precedente Giunta regionale si assunse
l'impegno di operare per lo smantellamento degli impianti di
risalita obsoleti e sostanzialmente inutilizzati, presenti in buon
numero sul territorio valdostano;
Osservato che l'immagine paesaggistica della nostra Regione,
specie nei siti di montagna, risulta spesso compromessa da tali
installazioni che danno brutta mostra di sé;
Ritenuto opportuno tornare sul problema per fare il punto
della situazione;
i sottoscritti Consiglieri regionali
Interpellano
L'Assessore competente per sapere:
1) quanti e quali sono ancora gli impianti di risalita
obsoleti ed inutilizzati, in attesa di rimozione, nella nostra
Regione;
2) come e quando si intende intervenire per ottenere le
rimesse in ripristino dei luoghi nel caso che le concessioni degli
impianti siano scadute e se si intende intervenire anche là dove le
concessioni, ancorché praticamente inutilizzate, sono ancora
vigenti;
3) se intende inoltre intervenire nei confronti dei Comuni,
in riferimento ai piccoli impianti di risalita o di trasporto merci
di loro competenza, che ignorando il problema contribuiscono a
peggiorare l'immagine ambientale della nostra Regione.
F.to: Curtaz - Squarzino Secondina
Presidente - Nessuna illustrazione.
La parola all'Assessore al turismo, sport, commercio, trasporti
e affari europei, Caveri.
Caveri (UV) - Rispondo volentieri a questa interpellanza, che
credo faccia seguito a precedenti iniziative assunte in passato su
questo stesso tema, per cui mi fa piacere poter riferire sullo
stato della situazione.
Il SIF (Servizio infrastrutture funiviarie), una volta acquisita
la competenza in materia di impianti di risalita - competenza
relativamente recente perché risale ad una norma di attuazione del
1998 - ha dapprima interrogato le società che non esercivano più
degli impianti da alcuni anni per sapere quali fossero le loro
intenzioni; devo dire che, secondo l'interpretazione degli uffici,
tale richiesta non ha avuto molto seguito. Si è quindi deciso da
parte del SIF di verificare sul campo, peraltro una simile
iniziativa - tanto per assumere un elemento comparativo che può
essere sempre utile - è stata decisa anche nelle Province autonome
di Trento e Bolzano, che sono le uniche che hanno come noi
competenza esclusiva in materia, dove esiste un'analoga situazione
di criticità. La logica è stata quella di predisporre un censimento
degli impianti dismessi. I tecnici del SIF - e qui ricordo agli
interpellanti che questo è un servizio la cui costruzione non si è
ancora completata - si ritrovano nel bilancio regionale di
quest'anno delle consulenze, quindi mi auguro che questo servizio
possa in un tempo ragionevole trovare quella organicità che è
necessaria, e vorrei in questo senso fare le mie felicitazioni ad
un servizio che, pur essendo in ristrettezze, si è dato da fare
anche per questa questione particolare degli impianti obsoleti.
Come dicevo, i tecnici del SIF hanno quasi terminato il lavoro di
censimento, momentaneamente sospeso in autunno per dare precedenza,
per ovvie ragioni, agli interventi di sorveglianza e di controllo
degli impianti attivi in servizio pubblico. Ritengo che il lavoro
possa essere completato nella stagione estiva 2004.
Potrei fornire, se gli interpellanti fossero interessati, un
allegato in cui vi sono i dati parziali finora raccolti. Vedrete
dalla tabella che vi sono degli impianti già controllati, altri che
devono essere ancora controllati e questo dà atto di un lavoro in
"progress" che si sta svolgendo e che si concluderà nel 2004. In
sintesi sono presenti sul territorio parti non smantellate di 59
impianti con le seguenti tipologie: 45 sciovie, 3 seggiovie, 8
funivie o telecabine e 3 impianti diversi. A lavoro ultimato
saranno disponibili, per ogni singolo impianto, i dati geografici,
l'esatta ubicazione, le fotografie e un'indicazione dello stato
delle strutture.
"Come e quando si intende
intervenire…" - chiedono gli
interpellanti - "rispetto ad una rimessa in ripristino dei luoghi".
L'articolo 45 della legge regionale n. 29/97 prevede che il
concessionario di linee funiviarie provveda, allo scadere della
concessione o in caso di risoluzione consensuale fra le parti -
eventuale sostituzione o decisione di chiusura definitiva che sia
motivata e la chiusura definitiva viene recepita con una
deliberazione di Giunta che annuncia il venir meno anche della
concessione -, alla demolizione, all'asportazione del materiale e
al ripristino del territorio entro 18 mesi dalla data di scadenza
della concessione o dalla data di risoluzione consensuale, salva
diversa valutazione dell'interesse pubblico. Confesso che non
abbiamo ancora affrontato giuridicamente, prendo qui l'impegno di
farlo, cosa voglia dire tutto ciò per gli impianti preesistenti.
Ricordo un impianto a Challand che fu fatto all'epoca in cui vi
erano "les neiges d'un temps", cioè
nevicava… credo che sia lì da una
trentina di anni, quindi è probabile che quei concessionari non
esistano più. Bisognerà quindi capire cosa fare per gli impianti
post 1997 e ante 1997. Per il post 1997 sicuramente l'idea è quella
di applicare quanto previsto dal comma 5, articolo 45, che
prescrive che, nel caso di inottemperanza da parte dell'ex
concessionario alle disposizioni prescritte per la demolizione,
l'Ente concedente - la Regione - intervenga per i lavori di
rimozione e poi i relativi oneri dovranno essere addebitati al
concessionario.
Si tratta invece di riflettere, questo lo dovremmo fare -
essendo in verità questa questione stata segnalata un giorno in
Giunta dallo stesso Presidente della Regione dopo aver visitato una
zona della Valtournenche, dove vi è ancora un residuo, quasi
bellico vista l'età, di un impianto funiviario -, se per il passato
non vada fatto un intervento che abbia caratteristiche non
trasportistiche, ma ambientali. Credo che in certi casi i
ripristini debbano anche tener conto della storicità di alcune
installazioni, quindi bisognerà fare qualche ragionamento. Penso
proprio alla mitica stazione del Furgen, il cui smantellamento oggi
costerebbe delle cifre inusitate; bisognerebbe invece pensare a
come evitare che si trasformi in una bruttura o in una specie di
magazzino tutto rotto sicuramente molto negativo.
Mi si chiede infine
"se si intende intervenire nei confronti
dei comuni, in riferimento ai piccoli impianti di risalita o di
trasporto merci di loro competenza"
. Mi sembra di aver detto
che gli impianti sono regolamentati da quella legge e bisognerà
invece risalire a delle tecniche di bonifica per quel che riguarda
il passato. Per quanto riguarda invece i palorci, cioè quei fili a
sbalzo che vengono adoperati in molte zone per il trasporto della
legna, del fieno, oggi ne esistono che collegano ad esempio dei
rifugi, compete ai comuni il rilascio della concessione e la
verifica sul territorio. Va detto a difesa del filo a sbalzo che si
tratta di un sistema di trasporto di minore impatto ambientale
rispetto alle strade montane carrozzabili o all'elicottero.
L'eventuale smantellamento non rientra nelle competenze attuali
della Regione, trattandosi di una competenza che ormai è stata data
alle amministrazioni comunali.
Presidente - La parola al Consigliere Curtaz.
Curtaz (Arc-VA) - Voglio ringraziare l'Assessore perché la sua
risposta mi è sembrata adeguata al problema sollevato con questa
interpellanza, una soddisfazione ma con riserva, che espliciterò
alla fine della mia breve replica.
Apprendo intanto con soddisfazione dei dati praticamente certi
sul fenomeno e il dato che lei, Assessore, ci ha fornito - fra
l'altro la ringrazio per averci dato la copia di questo elenco - è
un dato che va al di là di quella che era una mia previsione:
pensavo - perché sono anch'io a conoscenza di una decina di questi
impianti, come quello di Challand ve ne sono altri soprattutto
nelle zone di media montagna abbandonati da decenni - ad un dato di
poche decine di questi impianti disseminati in tutta la Valle. Il
fatto che gli impianti in questa prima stima siano addirittura 59
mi fa pensare ad un fenomeno di una certa rilevanza e piuttosto
trascurato perché, se siamo arrivati a questa situazione, è anche
segno che vi è stata poca attenzione sul fenomeno da parte dei suoi
predecessori, degli amministratori e forse anche dell'opinione
pubblica.
Prendo anche atto con altrettanta soddisfazione che questo
censimento, che dal punto di vista logico costituisce il primo
lavoro da fare, verrà completato nel 2004 e mi auguro che,
completato il censimento, si passi ad una fase operativa; fase che
deve consistere nella messa in mora degli enti concessionari e poi
nella realizzazione da parte della Regione di quelle opere che sono
necessarie per smantellare questi impianti obsoleti.
Rispetto alla suggestione che l'Assessore proponeva circa gli
impianti di particolare valore storico, penso che sia interessante
e, se limitata ad alcuni casi specifici, si potrà immaginare anche
una sorta di museo delle funivie, tanto per sfruttare alcuni
impianti particolarmente significativi dal punto di vista della
storia dell'alpinismo o dello sci nella nostra Regione. Teniamo
però presente che, al di là di alcuni casi specifici, credo che la
gran parte degli impianti vada smantellata con le procedure
previste dalla legge, che consentono peraltro alla Regione, forse
con termini un po' lunghi, di agire direttamente e ottenere
risultati.
Ancora un'osservazione, prima di terminare, rispetto al problema
degli impianti di competenza comunale. Penso anch'io che vi sono
tanti piccoli impianti in grado di essere un'alternativa alle
strade, quindi li vedo in maniera benevola; io mi ponevo piuttosto
il problema di quegli impianti che sono abbandonati, che non
vengono più utilizzati, che sono lì per negligenza sia dei
proprietari che degli enti locali, che dovrebbero sorvegliare su di
essi.
Penso che non sarebbe male che, nell'ambito dell'Assessorato
regionale, vi fosse in questo senso un'opera di sensibilizzazione;
non sarebbe male che vi fosse anche un inventario di questi
impianti dismessi o meno, fra l'altro sarebbe utile anche ai fini
della sicurezza. Abbiamo visto a volte elicotteri che sono
precipitati… mi ricordo una decina di
anni fa, a Cogne in occasione della "Marcia Gran Paradiso", che un
elicottero che soccorse una concorrente infortunatasi cadde perché
impattò con una di queste piccole teleferiche di paese non
segnalata sulle carte utilizzate dagli elicotteristi.
Credo quindi che vi sia tutto un lavoro da fare, che ha come
obiettivo non trascurabile quello di migliorare la qualità
ambientale della nostra regione, la qualità paesaggistica,
eccetera. Non è un bel biglietto da visita il presentare al turista
questi impianti obsoleti, spesso con pali arrugginiti e
quant'altro.
Chiudo il mio intervento dicendo che l'Assessore correttamente
ha indicato dei tempi che sono ragionevoli. Credo, ma non voglio
aprire un capitolo polemico sul passato, che in questa materia
nella scorsa legislatura si sia perso un bel po' di tempo, perché
poteva essere fatto tutto un lavoro anche su sollecitazione nostra,
invece non è stato fatto, è stato appena avviato. Se l'Assessore si
prenderà la briga di concretizzare quelli che sono oggi gli
intendimenti, credo che nell'arco di una legislatura in questo
settore si potranno fare tante cose e sarà un'opera meritoria di
cui daremo atto ben volentieri all'Assessore. In ogni caso sarà
nostro dovere tornare su questo tema a settembre-ottobre 2004,
quando potremo avere i dati definitivi del censimento e le
chiederemo quali saranno i suoi intendimenti in concreto per
passare ad una fase più operativa.
