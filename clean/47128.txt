Classificazione
AGRICOLTURA
AMBIENTE
Flora e fauna
FORESTE E TERRITORI MONTANI
Corpo forestale valdostano e relative strutture



Oggetto del Consiglio n. 3431 del 20 marzo 2024 - Resoconto
OGGETTO N. 3431/XVI - Interpellanza: "Censimento dei lupi
presenti sul territorio regionale, mediante l'utilizzo di visori
termici notturni".
Bertin (Presidente) -
Punto n. 26. Consigliere Ganis, a
lei la parola.
Ganis (LEGA VDA) -
Torniamo a parlare in questo Consiglio
regionale delle problematiche annesse alla presenza della specie
del lupo nella nostra regione. Già nel Consiglio precedente ne
avevamo discusso evidenziando che il numero di esemplari presenti
nel nostro territorio sono in grande espansione, sono i dati
forniti dall'Ufficio flora e fauna a evidenziarlo. Il numero di
branchi è aumentato, oggi sono dieci branchi e il numero minimo di
lupi si attesta ai settanta esemplari. Purtroppo quello che ci
preoccupa è proprio questo particolare, si conosce il numero minimo
ma non viene evidenziato quanti sono i lupi presenti realmente nel
nostro territorio.
Il nostro ruolo non è assolutamente quello di creare agitazione
tra la popolazione, tantomeno fomentare un odio verso la specie del
lupo, tutt'altro, ma viste le numerose segnalazioni da parte delle
popolazioni e del sottoscritto, la situazione, a nostro avviso, sta
diventando sempre più preoccupante. Proprio in questi giorni alcune
segnalazioni sono giunte anche ai vari organi di stampa, come
quelle degli abitanti della zona di Buthier e delle frazioni di
Gignod, che da alcuni giorni segnalano la presenza costante di due
lupi che si aggirano tra le frazioni e nei giardini delle case.
Quello che ci preoccupa maggiormente è che gli abitanti sono
costretti a vivere in una sorta di coprifuoco per la paura dei
pochi residenti a causa dei lupi; lupi confidenti sicuramente sì,
ma, grazie al Direttore dell'Istituto zooprofilattico sperimentale
del Piemonte, Liguria e Valle d'Aosta, abbiamo fatto una nuova
scoperta: il lupo è da considerarsi confidente quando si avvicina
all'uomo entro una certa distanza, perché c'è un valore numerico di
riferimento da calcolare, preciso e scientifico. Dico questo
semplicemente per definire un concetto molto importante: stando
alle parole del dottor Orusa, un singolo lupo o un gruppo di
dispersi deve tenere una distanza minima dall'uomo, se questa
distanza si riduce a 30 metri da un abitato, si può correre un
rischio che può rappresentare il pericolo, quindi al di sopra di
una certa distanza il lupo è da considerarsi confidente, mentre al
di sotto di quella soglia può rasentare un pericolo. Mi raccomando,
bisogna ponderare bene le parole. Già mi immagino l'allevatore, il
residente, l'agricoltore, che, dopo aver misurato in qualche modo
la distanza, riesce ad appurare che il lupo è confidente oppure può
rasentare il pericolo.
Tornando all'iniziativa, vorrei portare in aula una mia
testimonianza: il 1° marzo presso l'abitato di Pré-Saint-Didier mi
sono imbattuto in un branco composto da quattro o cinque lupi. Ho
avuto tutto il tempo di scendere dall'auto, di girare un filmato a
una distanza inferiore di 10 metri senza che questi mostrassero
minimamente paura nei confronti dell'essere umano. Se qualche anno
fa era difficile imbattersi in un lupo, tantomeno incontrarlo nei
boschi o in montagna, oggi invece imbattersi in lupi chiamiamoli
confidenti è ormai una consuetudine, io li chiamerei più
pericolosi.
Visto che le nostre iniziative sono costruttive e propositive,
vorrei portare all'attenzione di quest'Aula quello che succede in
altre località, come nei boschi del Monte Arcosu in Sardegna, nei
Colli Euganei in Veneto o nell'Appennino. Ricercatori e ISPRA hanno
effettuato una serie di censimenti della popolazione dei cinghiali
utilizzando il metodo di campionamento a distanza, in che senso?
Utilizzando questi visori termici. Ma cos'è un visore termico?
Questa apparecchiatura può essere fondamentale per riconoscere
oggetti, persone e animali durante la notte, eviterei di elencarvi
il funzionamento del visore termico, mi limiterei soltanto a
segnalarvi il campo di utilizzo: uno di questi è proprio la
gestione della fauna selvatica, al fine di osservare, studiare,
analizzare animali ideali per effettuare anche i censimenti. Per
queste ragioni i visori termici potrebbero o possono diventare
importanti per la gestione e la ricerca faunistica, soprattutto in
contesto come la specie del lupo, visibili di giorno ma che si
spostano e cacciano prevalentemente di notte.
Tenuto conto di queste considerazioni, il Consigliere regionale
interpella "se sia intenzione da parte dell'Amministrazione
predisporre un censimento mediante l'utilizzo di visori termici per
la specie del
canis lupus
affinché il censimento dei lupi
nel nostro territorio regionale risulti essere il più preciso
possibile e possa fornire i dati necessari per programmare le
susseguenti iniziative".
Presidente -
Risponde l'assessore Carrel.
Carrel (PA) -
L'ISPRA nel 2019 è stato incaricato dal
Ministero dell'ambiente di avviare un programma di raccolta dati
sistematico e standardizzato a livello nazionale in occasione del
quale ogni Regione ha inviato i propri dati di rilevamento al fine
di ottenere un quadro aggiornato della presenza e della consistenza
della specie lupo. Il monitoraggio a livello nazionale è stato
effettuato tra l'autunno del 2020 e la primavera del 2021,
evidenziando che la popolazione del predatore è cresciuta sia sulle
Alpi, sia nella zona appenninica, come lei ha ben detto. A partire
dal 2017 il monitoraggio del lupo in Valle d'Aosta viene comunque
effettuato ogni anno in quanto, ai fini di una possibile e futura
gestione della specie, è fondamentale conoscerne sia la consistenza
numerica, sia quali siano le aree occupate dai branchi. L'ISPRA ha
comunicato nell'autunno del 2023 la necessità di effettuare un
nuovo monitoraggio della popolazione del lupo a livello nazionale
nel corso della stagione invernale 2023-2024. I dati di tale
monitoraggio che è attualmente in corso, non sono per ora
disponibili.
Da circa tre anni è nota alla stazione forestale competente per
territorio la presenza di lupi nelle frazioni di Verrand e
Palleusieux del comune di Pré-Saint-Didier. Tale situazione è
costantemente monitorata e si può affermare che non sono mai stati
mostrati i segni di innaturale confidenza. Dalla zona di Torgnon
non sono pervenute segnalazioni di un branco stanziale, come da lei
sottolineato nelle premesse di circa venti lupi, probabilmente lei
si voleva riferire al banco presente da diversi anni tra
Valtournenche e Saint-Barthélemy di cui si effettuano monitoraggi
costanti. Per quanto riguarda il comune di Gignod, risultano essere
stati segnalati due lupi nel villaggio di Buthier, dove il Corpo
forestale ha provveduto a intensificare i controlli, a installare
delle foto trappole e a informare la popolazione per tenere il
giusto comportamento verso la fauna selvatica.
Il "Distance sampling" è una tecnica comunemente usata per
indicare un insieme di metodologie di campionamento affini tra loro
per tipologie di raccolta dati e modalità di analisi dei risultati
ampiamente utilizzata per stimare la densità e/o la consistenza di
popolazioni biologiche appartenenti alle più svariate specie.
Purtroppo, per un rilevamento affidabile, tale tecnica da sola non
garantisce il riconoscimento della specie oltre a una certa
distanza.
Per quanto riguarda i visori termici notturni, anche in Valle
d'Aosta, esattamente come nelle altre regioni che lei ha citato,
sono in dotazione al Corpo forestale che li utilizza
prevalentemente per l'attività di controllo della specie
cinghiale.
Inoltre il monitoraggio del lupo avviene attraverso l'utilizzo
di foto trappole, la raccolta dei campioni biologici per
l'effettuazione delle analisi genetiche e più in generale di segni
di presenza della specie.
Siamo coscienti delle notevoli criticità legate alla presenza
del lupo e gli uffici del mio Assessorato stanno lavorando per una
nuova legge sui danni da fauna selvatica e relative misure di
prevenzioni per dare maggiore sostegno agli agricoltori, restando
in attesa dell'iter proposto anche dalla Commissione europea per un
declassamento dello
status
del lupo da specie strettamente
protetta a protetta e di questo abbiamo già più volte parlato con
il collega Ganis, ma non dipende da noi e stiamo aspettando quanto
sta accadendo in Commissione europea.
Presidente -
La parola al consigliere Ganis per la
replica.
Ganis (LEGA VDA) -
Grazie Assessore per la risposta.
Aspetteremo i nuovi dati sui censimenti futuri. Mi permetta, non
sono assolutamente gli indennizzi agli agricoltori a risolvere il
problema del lupo, tra l'altro, non mi ha detto se si possono
utilizzare o no i visori termici per censire la specie del lupo. Le
ricordo che i cacciatori censiscono la fauna selvatica con un
margine di errore, è chiaro; quello che non riusciamo a capire
anche oggi è perché l'Assessorato non voglia informare i cittadini
sul numero esatto di lupi presenti nel nostro territorio. Si
continua a parlare di numeri minimi ma quanti sono effettivamente i
lupi presenti nel nostro territorio? L'utilizzo dei visori avrebbe
sicuramente dato un contributo a censire la popolazione del lupo,
anche per programmare magari attività future. È evidente - e mi
dispiace - che la nostra Regione non ci voglia assolutamente far
conoscere il numero esatto di lupi, questo è un dato di fatto visto
che si continua a parlare di minimo settanta esemplari.
Vorrei ricordarle una cosa: nella bozza del piano faunistico, se
ha avuto modo di leggerla, a pagina 299, se non sbaglio, nel
quinquennio 2018-2022 sono stati identificati centosettantanove
differenti individui di
canis lupus
, quindi ci sono
centosettantanove esemplari, lo dice la bozza del piano faunistico,
quindi potremmo già partire non da settanta lupi, possiamo partire
minimo da centosettantanove lupi. Visto che lei, Assessore, ha le
deleghe riguardanti la fauna selvatica e l'attività venatoria, si
prenda tutte le responsabilità.
Personalmente ribadisco che i lupi presenti nei vari abitati,
nelle frazioni e nei comuni rappresentano un serio problema non
soltanto al mondo agricolo, al mondo faunistico, agli allevatori,
ma a tutto il mondo antropizzato, lo abbiamo più volte
sottolineato. Grazie Assessore.
