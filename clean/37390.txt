Classificazione
AMBIENTE
Stoccaggio e smaltimento rifiuti



Oggetto del Consiglio n. 1180 del 22 aprile 2015 - Resoconto
OGGETTO N. 1180/XIV - Approvazione di risoluzione:
"Iniziative per contrastare lo scorretto smaltimento di rifiuti in
discarica".
Presidente -
Qualcuno che intenda illustrare la
risoluzione? Ha chiesto la parola il Consigliere Nogara; ne ha
facoltà.
Nogara (UVP)
- Merci Président.
Abbiamo appreso oggi dagli organi di stampa, su segnalazione
dell'Associazione Valle Virtuosa, che diverso materiale
comprendente cassonetti, materiale corrosivo e copertoni è stato
buttato in discarica, cioè è stato fatto uno scavo nella parte
superiore della discarica e tutto questo materiale è stato buttato
senza essere stato trattato, poiché è appurato che detto materiale,
non essendo un rifiuto urbano, non può essere smaltito in discarica
se non per via bonifica e trattamento specifico. Ci si collega alla
situazione appunto dei copertoni in base poi anche alle
dichiarazioni dell'Associazione Valle Virtuosa, che ha denunciato
questo fatto, poiché in un recente incontro era stato assicurato da
parte dell'Assessore Bianchi che gli stessi non sarebbero stati
smaltiti in discarica; le foto dimostrano, però, da quello che ne
sappiamo, che diversi copertoni o cose del genere vengono invece
smaltiti in discarica.
Con questa risoluzione vogliamo semplicemente essere informati
dal Governo regionale sull'accaduto, su quello che è successo in
questi giorni e far luce sull'episodio, per sapere quali eventuali
iniziative vuole intraprendere il Governo regionale, anche perché
si potrebbe pensare di fare una commissione per poter capire
effettivamente una volta per tutte il tipo di lavoro che viene
svolto all'interno della discarica regionale di Brissogne. Con
questa risoluzione non si vuole incolpare nessuno, però si vuole
mettere un po' di chiarezza su come vengono gestite le cose. È
chiaro che con questo episodio l'Associazione Valle Virtuosa ha
denunciato quello che sta succedendo. Probabilmente, speriamo di no
(io dico "probabilmente", ma speriamo di no), diversi altri
episodi...diciamo gravi come questo che si è verificato, magari
sono già successi all'interno della discarica. Grazie.
Presidente
- Grazie. Ci sono altre richieste di
intervento? Chiede la parola il Consigliere Segretario Roscio; ne
ha facoltà.
Roscio (ALPE)
- Grazie Presidente.
Sì, ad integrazione di quanto già ben illustrato dal collega
Nogara, giusto due parole in più per inquadrare un po' il tema per
il gruppo di ALPE. Quello che è emerso dalle foto è...come dire? di
tutta evidenza, nel senso che quel materiale non doveva essere in
nessun modo lì. Quello che noi chiediamo quindi all'Assessore è di
riferire nel più breve tempo possibile sulle motivazioni che hanno
portato quel materiale ad esser stato...io dico smaltito, perché dà
l'aria di essere un materiale smaltito più che stoccato
temporaneamente presso la discarica, cosa che evidenzia una grave
irregolarità, perché l'Assessore sa benissimo che la discarica
dev'essere utilizzata per lo smaltimento residuale dei rifiuti
urbani, non per lo smaltimento dei rifiuti speciali o "pericolosi",
nel senso che noi non conosciamo la natura del contenuto di quello
che è stato mostrato dalle figure. Oltre alla chiarezza, noi ci
spingeremmo anche un po' oltre, nel senso che siamo in una fase di
transizione in cui, dal punto di vista dei contenuti e dei
principi, ci siamo espressi in maniera chiara; dobbiamo però fare
un passo ulteriore, dare seguito a quello che è stato scritto. Noi
siamo in attesa della bozza del piano dei rifiuti, anzi, siamo già
quasi in ritardo, ma una cosa che noi andiamo a chiedere è: siccome
la discarica viene gestita tramite convenzione, qualora si
evidenziassero delle gravi irregolarità sulla gestione, noi
chiediamo anche che si vada ad ipotizzare qualcosa su questa
gestione, perché riteniamo che queste cose non debbano in nessun
modo succedere, tanto più che ci risulta che l'Assessore sia stato
informato dei fatti, come lo siamo stati noi, dai mezzi di stampa,
quindi sono cose che non devono succedere in nessun modo, e tanto
più se configurano o possono configurare addirittura la chiusura,
anche se temporanea, di un impianto che, ad oggi, è l'unico che noi
abbiamo in Regione per avere uno smaltimento dei rifiuti che,
sennò, ci porterebbe verso un'emergenza.
Noi chiediamo innanzitutto di fare chiarezza e, in secondo
luogo, di prendere le iniziative del caso se fossero riscontrate
delle irregolarità. Grazie.
Presidente -
Grazie. Altri interventi? Ha chiesto la
parola il Consigliere Cognetta ne ha la facoltà.
Cognetta (M5S)
- Sì, rispetto a quanto già detto, vorrei
solo aggiungere un paio di punti.
Il primo è che non ci sono dubbi che questi fusti ripresi dalle
foto contenevano...non è dato sapere se ancora contengano, ma
perlomeno contenevano, dalle etichette che ci sono sopra, dei
rifiuti chimici corrosivi, perché le etichette o il disegno, se
vuole, fanno riferimento a questo, e quindi il fatto che siano
all'interno della discarica di Brissogne lascia perlomeno
perplessi, per non dire che questo è sicuramente...come dire? un
punto di non ritorno rispetto a quello che accade in questa
discarica. Forse anche lei, Assessore, si fida un po' troppo dei
suoi uffici, direi sicuramente a questo punto, perché se vediamo
questo, che è solo una piccola parte ed è stata notata per caso
alla sommità della discarica, verrebbe da dire: chissà cos'altro
c'è sotto! Quindi, oltre a chiedere a Valeco spiegazioni, io
comincerei a farmi una serie di domande ulteriori. È vero che ce la
possono chiudere, come ha detto giustamente il collega Roscio, ma a
me non preoccupa solo il fatto che ce la chiudano, mi preoccupa
anche che il percolato, l'infiltrazione e tutto il resto finisca
nelle nostre acque, mi preoccupa un
cicinin
di più...e credo
debba preoccupare anche voi, non penso che voi beviate solo acqua
minerale!
Io ritengo quindi che, al di là di ciò che è scritto all'interno
della risoluzione che noi abbiamo appoggiato, e cioè di informare
il Consiglio e di fare eventualmente una commissione speciale,
forse è il caso di andare a guardare effettivamente cosa sta
succedendo in quella discarica, probabilmente con l'ausilio di
esperti di fiducia del Consiglio, e non di lei, Assessore! Sa, va
bene tutto, va bene la fiducia, però a questo punto credo che noi
siamo un pochino in credito rispetto alla fiducia che le abbiamo
dato fino a oggi e rispetto a quanto abbiamo approvato assieme.
Quindi, se per cortesia cominciamo a ragionare secondo un altro
tipo di modello, e cioè quello con il quale vorremmo essere tutti
tranquilli...credo sia un ragionamento che dovremmo fare, no?,
quello di nominare assieme degli esperti, magari andare anche con
dei cittadini che si occupano di queste cose e capire che cosa
succede lì dentro...
Presidente
- Ha chiesto la parola il Consigliere
Guichardaz; ne ha facoltà.
Guichardaz (PD-SIN.VDA)
- Grazie Presidente. Anche noi
sosteniamo questa risoluzione, convintamente.
Valle Virtuosa è un'Associazione che non ha bisogno di
presentazioni, da sempre è impegnata sul tema dei rifiuti, e quindi
crediamo che la segnalazione fatta sia degna di nota e necessiti
del dovuto approfondimento; si parla di abusi, di illeciti, quindi
è importante che qualsiasi notizia in tal senso venga verificata da
chi di dovere. Questa è anche tra l'altro la dimostrazione di come
sia utile una collaborazione tra la società civile e l'organo
politico. Oggi eravamo qua, nel momento stesso in cui questa
notizia è emersa dagli organi di stampa, noi l'abbiamo appresa
direttamente dai siti
online
, e il fatto che ci sia una
rapida presa di coscienza da parte dell'istituzione politica credo
che sia un importante segnale anche nella direzione dell'auspicata
collaborazione.
Ci risulta, tra l'altro, a leggere l'articolo di
Aostaoggi
, che l'Assessore abbia chiesto immediatamente
chiarimenti circa i fatti segnalati, e quindi noi ci aspettiamo,
qualora le verifiche dovessero portare all'identificazione di
illeciti, che siano identificati anche i responsabili, sia nella
figura di chi è addetto allo smaltimento, quindi diciamo della
società che in questo momento è convenzionata per lo
smaltimento...ma io penso che debbano anche essere compresi quali
sono i meccanismi di controllo e di vigilanza (qualora, ripeto, le
responsabilità e gli illeciti dovessero essere attestati) verso chi
non ha fatto il proprio mestiere. Non credo sia possibile o
pensabile che situazioni del genere non potessero essere...e,
ripeto, sempre se venisse verificato e constatato che esiste una
situazione di illecito...penso che gli organi di vigilanza non
potevano non sapere, o quantomeno era necessario che si attivassero
in maniera...diciamo il più possibile operativa affinché ci fossero
dei controlli circa le condizioni dello smaltimento dei rifiuti in
discarica. Quindi è bene che ci siano i chiarimenti richiesti, è
bene che l'organo politico intervenga, ma è necessario individuare
con fermezza le responsabilità, perché non stiamo parlando di
situazioni di poca importanza, stiamo parlando della tutela, oltre
che dell'ambiente, anche della salute pubblica. Grazie.
Si dà atto che dalle ore 18,22 riassume la presidenza il
Presidente Marco Viérin.
Viérin M. (Presidente)
- Siamo in discussione generale.
Altri chiedono la parola? Non c'è nessuno, quindi si chiude la
discussione generale. Qualcuno intende fare la replica? Nessuna
richiesta? L'Assessore chiede la parola; prego, ne ha facoltà.
Bianchi (UV)
- Sì, grazie Presidente.
Stando a quello che abbiamo potuto vedere sui giornali
online
queste fotografie rappresentano dei rifiuti (come ben
diceva il collega Roscio) che non sembrano provenire dalla raccolta
urbana e che quindi non avrebbero dovuto andare in discarica, ma
sempre stando alle fotografie, avrebbero dovuto seguire un'altra
strada.
Come ha già ricordato anche il Consigliere Guichardaz, abbiamo
fatto subito una lettera a Valeco in cui chiediamo sollecitando,
come tempistiche, il come mai dell'accaduto e di verificare il
tutto, cioè la provenienza, il perché e il per come (questo lo
abbiamo già fatto appena sono apparsi i primi articoli).
D'altra parte è indubbio che qualcosa non ha funzionato, e
quindi, chiaramente, se sarà rilevata un'irregolarità, qualcuno
dovrà risponderne.
Permettetemi di fare una dichiarazione anche un po' personale:
stando sempre agli articoli dei giornali, queste fotografie non
sono di oggi, sono datate a una settimana fa, a 10 giorni, quindi
se la segnalazione fosse stata fatta a tempo debito, subito,
partendo dal presupposto che quei rifiuti non avrebbero dovuto
essere lì, è indubbio che avremmo potuto appurare da subito la
provenienza e via dicendo, senza andare oggi a scavare e a cercare
(questo era solamente per fare una considerazione del tutto
personale, però sto ai fatti scritti sui giornali
online
,
quindi io sto a quello). Per rispondere soprattutto sul discorso
dei pneumatici (le ho viste anch'io le fotografie), i pneumatici
non possono essere portati in discarica perché devono avere
un'altra destinazione, sono recuperati in un altro flusso. Infatti
nella lettera che abbiamo fatto a Valeco lo specifichiamo questo:
non ci devono stare, sono accettabili unicamente ai fini
ingegneristici se utilizzati come protezione delle pareti della
discarica, come prevede l'articolo 6, comma 1, lettera o) del
decreto legislativo del 13 febbraio del 2003 n. 36. Io sto alla
legge, quindi questo lo porto a conoscenza dei colleghi.
Non mi dilungherei. Ho voluto prendere la parola prima della
chiusura della discussione generale proprio per portarvi a
conoscenza dell'accaduto e di tutte le spiegazioni del caso. Vi
chiederei però di modificare la mozione portando la discussione in
commissione consiliare, allargata alle forze politiche che non sono
rappresentate in commissione, che è la stessa commissione che ci ha
permesso comunque di venire in Consiglio regionale ed approvare
all'unanimità delle linee di indirizzo importanti. La commissione
ha già anche discusso una parte del Piano rifiuti che andremo poi a
discutere di qua a poco, sul cambiamento di flussi, cosa che sta
avvenendo, perché cambierà dal 1° di giugno, quindi mi sembra che
quella commissione, che comunque ha dato degli ottimi risultati
fino ad oggi, sia la commissione giusta per affrontare anche questo
problema. Grazie.
Presidente
- Chiedo scusa, Assessore, se ci esplicita
eventualmente l'emendamento... Grazie. La parola al collega
Cognetta.
Cognetta (M5S)
- Grazie Presidente.
Non voglio intervenire sulla proposta di modifica
dell'Assessore, ma su quanto ha, diciamo così, espresso prima. Le
foto possono anche essere state fatte 10 giorni fa, ma basta
scavare, insomma, non è così complicato. Certo che se aspettiamo
che passi del tempo e soprattutto se chiediamo a Valeco di
verificare, visto che è Valeco che gestisce la discarica, la cosa è
abbastanza divertente, lo deve ammettere! Perché, insomma, sono
loro che hanno messo lì la roba, non è piovuta dal cielo! Forse
dovremmo andare domani mattina a vedere cosa c'è, forse stasera,
prima che sparisca di nuovo tutto, perché non è una cosa
occasionale e non può essere una cosa occasionale, ci sono anche
dei cassonetti! Lei capisce che non è che vengono messi a caso
sulla sommità di questa montagnola che abbiamo lì.
Lei fa delle proposte ancora in linea con il suo ragionamento, e
cioè che va tutto bene e non ci sono problemi...Signor Assessore,
forse non ha capito che il problema è un po' più grave, perché ci
devono essere anche altre forze che a questo punto si muovono, no?
rispetto a una denuncia del genere...non so, magari un controllo
dei N.A.S. o la Finanza per quanto riguarda i reati ambientali.
Andare a vedere che cosa c'è lì mi sembra ormai d'uopo, necessario.
La inviterei quindi a fare uno sforzo in più per rassicurare tutta
la Valle d'Aosta.
Presidente
- Grazie. La parola al collega Nogara.
Nogara (UVP)
- Merci Président.
In fondo sono in linea con quanto ha affermato adesso il collega
Cognetta.
La prima risposta che ci ha dato è una risposta che non mi sarei
mai aspettato, nel senso di chiedere a Valeco spiegazioni...sì,
chiedere magari spiegazioni a Valeco, ma dopo che si è mandato la
Forestale immediatamente a cintare l'area, per esempio, oppure dei
tecnici dell'Assessorato per vedere effettivamente che cosa c'è in
quella zona che è stata fotografata. Assessore, io sono sicuro
della sua buona fede, ma glielo dico sinceramente: non è che voglio
darle delle colpe, però se ci comportiamo così, con la proposta che
ci fa lei, di riunirci in commissione...non so, chiedo al
Presidente della III Commissione fra quanto ci possiamo riunire
(siccome abbiamo già un calendario), fra una quindicina di giorni?
...ecco, mi sembrano delle cose un po' fuori posto in questo
momento!
Secondo me, la cosa immediata che avrebbe dovuto fare, come
diceva appunto il mio collega Cognetta (i NAS, la Forestale, chi
vuole), era di intervenire immediatamente. Io non avevo visto le
foto che il Consigliere Cognetta ci ha portato, ma su quelle foto
ci sono dei bidoni con un simbolo, e questo simbolo corrisponde a
del materiale chimico corrosivo; non lo sapevo, quindi non è così
così leggera la vicenda! Io adesso le suggerisco...poi non so lei
che cosa vorrà fare, ma le suggerisco magari di chiamare i suoi
tecnici (e probabilmente anche la Forestale), che sono quelli che
possono intervenire il più velocemente possibile, per andare a dare
un'occhiata oppure, visto che abbiamo questa serie di fotografie,
capire qual è la zona dove è stato scaricato questo materiale e per
il momento cintarla, chiuderla, al limite per vedere, se poi sarà
il caso, se è già stato tutto ricoperto, di andare a scavare.
Questa era la risposta che mi aspettavo e penso di parlare anche
per tutta la III Commissione, per tutto quello che abbiamo
lavorato, per quello che sono i rifiuti, e per quella che è anche
la fiducia che abbiamo dato all'Assessorato per quanto concerne gli
interventi che si devono fare, i progetti che sono stati messi in
opera; sono già convinto che tutta la III Commissione sarebbe
disposta a darle questo suggerimento. Io spero che facciate
qualcosa, ma non fra quindici giorni, immediatamente! Grazie.
Presidente
- La parola al collega Roscio.
Roscio (ALPE)
- Grazie Presidente.
Già hanno detto bene i colleghi che mi hanno preceduto: che gli
accertamenti del caso non possono essere dati a chi il caso lo ha
creato. Forse la cosa più grave è che in una discarica non si entra
così, come se si passeggiasse in un parco, cioè se si entra si è
controllati, è tutto scritto, quindi è del tutto evidente che
alcune responsabilità sul fatto che quel materiale si trovava lì
devono essere accertate e non è normale che sia così.
La cosa più grave è che, come ha ammesso l'Assessore...anche
l'Assessore non era a conoscenza di quello che succedeva nella
discarica, quindi viene legittimo pensare che, come può essere
successo una volta, ci possano essere dei precedenti, altre volte
dove nessun cittadino ha fatto denunce, è andato a fare fotografie,
ha fatto...come dire? degli accertamenti in maniera
personale...potrebbe essere successo di tutto nel tempo! E su
questo qualche responsabilità deve esserci, non può passare così,
anche perché, in ultima battuta, chi in questo momento è il nostro
interlocutore è l'Assessore.
Assessore, noi le chiediamo quindi veramente di intervenire e
fare intervenire dei terzi che accertino in maniera oggettiva
quello che è successo e poi, se verranno fuori delle irregolarità e
degli illeciti, si prenderanno le decisioni del caso, fino anche ad
arrivare a rivedere questa convenzione, perché, alla fine, le
responsabilità non possono essere in capo a tanti soggetti.
Grazie.
Presidente
- La parola al collega Guichardaz.
Guichardaz (PD-SIN.VDA)
- Grazie.
Assessore, prendiamo atto che dei cittadini abbiano voluto fare
una segnalazione assumendosi anche la responsabilità, pagandosi il
volo e il sorvolo, ma non mi sembra neanche tanto elegante mettere
lì il dubbio che si sia tardato per un motivo di tipo insondabile!
I cittadini hanno fatto un sorvolo, tra l'altro pagandoselo, su una
discarica, persone che hanno delle competenze e delle sensibilità
che evidentemente altri non hanno, hanno accertato (da quello che
leggo) che poi questo materiale è stato asportato...cosa vogliamo
di più? Abbiamo una segnalazione diretta! Le parlavo prima di
collaborazione tra società civile e organo politico e questa è una
forma di collaborazione! Poi che l'abbiano fatta tre-quattro giorni
dopo magari per organizzare le idee o per cercare di capire di cosa
si trattasse, io non penso che questo debba essere segnalato come
una strana situazione!
Prendiamo atto che qualcuno ha segnalato che c'è un'ipotesi di
illecito. Dopodiché, da quello che mi risulta, siccome ho fatto per
25 anni l'Ispettore di igiene, gli organi di Polizia giudiziaria
(quindi quelli competenti e deputati al controllo dell'ambiente,
che penso in questo caso sia la Forestale) credo abbiano l'obbligo
di porre sotto fermo cautelativo o altra forma di azione di Polizia
giudiziaria l'area, in attesa che eventualmente l'ARPA o altri
organismi a supporto tecnico...avete fatto voi la legge, è dal 1°
gennaio 1997 che l'ARPA è operativa, fa supporto tecnico ed è Ente
strumentale per la Regione, è al servizio della Forestale, quindi
attivatevi il più possibile per cercare di arginare questo
fenomeno! Io mi ricordo che ci siamo mossi per molto meno: quando
facevo l'Ispettore di igiene, ogni volta che c'era una possibile
notizia di reato noi facevamo immediatamente i fermi cautelativi,
producevamo un sequestro...diciamo cautelativo, chiamiamolo come
vogliamo, dopodiché si procedeva alla verifica...questo è l'iter
che va fatto! Tra l'altro questo mi sembra sia l'organo più
ufficiale che ci sia in Valle d'Aosta e la richiesta è stata posta
con forza e determinazione. Prendiamo atto che abbiamo oggi una
possibile ipotesi di illecito e diamoci una mossa veloce per
cercare di capire chi è responsabile di questa situazione
segnalata.
Presidente
- La parola al collega Ferrero.
Ferrero (M5S)
- Grazie Presidente.
Io mi rivolgo al Signor Prefetto Augusto Rollandin e formalmente
gli chiedo un intervento nell'ambito di quelle che sono le sue
attribuzioni, attribuzioni che concernono anche il fatto di
disporre di alcune Autorità di Polizia, affinché proceda
immediatamente a far sì che l'area sia posta sotto sequestro, che
quindi non possa essere rimosso il materiale che è stato
eventualmente interrato e che si facciano le indagini. Questo è
accaduto in altre realtà. Voi avete sempre detto che il fatto che
il Prefetto sia anche Presidente della Regione, per noi, nei
momenti di difficoltà, nei momenti in cui ci sono interventi di
protezione civile e di sicurezza, è una garanzia...benissimo,
Presidente! Io ho qui le foto che le farò avere. Noi formalmente le
richiediamo un intervento immediato al fine di scongiurare poi dei
rischi effettivi per l'incolumità della popolazione dei comuni
circostanti, che sono Pollein, Brissogne, eccetera.
Presidente
- La parola al collega Nogara...prego.
Nogara (UVP)
- Merci Président. Io volevo chiedere solo
una sospensione per confrontarci un attimo tra tutti per capire
cosa è meglio fare.
Presidente
- È concessa una sospensione di 5 minuti.
Si dà atto che la seduta è sospesa dalle ore 18,40 alle ore
18,53.
Viérin M. (Presidente) -
Riprendiamo i lavori. Qualcuno
che chiede la parola per ragguagliarci sulla sospensione?
È stato depositato un ulteriore emendamento che si sta
fotocopiando per poterlo distribuire e che è stato concordato con
l'Assessore. Se intanto qualcuno vuole illustrarlo... La parola
all'Assessore Bianchi.
Bianchi (UV) -
Sì, grazie Presidente.
Questo emendamento, nella prima parte, parla di andare a
circoscrivere la zona interessata da questi rifiuti e, nello stesso
tempo, di far partire tutte le forze preposte al controllo e alla
verifica, cosa che (lo evidenzio per tranquillizzare anche i
cittadini valdostani) è già stata fatta, in quanto è stata fatta,
sì, una lettera a Valeco in quanto gestore della discarica, ma in
ogni caso sia gli uffici dell'Assessorato territorio e ambiente sia
quelli della Forestale sono già stati attivati per il controllo e
la verifica del caso. In questo emendamento, quindi, nella prima
parte andiamo a scrivere:
"ad accertare immediatamente i fatti
tramite le forze preposte e a far mettere in sicurezza l'area"
e, al punto 2:
"a riferire tempestivamente alla III Commissione
consiliare in merito"
. Questo è il contesto della risoluzione
presentata.
Presidente -
La parola al Presidente della Regione.
Rollandin (UV) -
Sì, grazie Presidente.
Concordando naturalmente su questo emendamento che spiega un po'
meglio quali sono le preoccupazioni e quindi il perché di questo
indirizzo, vorrei solo spiegare che in questo caso le funzioni
prefettizie non sono messe in gioco, in quanto il Prefetto non è
direttamente coinvolto in questo tipo di operazione. Glielo dico
solo per correttezza. È corretto invece che negli altri ambiti,
tipo protezione civile, abbia un ruolo diverso; qui, come
responsabile, non ci sono competenze prefettizie che vadano ad
incidere direttamente. È giusto che ci sia l'interesse e l'azione
delle forze che, com'è stato ricordato, devono intervenire, e
successivamente ci saranno i passi conseguenti. Solo per
spiegazione, perché sono stato citato. Grazie.
Presidente -
Grazie Presidente. Il testo dell'emendamento
concordato è stato distribuito. Possiamo passare alla votazione
della risoluzione emendata? Passiamo alla votazione della
risoluzione con l'emendamento che è stato distribuito. La votazione
è aperta. La votazione è chiusa.
Presenti: 33
Votanti: 33
Favorevoli: 33
Il Consiglio approva all'unanimità.
Passiamo all'ultimo punto, il punto 27.02.
