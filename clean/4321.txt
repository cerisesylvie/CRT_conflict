Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 663 del 16 dicembre 1981 - Resoconto
OGGETTO N. 663/81 - INTERVENTI STRAORDINARI PER LA CASA -
CONTRIBUTO A FAVORE DI COMUNI, CONSORZI DI COMUNI E COMUNITÀ
MONTANE PER L'ACQUISIZIONE E LA RISTRUTTURAZIONE DI IMMOBILI E
COMPLESSI EDILIZI DA ADIBIRE AD ABITAZIONE. (Approvazione di ordine
del giorno - Reiezione del disegno di legge)
Presidente
- Colleghi Consiglieri, la relazione
concernente il d.d.l. 308 ricalca quella che ho fatto per l'oggetto
precedentemente trattato e si riferisce in modo particolare
all'iter seguito per la predisposizione della discussione odierna
del d.d.l. di iniziativa popolare.
Nella relazione, come in quella per il d.d.l. precedente, è
detto che le Commissioni non hanno ancora espresso il parere, che
viene però distribuito adesso, in quanto - come è già stato detto
per l'oggetto precedente - le Commissioni che hanno svolto una
serie di riunioni con il Comitato e con i Sindaci per approfondire
il problema si erano riservate di formularlo in seguito.
Credo che al Presidente del Consiglio non competa altro che
richiamare la procedura seguita per il precedente oggetto: ci sarà
la discussione generale e poi il voto su tutti gli articoli e sul
complesso della legge. C'è un problema, io ritengo che in sede di
discussione generale chi interviene debba tener presente che
l'o.d.g. presentato dal Consigliere Lustrissy e votato questa
mattina in chiusura dei lavori si riferiva non solo al d.d.l. n.
307 ma anche al d.d.l. che discutiamo adesso. Chiedo quindi al
Consigliere Lustrissy se ritiene che l'o.d.g. debba essere
nuovamente votato alla fine della discussione generale su questo
argomento perché rimanga negli atti del Consiglio regionale, o se
basta farne esplicito richiamo. Io direi che, per la forma,
potrebbe essere richiamato o anche nuovamente votato, perché il
Consiglio anche su questo d.d.l. si è pronunciato tenendo conto
dell'o.d.g. che era riferito ad entrambi i d.d.l.
Detto questo dichiaro aperta la discussione generale. La parola
al Consigliere Lustrissy.
Lustrissy (DP)
- Volevo dire semplicemente che già questa
mattina in sede di discussione generale del d.d.l. n. 307, in
occasione della presentazione dell'o.d.g., dissi che l'o.d.g.
doveva valere per i due disegni di legge; perciò io riterrei
sufficiente la prima votazione e superfluo riproporre la votazione
dello stesso o.d.g. per questa legge.
Presidente
- Quindi, se il Consiglio è d'accordo, la
Presidenza fa esplicito richiamo al fatto che al termine della
discussione generale deve essere considerato come riferentesi anche
a questo argomento l'o.d.g. presentato dal Consigliere Lustrissy e
votato nel corso della trattazione concernente il d.d.l. n.
307.
Ha chiesto di parlare il Consigliere Carlassare. Ne ha
facoltà.
Carlassare (DPROL)
- Io vorrei sottolineare due aspetti
secondo me molto gravi e lesivi della dignità dello Statuto: è per
lo meno poco dignitoso dover discutere di una iniziativa che viene
realizzata per la prima volta con una simile presenza a livello di
Giunta, ...
(voce fuori microfono)
... No, no, vai fai pure
come credi! Io mi rifiuto di discutere questo d.d.l. e me ne vado,
in quanto l'o.d.g. annulla di fatto ogni possibile discussione per
quanto riguarda il d.d.l. Q uesto o.d.g. lo dà per bocciato prima
che sia stato discusso, e questa è una posizione a partito preso e
significa che il dibattito che viene fatto qui dentro non ha
assolutamente nessun valore e si viene qui non si sa bene a fare
cosa, perché è già tutto deciso; qualsiasi cosa venga detta o fatta
in merito alle possibili modifiche delle varie leggi, risulta
assolutamente inutile in presenza di un o.d.g. che viene riferito
sia al d.d.l. discusso prima sia a quello da discutere e che ne
dispone il rinvio alla Giunta perché appronti dei provvedimenti
legislativi che vanno incontro ai temi che dovrebbero essere di
attinenza del d.d.l.
Io non penso che si possa seriamente discutere una proposta di
legge in questo modo; vorrei comunque far rilevare, a costo di
essere monotono, che questa non è una semplice proposta di legge,
ma è la prima realizzazione di una parte ben precisa dello Statuto
e quindi non si sta facendo un affronto alla mia persona, ma alla
popolazione valdostana che ha sottoscritto questi d.d.l.
Presidente
- È iscritto a parlare il Consigliere Nebbia;
ne ha facoltà.
Nebbia (PSI)
- Innanzitutto vorrei precisare che per
quanto riportato nel parere della Commissione circa le mie
dichiarazioni di allora, mi riferivo alla legge regionale n. 73 del
1979 e non alla legge statale come qui riportata.
Per quanto riguarda l'o.d.g., anche se nel I comma è scritto
"Preso atto della volontà espressa dai cittadini elettori che hanno
sottoscritto due d.d.l." io ritenevo che si riferisse solamente al
primo dei d.d.l. di iniziativa popolare in discussione e non al
secondo, in quanto la nostra posizione sul secondo d.d.l. è
leggermente diversa. Quindi, se il Consiglio ritiene di confermare
il proprio parere sull'o.d.g., mi può stare anche bene, però
personalmente preferirei che fosse rimesso i votazione perché così
esprimerei la nostra posizione in relazione a questo nuovo
o.d.g.
Sul d.d.l., in particolare, noi vogliamo far rilevare alcuni
aspetti che hanno una notevole, almeno a parer nostro, rilevanza
politica. Anche per questo d.d.l. è valido quanto dicevo questa
mattina, e cioè che è stato certamente uno strumento di democrazia
in quanto ha portato a livello di un gran numero di persone
problemi che interessano molti di noi, e ha fatto in modo che
dell'attività politica che normalmente viene formata in questo
Consiglio, si discuta anche in un ambito molto più ampio. Però
voglio rilevare una grossa carenza del Comitato promotore, una
carenza che non saprei come meglio definire, in quanto il d.d.l. è
la riduzione di una legge già esistente della nostra Regione, ed
esattamente quella che avevo già citato nel parere in Commissione,
pubblicata il 7 dicembre del '79 con il numero 73. È una legge che
ha avuto origine da una iniziativa del nostro partito, che in
Commissione è stata in parte modificata e poi votata dal Consiglio
quasi all'unanimità; è una legge che tra i molti meriti ha
certamente un difetto, quello di non avere una parte finanziaria,
in quanto per carenza di fondi non era stato possibile individuare
una quota di investimento specifica. Ad una interpellanza che è
stata fatta successivamente al Presidente della Giunta, dallo
stesso era garantito che in presenza di una felice soluzione del
problema del riparto fiscale questa legge sarebbe stata finanziata.
Ora, la legge presentata, anzi sostenuta dal Comitato promotore e
che ha raccolto più di tremila firme, a parer nostro, non è che una
copia ridotta di una legge esistente; da questa constatazione si
possono fare due ipotesi: che il Comitato promotore ignorasse
completamente l'esistenza della legge n. 73 e, ispirato da buoni
propositi volesse fare qualche cosa nel settore dell'abitazione; o
che il Comitato promotore conoscesse la legge, però intendesse
ridurne la portata proponendo una legge diversa; però ha
dimenticato di scrivere un articolo dove fosse scritto che la legge
regionale 7 dicembre 1979, n. 73 era abrogata. Questo ci lascia in
dubbio su che cosa volesse fare effettivamente il Comitato
promotore e il dubbio è piuttosto pesante perché noi propendiamo
per l'ignoranza e in un certo senso per la mala fede, piuttosto che
per un obiettivo effettivamente lucido e logico.
Adesso dimostro perché la legge presentata da Nuova Sinistra -
perché il Comitato promotore si identifica con Nuova Sinistra,
rappresentata in questo Consiglio dal Consigliere Carlassare - è un
plagio della legge già esistente e un plagio ridotto, limitativo;
se confrontiamo l'art. 1 della legge n. 73 con l'art. 1 del d.d.l.
n. 308 vediamo che vi sono dette le medesime cose, con una
riduzione anzi, perché il d.d.l. n. 308 parla di zone ove
sussistono fenomeni di degrado abitativo: ora mi domando perché i
Comuni debbano intervenire solo dove esistono fenomeni di degrado
abitativo e non anche dove è necessario intervenire perché ci sono
dei fenomeni sociali che obbligano a prendere delle decisioni;
sappiamo che ci sono delle località in Valle d'Aosta di altissimo
degrado abitativo e nessun abitante: non vedo perché si debba
intervenire dove non ci sono abitanti e non dove invece c'è una
richiesta di alloggi! L'art. 2 parla di contributi mentre la legge
n. 73 prevedeva un fondo di rotazione che mi pare sia molto più
opportuno perché permette eventualmente di recuperare dei fondi,
non escludendo i contributi ma neppure limitandosi solo a questi.
Tutti speriamo in questo Consiglio, e particolarmente certe forze
di sinistra, contro la politica dei contributi e qui si insiste
nella politica dei contributi: beh, mi sembra una
contraddizione!
E ancora: il d.d.l. n. 308 vuole investire i Comuni della
responsabilità di acquisire e ristrutturare con i benefici della
presente legge immobili da assegnare esclusivamente in locazione
semplice con precedenza per i nuclei familiari, mentre la legge
regionale esistente attribuisce questo compito all'Istituto
Autonomo Case Popolari. Ora sappiamo che sull'Istituto Autonomo
Case Popolari è ampia la discussione per una sia ristrutturazione;
si parla di delegare, anzi di attribuire, ai Comuni le funzioni
dell'Istituto Autonomo Case Popolari, però in Valle d'Aosta questa
è oggi l'unica struttura efficiente, attrezzata e capace di gestire
un patrimonio immobiliare da dare in affitto: non credo che tutti i
Comuni della Valle d'Aosta oggi siano capaci di farlo, senza
clientelismi oltretutto; sappiamo che nella Commissione di
attribuzione degli appartamenti dello I.A.C.P. c'è anche un
magistrato: il d.d.l., se voleva proseguire con obiettività e
razionalità lo stesso obiettivo, doveva prevedere una Commissione
di attribuzione con un magistrato, invece qua si dice solamente che
saranno assegnati esclusivamente in locazione semplice: da chi?
Come? E con quali criteri? Sarà magari il nipote del Sindaco ad
avere l'appartamento mentre quelli che ne hanno necessità non ne
potranno usufruire! Mi pare molto più efficiente, logica e quadrata
la disposizione che definisce come ente delegato a questo compito
l'Istituto Autonomo Case Popolari.
Il d.d.l. n. 308 ha una norma che non era prevista nella legge
n. 73, è vero: è l'art. 3, in cui si fa riferimento a 2.000 milioni
per il biennio 82-83, 2.500 per il biennio 86-87. Però - ed è lo
stesso problema che si è posto per il d.d.l. discusso questa
mattina - è inutile presentare dei d.d.l. se non c'è un raccordo
con le altre forze esistenti in Consiglio, al di là delle
attribuzioni di maggioranza o minoranza, per finanziarle. Se questi
2.200 milioni, anzi in tutto sono 6.700 milioni, non esistono e non
ci sono forze disponibili a reperirli e a stornarli da altri fondi,
vale quanto è riportato nel parere dell'Assessorato alle Finanze
dove è scritto che manca la copertura finanziaria. A questo punto,
tutti i vantaggi di un d.d.l., qualsiasi esso sia, cadono in quanto
manca il finanziamento, e questo è il difetto della stessa legge n.
73. Noi ci impegniamo, se il Consiglio conferma l'o.d.g. già votato
questa mattina, a portare in sede di Commissione Affari Generali, a
richiedere alla Giunta o a presentare direttamente un d.d.l. di
finanziamento della legge n. 73. A questo punto il d.d.l. n. 308
non ha più nessun senso, perché sarebbe totalmente compreso in una
legge esistente che occorre solo far camminare, e quindi caso mai
si deve operare in questo senso e non sollevare fumo dicendo che si
vogliono delle cose già ci sono.
Per inciso, vorrei ricordare che quando è stato votato il d.d.l.
n. 73 tutte le forze politiche si sono dichiarate d'accordo salvo
Nuova Sinistra; ora questo giro di 180 gradi che ha fatto Nuova
Sinistra a noi risulta incomprensibile, salvo che i motivi non
siano quelli dichiarati, ma altri puramente di speculazione
politica.
Presidente
- È iscritto a parlare il Consigliere
Lustrissy. Ne ha facoltà.
Lustrissy (DP)
- Volevo intervenire brevemente dopo le
affermazioni fatte dal Consigliere di Nuova Sinistra, Carlassare,
sulla validità - secondo lui - dell'o.d.g. che è stato votato dalla
maggioranza di questo Consiglio. L'affermazione che è stata fatta
mi pare un pochino esagerata e dico esagerata per non dire altro:
l'o.d.g., secondo il Consigliere Carlassare, tende ad annullare le
due iniziative; ma se fosse vero che l'o.d.g. ha come finalità
quello di annullare le due iniziative, bisognerebbe dimostrare
perché il Consiglio questa mattina, votando l'o.d.g., ha definito
che i principi ispiratori dei due disegni di legge vengono recepiti
in un determinato modo en non rinviati sine die. Prendendo atto che
esistono diverse iniziative legislative in corso - promosse sia
dalla Giunta che dai Gruppi consiliari - giacenti presso la I
Commissione, quest'o.d.g. oltre a sancire il principio della
validità delle due proposte ha anche stabilito che gli organi a cui
sono demandate le iniziative legislative della Giunta , dei singoli
Consiglieri o Gruppi Consiliari, cioè le Commissioni consiliari
competenti che dovranno esaminare tutte le varie proposte -
accelerino un pochino i lavori in modo da poter definire un d.d.l.,
possibilmente unificato, nel quale trovino posto e spazio le
proposte che sono state presentate. Perché il problema del
decentramento è, diciamo così, per sua natura complesso, e ci sono
delle opinioni diverse, anche dando per scontato che tutti quanti
affermano che oggi non è possibile fare a meno di operare un certo
decentramento. Sulle modalità del decentramento, a parte il
discorso della quantità di denaro necessaria, discorso conseguente
al decentramento, esistono delle opinioni diverse.
Avevo detto questa mattina che per evitare di far perdere tempo
al Consiglio in lunghe discussioni non avevo presentato emendamenti
al disegno di legge, che erano lunghi e articolati, proprio perché
ci riproponiamo di fare il discorso in Commissione, di
approfondirlo per confrontarci e per dire quale quantità di
funzioni e di compiti, oltre a quelli istituzionali, vogliamo
affidare ai Comuni ed alle Comunità Montane. Ecco, questo è il
senso dell'o.d.g. che si richiama alla sostanza delle due
iniziative legislative, richiamando la prima, volta a decentrare
finanziamenti per eseguire opere pubbliche, servizi sociali, opere
culturali e la seconda in materia di edilizia abitativa. Non c'era
e non c'è, alcuna intenzione di troncare una discussione del
Consiglio sui due disegni di legge, discussione che sarà utile
soprattutto ai membri della Commissione che dovrà esaminare in
concreto le iniziative di legge per poter definire un progetto che
sia conseguente e coerente con le cose che andiamo dicendo da
tempo.
E qui entro anche nel merito del disegno di legge n. 308,
perché, voglio ancora ribadirlo, l'o.d.g. non aveva altro scopo che
quello di dichiarare la volontà di questo Consiglio di operare in
una certa direzione e non voleva certamente troncare la
discussione, che comunque doveva essere fatta, sulla questione di
merito dei due disegni di legge che arricchiranno senz'altro i
lavori di questo Consiglio e potranno essere di aiuto ai Commissari
che dovranno esaminare le iniziative giacenti in Commissione. Per
quanto riguarda in modo particolare il d.d.l. n. 308 che tende ad
attribuire un certo finanziamento a Enti locali, Comuni, Consorzi
di Comuni e Comunità Montane dobbiamo dire, oltre a quanto già
ricordato dal Consigliere Nebbia, che esiste una legge in attesa di
finanziamento, già approvata da questo Consiglio; esistono altre
quattro proposte di legge presentate, mi pare, dal Partito
Comunista; c'è da riconsiderare poi tutta la problematica della
legge n. 457 che pone a carico della Regione non solo certi oneri
di tipo normativo, ma anche la possibilità di integrare i
finanziamenti della legge sull'edilizia residenziale, volta proprio
al recupero del patrimonio dell'edilizia abitativa esistente:
questo è proprio il discorso che viene fatto con questa iniziativa
di legge popolare n. 308. È necessario quindi chiarire un pochino
il senso di queste iniziative; secondo me, il d.d.l. n. 308 fa un
discorso di carattere generale che deve essere meglio specificato e
meglio approfondito, e non può essere scollegato dalla situazione
normativa esistente - mi riferisco in modo speciale alla legge n.
457 - e fare un discorso così per conto suo; cioè noi sappiamo che
esistono ormai delle norme che danno la possibilità ai Comuni, anzi
impongono quasi ai Comuni, di predisporre i piani decennali per il
recupero del patrimonio esistente, però dobbiamo evitare anche,
secondo me, di fare confusione sul piano delle competenze. Se è
vero, come è vero, che la Regione può delegare proprie funzioni
alle Comunità Montane, se è vero come è vero che in base all'ultima
legge modificativa della legge n. 1102 sulle Comunità Montane si dà
la possibilità ai Comuni di delegare proprie funzioni alle Comunità
Montane, teniamo conto che il problema del recupero del patrimonio
edilizio esistente è un problema trattato oggi soprattutto sul
piano normativo a livello comunale; cioè i Comuni, in prima
persona, come enti esponenziali territoriali, sono quelli a cui la
legge affida i compiti di predisporre i piani di recupero del
patrimonio edilizio esistente e, nell'ambito di questi compiti, di
favorire le iniziative dei privati e in carenza di iniziativa
privata di intervenire direttamente acquisendo gli edifici e le
aree per poter redigere il piano decennale per il recupero del
patrimonio edilizio. E se è vero, come è vero, che abbiamo salutato
tutti con favore l'approvazione da parte del Parlamento della legge
n. 457, bisogna trovare nella logica di questo meccanismo
legislativo - che secondo il nostro Gruppo è un meccanismo già di
per sé qualificato e abbastanza valido - la possibilità di
integrare la carenza dei finanziamenti da parte statale nei
confronti dei Comuni, per far sì che questi possano finalmente dare
attuazione a questa legge che essendo sul piano concettuale e
normativo un'idea abbastanza felice deve trovare applicazione.
Perché molte volte - e l'abbiamo dimostrato anche richiamando la
legge presentata dal Consigliere Nebbia - facciamo delle leggi che
sul piano astratto e concettuale sono delle cose ottime, ma poi non
possono trovare applicazione perché mancano i finanziamenti o non
si predispongono i relativi finanziamenti.
E dobbiamo badare molto, dicevo prima, a non fare delle
confusioni a livello istituzionale tra ente e ente; ed ecco perché
volevo anche dire che sarebbe opportuno prima di operare degli
interventi di decentramento, arrivare finalmente - e con piacere ho
sentito questa mattina dal Presidente della I Commissione che
quella proposta di legge che avevamo fatto di istituire una
Commissione legislativa che nel breve termine di tre mesi possa
presentare al Consiglio due progetti di legge andrà avanti - a
statuire esattamente quali sono i ritagli di competenze che noi
dobbiamo assegnare sia ai Comuni sia alle Comunità Montane. Ed in
questa logica credo che il discorso dell'edilizia abitativa veda in
prima fila l'ente locale territoriale Comune, mentre alle Comunità
Montane dovranno essere assegnati forse altri compiti, ben
differenziati da quelli che possono essere assegnati ai Comuni.
Se noi continuiamo a far finta di aver operato un decentramento
perché assegniamo dei fondi ai Comuni o alle Comunità Montane,
facciamo anche attenzione a non fare delle duplicazioni di funzioni
che vanno poi a detrimento dell'efficacia delle stesse funzioni che
vengono assegnate. Quindi, secondo noi, il compito da assegnare
alle Comunità Montane può essere anche diverso, anzi dovrà
senz'altro essere diverso, da quello previsto da questa legge di
intervento nel settore abitativo. I compiti istituzionali delle
Comunità Montane non sono questi; esse hanno dei compiti già
definiti, purtroppo mancano loro i quattrini per realizzarli e d è
lì che dovremo operare un primo intervento, affinché le Comunità
Montane possano realizzare quelle funzioni che la legge ha loro
assegnato: cioè i piani pluriennali di sviluppo, l'acquisizione dei
terreni forestali e agricoli da destinare a certe utilizzazioni, e
la cura e la redazione dei piani urbanistici di comunità. Se noi
assegnassimo alle Comunità Montane anche dei compiti che oggi sono
propri dei Comuni, andremmo a duplicare certe funzioni e a creare
successive confusioni; ecco perché, anche nel merito di questo
d.d.l. si possono esprimere delle valutazioni e dei giudizi: non è
che l'o.d.g. superi i due d.d.l., l'abbiamo detto chiaramente,
l'abbiamo scritto anche, credo, in buona lingua italiana; l'o.d.g.
è comprensibile, e che i principi si recepiscono con legge o si
recepiscono con gli o.d.g. che il Consiglio fa propri credo che non
sia sostanzialmente diverso; e il voler interpretare l'o.d.g. come
disattesa alle aspirazioni dei presentatori di questi d.d.l., è
fare un processo alle intenzioni che noi non consentiamo. Non lo si
permetta! Perché non è questa la interpretazione che coloro che
hanno votato l'o.d.g., hanno inteso dare all'o.d.g. stesso; d'altra
parte esso contiene delle affermazioni che dovranno essere
rispettate; stabilisce delle procedure e noi non ci siamo sottratti
neanche a questo, anzi vogliamo che esse siano poste in atto nel
più breve tempo possibile e vengano in discussione in questo
Consiglio.
Come abbiamo sostenuto questa mattina, che per migliorare e
perfezionare il d.d.l. n. 307 sarebbe stata necessaria una lunga
discussione su una proposizione che realizzasse un'autonomia
funzionale e finanziaria meglio articolata, allo stesso modo
possiamo dire che per quanto riguarda il d.d.l. n. 308 noi non
siamo d'accordo che vengano assegnati alle Comunità Montane i
compiti di provvedere al recupero del patrimonio edilizio per
destinarlo ad abitazione. Questo è un compito precipuo del Comune,
e non può essere sottratto al Comune! Poi c'è da dire anche questo,
che dobbiamo prendere atto, perché la realtà è questa, che oggi la
legge n. 167 è superata dalla normativa successiva e dalle
modificazioni introdotte dalle leggi n. 865 e dalla legge n. 457;
dobbiamo anche dire che se noi approvassimo questo d.d.l. così
com'è, ci sarebbero dei problemi in ordine all'imposizione alle
Comunità Montane, che acquisiscono degli immobili da destinarsi
all'edilizia abitativa, ad inserirli nei piani previsti dalle leggi
n. 167 e n. 457; quest'ultima, infatti, non prevede a carico delle
Comunità Montane nessuna redazione di piano pluriennale per
l'edilizia abitativa. Ecco, teniamo conto anche di queste cose,
perché se noi volessimo modificare o integrare la legge n. 457 - e
come Regione ne abbiamo la facoltà e la potestà - in quel caso
dovremmo dire che i piani pluriennali da redarsi in base alla legge
n. 457 oltre che dai Comuni possono essere realizzati anche dalle
Comunità Montane; ma questo discorso dalla legge non è fatto e
quindi bisognerebbe innanzitutto modificare la legge, secondo me;
d'altra parte qui stiamo esprimendo dei pareri e come penso che
ognuno di noi avrà il suo parere da esprimere in Commissione, tutta
la discussione che facciamo oggi non deve scandalizzare nessuno né
far scappare nessuno, perché l'intento non è di sottrarsi alla
discussione; noi Democratici Popolari soprattutto non ci siamo mai
sottratti a questo tipo di discussioni, abbiamo sempre cercato di
portare il nostro contributo per la soluzione dei problemi e, lo
ripeto ancora una volta, la dimensione di questi problemi è quella
che ho detto ma non è intendimento, almeno per quanto riguarda,
della maggioranza consiliare, ritardare sine die il problema o
rinviarlo alle calende greche; anzi si vuole affrontarlo con una
serie di riunioni in Commissione nel più breve tempo possibile,
affinché o prima o in occasione della presentazione del bilancio di
previsione per gli anni '82 e successivi già ci siano delle
proposte concrete da recepire nei bilanci di previsione.
Neghiamo, dunque, nel modo più assoluto che l'o.d.g. che è stato
votato sia stato fatto per sottrarsi alle nostre responsabilità.
Noi abbiamo ribadito questo impegno, lo vogliamo mantenere e lo
vogliamo onorare; nello stesso tempo diciamo che non abbiamo nulla
in contrario a che si voti nuovamente l'o.d.g. già approvato in
occasione dell'esame del primo d.d.l., perché formalmente nulla
vieta che si ribadiscano questi principi e questi concetti. Non
vorrei che ancora una volta si discutesse sul valore dell'o.d.g., o
che votandolo di nuovo si dica ancora che ci si vuole sottrarre a
queste iniziative. Anzi, proprio l'o.d.g. tende a dare concreta
soluzione al problema, nel senso indicato; non vedo come possa
dire, a meno che non si legga in un altro modo, - e invito il
collega Carlassare ad analizzare l'o.d.g. e a leggerlo per quello
che è scritto - e a meno che non si negli l'evidenza, che questo
o.d.g. tende ad annullare i d.d.l.
Il processo alle intenzioni ognuno lo può fare come vuole,
questa è una questione soggettiva, ma posso in buona fede ritenere
che quando un Consigliere onora una firma o propone ordini del
giorno abbia anche l'intenzione di operare in modo che si
concretizzino le cose dette; se così non fosse, il processo si
farà, ma non alle intenzioni, bensì alle cose non fatte. Se non ci
saranno concretizzazioni delle intenzioni in breve termine, allora
sì il collega Carlassare a buon titolo potrà accusarci di aver
tentato di eludere il problema con quell'o.d.g. perché non si
voleva realizzare il decentramento! Allora sì, il collega
Carlassare potrà affermare queste cose, ma fino a prova contraria
come io non metto in dubbio le intenzioni del Comitato promotore né
le intenzioni serie del collega Carlassare di arrivare ad un
discorso del decentramento effettivo e concreto, così non permetto
che egli metta in discussione le intenzioni degli altri colleghi
che propongono certe cose!
Presidente
- È iscritto a parlare il Consigliere Tonino.
Ne ha facoltà.
Tonino (PCI)
- Io vorrei entrare nel merito della
proposta di legge e fare una considerazione preliminare, diciamo
così, che giustifica a nostro avviso la presentazione di questo
provvedimento legislativo.
C'è la consapevolezza, ormai molto diffusa in Valle d'Aosta - e
non solo in Valle d'Aosta - della necessità di intervenire
prioritariamente nel recupero delle abitazioni, soprattutto nelle
zone più degradate presenti nella città di Aosta e in tutti i
Comuni della nostra Regione. Con l'entrata in vigore della legge n.
457 abbiamo un quadro normativo di carattere nazionale che, secondo
noi, dà un modo di programmare nel campo dell'edilizia che è
importante e significativo: in particolare, la Regione ha i compiti
di individuare le aree prioritarie d'intervento, di definire i
finanziamenti per ognuna di esse, di localizzare perciò gli
interventi e di fare in modo che i Comuni intervengano secondo un
piano che è programmato. Stabilisce la legge n. 457 - ed è una
novità importante, secondo noi - che il Comune è il titolare degli
interventi di recupero; il Comune può avvalersi anche degli
Istituti Autonomi delle Case Popolari, ma ha, se vuole, e mantiene,
se vuole, la titolarità di tutti gli interventi nel recupero. Hanno
i Comuni, inoltre, una strumentazione urbanistica che è oggi molto
semplificata: i piani di recupero possono essere approvati dal
Consiglio comunale, entrano in vigore subito dopo la deliberazione
del Comitato regionale di controllo e sono immediatamente
esecutivi; perciò, si superano le lungaggini che erano tipiche
degli strumenti urbanistici particolareggiati.
Questo è il quadro normativo che oggi esiste. Ma quale è stata
l'esperienza pratica nell'applicazione della legge n. 457 in Valle
d'Aosta in questi primi anni?
Io credo che si debba dire che c'è un aspetto negativo: tutti i
Comuni sono intervenuti nel recupero. Qual è la ragione? È quella
che sta dietro alla discussione di questi d.d.l., cioè che i Comuni
pur avendo anche delle occasioni per acquistare non hanno i fondi
per acquisire il patrimonio edilizio esistente; nel primo biennio,
lo sanno bene i componenti della Commissione regionale che segue
l'attuazione della legge n. 457, c'è stato il caso del Comune di
Pont-Saint-Martin, estremamente significativo; la stessa cosa è
successa al Comune di Verrès per un altro intervento, e nel biennio
successivo al Comune di Champdepraz. L'esperienza è questa, che i
Comuni chiedono di fare interventi sul nuovo perché non hanno i
fondi per acquisire il patrimonio edilizio esistente. Noi dobbiamo,
allora, come Regione, dare un segnale in questo senso, indicare ai
Comuni la necessità di intervenire nel recupero e fornire solo
immediatamente gli strumenti perché possano acquisire il patrimonio
edilizio esistente. Il d.d.l. che oggi discutiamo ha questa
finalità, molto limitata se vogliamo, ma è un segnare secondo noi
importante; importante perché, i Consiglieri lo sapranno, noi
abbiamo presentato il 23 maggio 1980 - è passato un anno e mezzo! -
quattro proposte di legge, una delle quali viene ricalcata da
questo disegno di legge d'iniziativa popolare; noi restiamo
convinti che questo sia un intervento necessario, senza con questo
assolutamente voler offuscare l'importanza della legge regionale n.
73 del dicembre '79 che abbiamo votato, e cercherò di spiegare dal
nostro punto di vista perché lo riteniamo tanto importante.
Per cominciare, una considerazione che è molto pratica: la legge
n. 457 è innanzitutto una legge che istituisce delle procedure di
programmazione molto spigliate, che dovrebbero permettere di avere
gli investimenti in tempi brevi sulla base delle esigenze effettive
e perciò conferisce efficienza all'intervento pubblico; i piani
biennali che sono predisposti dalla Regine su indicazione dei
Comuni, sono dei piani strettamente legati alla disponibilità di
aree e di edifici esistenti nei Comuni. La programmazione regionale
tiene conto necessariamente della effettiva disponibilità di
immobili nei Comuni e nelle Comunità Montane. Il disegno di legge
che discutiamo oggi ha questo compito limitato: nell'ambito della
programmazione della legge n. 457, fare in modo che i Comuni
programmando i piani biennali previsti da questa legge abbiano lo
strumento - ed è questo d.d.l. - per acquisire i vecchi fabbricati
e si orientino verso il recupero anziché verso il nuovo. La legge
n. 73 mantiene tutta la sua validità, ma è una legge che, come
giustamente ricordava il Consigliere Nebbia, ha degli obiettivi più
ampi, tant'è che la sua parte più importante riguarda la
costituzione di un patrimonio di immobili, di aree, di fabbricati,
di aree e fabbricati anche di interesse produttivo, da poter cedere
ai privati, ai consorzi, alle cooperative, alle imprese, allo
I.A.C.P., in modo che il Comune svolga una funzione di volano per
incentivare l'attività edilizia nel Comune; la validità della legge
n. 73, dunque rimane; essa resta una legge importante. Ma ripeto,
la nostra opinione è che questo d.d.l. ha invece lo scopo di dare
un segnale più preciso, che va nella direzione di dire no ad
interventi previsti dalla legge n. 457 soltanto nel nuovo, con
spreco di terreno agricolo magari, anzi quasi sempre, molto fertile
e buono, e di dire invece sì al recupero del patrimonio edilizio
esistente. Questo è il senso che, secondo noi, ha questo disegno di
legge.
Ci sono delle differenze tra la proposta che abbiamo fatto noi e
il d.d.l. di iniziativa popolare; in sostanza le differenze sono
marginali, noi comunque avevamo previsto nella nostra proposta di
legge il rientro dei contributi assegnati ai Comuni e avevamo
stabilito che questo andasse proprio ad alimentare quel fondo di
rotazione previsto dalla legge regionale n. 73. In questo senso
credo sia chiaro che era un intervento complementare, non
sostitutivo, che dava quel segnale di cui parlavo prima e che
permetteva anche di attivare il fondo della legge n. 73 in modo che
funzionasse. Oggi la proposta è di dare i contributi a fondo perso,
si tratta però di contributi che vanno ai Comuni, destinati ad
edifici che saranno affittati a canone sociale, perciò si tratta di
un intervento anche giustificabile; in questo senso non stiamo a
presentare emendamenti a questa norma, perché visto l'importo e
vista la destinazione sembra che possa essere anche giustificabile.
Rispetto ai criteri per l'affitto, ecco, questa è una cosa giusta
che ha sollevato il Consigliere Nebbia: per noi è importante che
questa parte eventuale di finanziamenti sia destinata ad abitazioni
che siano affittate a canone sociale, per intenderci, secondo i
nuovi criteri fissati dalla legge n. 513, finché non ci sarà anche
in questo campo, poiché ne abbiamo competenza, una normativa
regionale che riguardi l'affitto di tutto il patrimonio pubblico.
Mi sembra di ricordare che la legge n. 513 impone ai Comuni ed agli
enti pubblici di affittare il proprio patrimonio secondo i criteri
e le modalità della stessa legge, che si richiama al D.P.R. n.
1035. Comunque, questo è un aspetto che deve essere curato; la
nostra opinione è che, siccome vogliamo fare un intervento di
carattere settoriale, questi finanziamenti debbano essere destinati
a costituire un patrimonio pubblico di case da affittare a canone
sociale, privilegiando il recupero.
Un'ultima questione riguarda le Comunità Montane; in effetti ha
ragione il Consigliere Lustrissy quando dice che i titolari sono
indubbiamente i Comuni, ma c'è da dire che anche la legge n. 457
prevede interventi di carattere intercomunale.
Nella proposta di legge che noi abbiamo presentato, ed è scritto
nella relazione, la nostra opinione è che la Comunità Montana possa
essere in alcuni casi anche il momento organizzativo dei Comuni e,
conoscendo le difficoltà che ci sono nei Comuni, volevamo lasciare
la strada aperta a interventi-pilota ed a interventi significativi
che siano di esempio, perché le Comunità Montane dovrebbero avere
maggiori strumenti, maggiore personale. La strada di lasciare
aperta la possibilità delle Comunità Montane, fatti salvi i diritti
dei Comuni, per noi aveva questo tipo di significato. La cosa può,
ovviamente, essere discussa.
Ultime considerazioni: riguardano l'o.d.g. votato stamattina.
Noi ci siamo astenuti perché crediamo che questi d.d.l. con un
minimo di volontà politica potevano essere votati; anche questo può
secondo noi essere votato. L'o.d.g., tra l'altro, rinvia e impegna
la Giunta a definire provvedimenti in ordine al decentramento, ma
poco dice di impegni precisi riguardo a questi disegni di legge che
sono importanti
... (voce fuori microfono)
... No, però
l'o.d.g. potrebbe impegnare la Giunta a presentare in breve tempo
delle proposte in questo senso. Noi aspettiamo da un anno e mezzo
il parere della Giunta e in particolare dell'Assessore ai Lavori
Pubblici, di pazienza ne abbiamo! Dimostriamo grande pazienza,
grande pazienza! Ecco, queste sono comunque delle considerazioni di
fronte alle quali nessuno di voi, credo, abbia la pretesa di dire:
fidatevi della Giunta, che fra un po' vi porterà dei progetti! Con
questa esperienza negativa il minimo che possiamo fare è di dire
che di questa Giunta non ci fidiamo, che questa Giunta gli impegni
che prende non li mantiene, che questa Giunta sui temi in
discussione è stata lungamente assente anche in presenza di
iniziative consiliari. Noi non possiamo perciò accettare queste
cose
... (voci fuori microfono)
... Sarà sempre troppo tardi
per la Valle d'Aosta quando entreremo in maggioranza1
Un'ultima considerazione riguarda la presentazione, anche in
questa sede, dell'emendamento relativo al finanziamento della
legge; siccome è entrata in vigore la legge n. 690, è possibile
oggi, formulando l'emendamento così come l'ho presentato questa
mattina, fare in modo che questo d.d.l. sia immediatamente
finanziato e perciò diventi immediatamente operante.
Presidente
- È iscritto a parlare il Consigliere
Carlassare. Ne ha facoltà.
Carlassare (DPROL)
- Io non ho detto che il Consigliere
Lustrissy volesse, col suo o.d.g., stroncare la discussione; ho
espresso un giudizio di tipo diverso: secondo me, l'o.d.g. votato
questa mattina in seguito alla discussione sul precedente disegno
di legge n. 307 per il decentramento di fondi ai Comuni, dà per
scontato il risultato della votazione, e se anche lo sappiamo tutti
che è scontato, mi sembra una grossa forzatura far precedere alla
discussione il voto, perché significa dare per certo che questo
disegno di legge avrà grosso modo gli stessi risultati di quello
esaminato questa mattina.
(Intervento fuori microfono)
- ... Potevano essere
convinti dal mio intervento.
Carlassare (DPROL)
- Questo è il motivo che mi fa essere
molto critico sulla possibilità di accettare l'o.d.g. votato in
seguito alla discussione di questa mattina sull'altro disegno di
legge e di considerarlo senza una ulteriore votazione valida anche
per l'oggetto che stiamo discutendo. Se vogliamo, è una questione
formale, ma ha la sua importanza. E prendo atto della disponibilità
del Consigliere Lustrissy a voler rimettere in votazione lo stesso
o.d.g. in seguito alla discussione che avviene su quest'altro
disegno di legge. Come ho detto, può anche essere solo una
questione formale, però di fatto si dice che questa legge è
bocciata e si rimanda tutto alla Giunta affinché raccolga tutto
quello che è stato dibattuto e formuli altre proposte di legge. Il
che può anche andarmi bene, ma il fatto è che io ho tutti i miei
dubbi che si arriverà molto rapidamente a definire delle proposte
di legge da parte della Giunta che vadano incontro alle esigenze
che erano espresse dai due disegni di legge di iniziativa popolare;
comunque resta il fatto - e questo lo verificheremo dopo - che la
cosa potrebbe essere valida anche se questa legge viene votata e,
per ipotesi, approvata. Si potrebbe ugualmente raccogliere il senso
di tutta la discussione e di tutto quello che si è detto in sede di
Commissioni e qui nel dibattito generale.
Ecco, per passare alla discussione sulla legge, premetto che
questa non vuole esser né una copia di leggi esistenti, né un
plagio; probabilmente ha preso elementi di leggi già esistenti e di
leggi presentate, ha preso un po' da tutti anche perché è difficile
inventare effettivamente delle soluzioni nuovissime: io penso che
in tutte le leggi, volendo, si possono trovare le tracce di
provvedimenti simili per argomento.
Detto questo, vorrei fare una riflessione e dare un giudizio su
questo disegno di legge: questa è una piccola proposta, non è una
grande cosa, che ha però lo scopo di affrontare immediatamente un
grosso problema: il fatto è che noi ci troviamo di fronte ad un
problema enorme che sta esplodendo. Io vorrei ricordare a tutti il
Decreto Nicolazzi, con le polemiche che ne sono seguite e ne
seguiranno, un decreto criticato a tutti i livelli, che si propone
di intervenire in un modo giudicato da molti distorto e
distorcente, in un modo anomalo per affrontare immediatamente il
problema della casa; questo si presenta in Valle d'Aosta con delle
angolazioni a volte differenti e a volte uguali a quelle con le
quali si presenta da tutte le altre parti, però per quanto riguarda
ad esempio la città di Aosta si pone in un modo drammatico,
immediatamente, con la necessità di reperire delle case, degli
alloggi per gli sfrattati, alloggi che non sono disponibili nel
mercato di Aosta: ci sono decine di famiglie alloggiate negli
alberghi o in soluzioni di fortuna, con un grosso dispendio di
capitali da parte dell'ente pubblico, il Comune, che riceve
sovvenzioni da parte della Regione per riuscire non a risolvere ma
ad attenuare il disagio di queste famiglie che si ritrovano a non
avere casa. Ci sono nei Comuni della Valle d'Aosta aspetti diversi
del problema-casa, perché noi ci troviamo di fronte, soprattutto
nei paesi, non all'esigenza di avere una casa in affitto, ma
all'esigenza di famiglie che abitano in case assolutamente
inadeguate alle esigenze attuali, e questo non è altro che una
angolazione diversa del problema-casa; inoltre, ci troviamo di
fronte ad un fenomeno, che si inserisce in questa situazione, per
il quale i casi dei recuperi di vecchie abitazioni nove volte su
dieci sono suggeriti da un interesse di carattere speculativo. La
casa che viene recuperata viene affittata al turista o a chi per
esso e il vecchio abitante della casa che magari non ha i quattrini
per ristrutturarla anche se è sua - e questo è un fenomeno presente
da parecchie parti e almeno come linea di tendenza adesso si sta
accentuando notevolmente - si trova ad essere espulso da quello che
era il suo centro storico, il suo nucleo abitativo. Quindi
affrontare il problema della casa, significa affrontare tutte
queste sfaccettature e non è vero, come ho sentito dire varie
volte, che per il valdostano di origine il problema della casa
difficilmente sussiste; molte volte il problema esiste, con un
sfaccettatura e in modo diverso rispetto al caso dell'emigrato che
non è proprietario di una casa e che non riesce a trovarla in
affitto.
Questo disegno di legge, che è a termine, intende dare degli
strumenti per intervenire immediatamente, senza annullare nessuna
legge in vigore, ma contribuendo a completare una lacuna dello
strumento legislativo che in questo momento sortisce più effetti:
la legge n. 457. Con essa, l'ha già detto prima il Consigliere
Tonino noi ci troviamo di fronte ad una situazione che consente ai
Comuni di ristrutturare vecchie abitazioni; ma i Comuni non hanno
la capacità finanziaria di acquisire queste case per poter portare
avanti poi una ristrutturazione.
A questo punto si è pensato di formulare questo disegno di legge
che, come ho detto, non ha grandi pretese, non vuole né stravolgere
l'esistente né modificare i piani urbanistici, ma vuole
semplicemente intervenire immediatamente con uno strumento efficace
per attenuare, se non risolvere, il problema della casa, da una
parte limitando il fenomeno degli sfrattati - perché si mettono
delle case immediatamente a disposizione di chi ne ha bisogno - e
dall'altra, per i Comuni che lo ritengano uno strumento adeguato -
i Comuni periferici soprattutto, ma anche il Comune di Aosta -
dando la possibilità di recuperare abitazioni da adibire ad uso
civile, di carattere popolare, in un tessuto urbano che rischia di
essere tutto utilizzato dalla speculazione.
Ieri ad Aosta, abbiamo discusso della fine che fanno certe case,
ne abbiamo discusso sotto altri aspetti, però ci sono state
polemiche per quanto riguarda l'Hotel Couronne in questo senso.
Questo è lo scopo, molto modesto, del disegno di legge; non ci sono
altri fini reconditi, semplicemente si vuole dare subito la
possibilità ai Comuni di intervenire; e anche se non è precisato
nella legge, questi devono necessariamente attenersi
nell'assegnazione degli alloggi a quella che è la normativa vigente
per tutti gli enti pubblici; qui si intende anche precisare, a
differenza della legge richiamata dal Consigliere Nebbia che
prevede tutta una serie di interventi molto più vasti e articolati,
che questi alloggi non inalienabili, di proprietà comunale che può
essere acquisita in vario modo, anche attraverso permute,
attraverso requisizioni, attraverso l'intervento a livello di
mercato, attraverso meccanismi che possano favorire la formazione
di cooperative di carattere misto: la legge n. 457 dà in questo
senso ampia possibilità di intervenire ai Comuni, a patto che
questi abbiano la capacità di farlo, altrimenti non riescono a
risolvere niente.
Qui si è detto - e questa mi sembra proprio demagogia - che noi
che ci schieriamo sempre contro i finanziamenti a fondo perduto
adesso vogliamo non l'apertura di mutui ma dei finanziamenti
appunto a fondo perso. Intanto, questi sono finanziamenti a fondo
perso che noi diamo ai Comuni con una finalizzazione precisa, per
un lasso di tempo ben stabilito, a condizione che i Comuni abbiano
un piano d'intervento che consenta loro di utilizzare
immediatamente questi quattrini. E quindi questo mi pare che non si
possa considerare uno spreco, né un mezzo che si possa dire
clientelare; o per lo meno lo è molto meno di tanti altri. In ogni
caso, si tratta di una legge a termine che non consentirebbe altre
operazioni di questo genere.
Vorrei poi ricordare - e questo in particolare al Consigliere
Nebbia che è stato molto duro, forse ha voluto darmi come mi aveva
annunciato in privata sede una risposta alla mia battuta di oggi -
che la Commissione Affari regionali del Comune di Aosta, col suo
compagno di partito Bich in testa, ha dichiarato parere favorevole
all'unanimità, e in prima persona si è dichiarato difensore della
validità di questa legge. Questo per richiamare anche la presa
disposizione a livello di Congresso da parte del Partito
Socialista. Comunque, questo è un inciso.
Per quanto riguarda i Consorzi di Comuni e le Comunità Montane,
voglio ricordare che qui si è parlato spesso di dare agibilità al
terzo livello, terzo livello intermedio che deve inserirsi tra
Regione e Comuni, magari andando ad uno scontro politico per
riuscire a realizzare questo; secondo me, bisogna incominciare a
dare strumenti economici e ambiti precisi di intervento a questi
enti intermedi che sono le Comunità Montane e i Consorzi di Comuni;
e in questo senso mi pare che questo disegno di legge, anche se
piccolo, può essere un primo passo proprio per dare una reale
funzione a queste strutture.
Ecco, io non ho altro da aggiungere; mi pare che non sia il caso
di scomodare grandi discorsi; voglio solo ricordare ancora che è
necessario creare immediatamente strumenti efficaci per affrontare
il problema della casa che sta diventando sempre più assillante:
questo disegno di legge ha lo scopo, semplicemente, di creare
questi strumenti.
Presidente
- È iscritto a parlare il Vice Presidente
Faval. Ne ha facoltà.
Faval (UV)
- Deux mots seulement. Le premier pour
réaffirmer la validité de l'ordre du jour que le Conseil régional a
voté ce matin, et donc pour réaffirmer aussi que l'Union Valdôtaine
croit à l'utilité de ce qui a été dit dans cet ordre du jour. Le
deuxième mot c'est pour dire que tout en appréciant et en
partageant les idées qui sont à la base du projet de loi que nous
sommes en train de discuter, et tout en tenant compte des plaintes
qu'on entend dans ce Conseil envers la Junte - c'est-à-dire que la
Junte ne présente jamais des projets de loi et qu'elle a
l'incapacité de présenter des projets de loi, puisque finalement il
a été annoncé, proclamé par la Junte que sur ces arguments il va
présenter au plus tôt son avis et son projet, moi qui appartient à
la majorité et qui ai une confiance différente envers la Junte que
n'ont pas les appartenants à l'opposition, je coirs qu'il soit
utile, plus utile, plutôt que de voter maintenant cette loi, nous
abstenir et attendre d'examiner le projet de loi que nous
présentera au plus tôt la Junte régionale.
Presidente -
È iscritto a parlare l'Assessore ai Lavori
Pubblici, Borbey. Ne ha facoltà.
Borbey (DC)
- Volevo già prendere la parola questa
mattina sulla legge sul decentramento di finanziamenti ai Comuni,
ma ho ritenuto di non prenderla così come i miei colleghi di Giunta
non l'hanno presa, perché avevamo ritenuto di aver espresso la
nostra opinione e il nostro pensiero già a livello di Commissione.
E siamo grati ai nostri colleghi del Consiglio regionale che hanno
presentato degli o.d.g. con i quali hanno espresso esattamente
quello che nella Giunta regionale è in fase di esecuzione; voi
sapete benissimo che il Presidente della Giunta ha presentato alla
Giunta regionale un disegno di legge sul decentramento a livello
finanziario per opere pubbliche dei Comuni; l'argomento è lo stesso
del disegno di legge che abbiamo discusso stamattina, presentato da
Nuova Sinistra. Oggi invece discutiamo di interventi straordinari
per la casa.
Ora, - e prendo la parola a nome della Giunta regionale,
dell'esecutivo - perché noi siamo non contrari a questo disegno di
legge?
Perché oggi tutti sono favorevoli nello spirito, ma chi si è
dichiarato favorevole nello spirito è stato tacciato di ipocrisia;
quindi noi ci guardiamo bene dal dire che siamo favorevoli nello
spirito, ma siamo favorevoli praticamente. Essendo però favorevoli
praticamente, abbiamo anche un dovere di amministratori e quindi se
oggi io ho fatto una battuta al Consigliere Tonino - e dovevo farla
forse a chi era più direttamente interessato, quindi al Consigliere
Carlassare - era perché noi eravamo preoccupati di approvare quel
disegno di legge, perché secondo il nostro punto di vista il
disegno di legge di questa mattina non sarebbe stato approvato
dalla Commissione di Coordinamento. A questo proposito voglio
ricordare che quando presentammo il disegno di legge sugli
assistenti regionali, nel quale l'Amministrazione regionale
stabiliva un inquadramento in ruolo al quarto livello, dando un
premio affinché ci fosse un ricongiungimento di carriera, sebbene
si trattasse di un disegno di legge di esclusivo interesse
finanziario regionale, la Commissione di Coordinamento ce lo ha
rinviato adducendo a motivo il fatto che andava contro
l'impostazione del Governo attuale sull'economia, sul risparmio;
quindi non possiamo oggi come oggi inquadrare al quarto livello o
dare dei concorsi, perché è contro
... (voci fuori
microfono)
... Quando abbiamo dimostrato che in effetti gli
assistenti con un contratto edile prendono 150-200 mila lire più di
qualunque dipendente regionale inquadrato al quarto livello, questo
non è servito a niente; a livello statale, non dico a livello
politico, ma a livello di funzionari, quando c'è un'impostazione
governativa orientata al risparmio in ogni settore, un disegno di
legge - con il quale inquadriamo in ruolo personale che era stato
assunto a tempo determinato - anche se di esclusivo interesse
finanziario regionale, viene bocciato perché non è coerente
all'impostazione economica dello Stato. Ora, ho fatto questo
discorso anche abbastanza sconclusionato - ma oggi i miei amici di
minoranza devono scusarmi: quelli di maggioranza mi hanno già
scusato perché sono stati a pranzo con me e quindi mi capiscono!
Sarò abbastanza sconclusionato, ma cercherò di essere il più
preciso possibile - perché noi siamo contrari al discorso dei 12
miliardi e mezzo; secondo noi, anche perché abbiamo già preso
contatti con il Presidente della Commissione di Coordinamento,
questo disegno di legge presentato così sarebbe stato bocciato,
perché con esso si dava la possibilità agli Enti locali di spendere
dei fondi senza controlli sufficienti, quindi contro l'impostazione
governativa secondo la quale deve essere controllato tutto. Se poi
in sede di controllo dei 50.000 miliardi o del 16% che voi tutti
conoscete, più nessuno ci capisce niente, questo è anche possibile,
ma a livello di chi deve controllare le nostre leggi è un discorso
molto preciso. Qualunque provvedimento fatto da un organo quale è
l'ente regionale o il Comune è soggetto a questo controllo, e il
funzionario è molto preciso. Noi in Giunta abbiamo avuto un
dibattito molto chiaro, io non sto a dilungarmi su questo, però il
Presidente della Giunta si era già espresso precedentemente e aveva
dichiarato che quel disegno di legge sarebbe stato rinviato
dall'organo di controllo e noi come esecutivo non abbiamo ritenuto
di verificare questa previsione: mi consentiranno i colleghi
Mafrica, Tonino, e Carlassare, quindi tutta la minoranza, che noi
abbiamo una responsabilità maggiore della vostra, per forza, perché
siamo in maggioranza, quindi quando sbagliamo è colpa nostra e
quando facciamo bene non è merito nostro, è perché è dovuto; lo ha
detto il Consigliere Mafrica oggi: la Giunta è deficitaria in
quello, la Giunta opera settorialmente, non ci presenta delle leggi
organiche e così via dicendo! Io oggi ho obiettato dicendo che
quando facciamo un provvedimento di Giunta, è ponderato; non dovete
pensare che i sette Assessori si ritrovano alle nove del mattino di
venerdì col Presidente della Giunta e se il Comune tale ha chiesto
questo, va bene, ci è simpatico; il Comune di Issogne chiede
quest'altro: per carità, Issogne; P.C.I. , via!
Non è così! Questo è il discorso che oggi il Partito Comunista
ha impostato, è un discorso settario, dove assolutamente la Giunta
regionale che dal 1978 tiene questi banchi e chi vi parla presiede
il Dicastero dei Lavori Pubblici
... (Il Consigliere Lustrissy
ride fragorosamente) ...
Non accetto la risata che viene da
alcuni banchi, perché anch'io avrei potuto ridere quando ha parlato
il Capogruppo del D.P.: ho ascoltato attentamente, ma non ho capito
niente e mi scuserà l'amico Lustrissy, ma glielo devo dire perché
questa risata non mi è piaciuta per niente; quando uno prende la
parola e ha anche lui alcuni difetti non si deve permettere di
ridere dei colleghi e tantomeno dei colleghi che attualmente sono
parte dell'esecutivo, che rappresentano la maggioranza. E se io
fossi stato Consigliere dove si era formata quella deprecata
maggioranza di Democratici Popolari e Comunisti, mai mi sarei
permesso di ridere o di sorridere così ad alta voce: Lustrissy, non
mi è piaciuta questa battuta, e mi permetto di dire che quando tu
come Capogruppo presenti dei deliberati che sono logici, noi
democratici cristiani - perché adesso parlo in veste di Assessore
democratico cristiano - li accettiamo, ma non accetto le battute
che fai tu perché io non mi sono permesso di sorridere quando tu
hai parlato, eppure ne avrei avuto motivo! Ma adesso concludendo,
perché tu prenderai nuovamente la parola, e io ti invito a
prenderla: se vogliamo amministrare la Regione, anche
sportivamente, dobbiamo farlo sempre col cuore aperto, parliamoci
ben chiaro; perché abbiamo sempre del pubblico qui davanti, e se
vogliamo fare delle battute amichevoli, le facciamo, ma se non sono
amichevoli, deliberatamente, le denunciamo. E la tua battuta non è
stata amichevole, lo dichiaro, la tua risata è stata un po' troppo
alta; forse mi sbaglio, ma è stata un po' troppo alta. Chiedo scusa
della parentesi, però ritengo che dovevo farla.
Riprendo il mio discorso su questi disegni di legge che oggi
sono stati oggetto di discussione animata e approfondita -
stamattina siamo usciti alle 13.15 - discussione alla quale la
Democrazia Cristiana è stata deliberatamente assente, perché noi
siamo certamente favorevoli ad un decentramento - e qui parlo
specificatamente dei due disegni di legge di iniziativa popolare -
ma questo deve essere guidato da un organo quale è la Regione. È
impossibile che noi avviamo un decentramento soltanto stabilendo
che certi Comuni potranno avere le possibilità organizzative,
istituzionali e di personale per fare determinati interventi! Noi
siamo contrari a queste impostazioni, perché siamo favorevoli a un
decentramento guidato, e guidato in questo senso: quando un Comune
ha la possibilità di gestire tutto quello che gli compete, la
Giunta regionale - e questo l'ha dichiarato espressamente il
Presidente della Giunta regionale - è favorevole al decentramento;
non vorremmo però che gli Enti locali si trovassero in difficoltà
organizzative e siamo contrari a rischiare che una legge presentata
o da Nuova Sinistra o dal Partito Comunista o da chiunque altro - e
penso alla legge proposta dal Presidente della Giunta regionale,
legge con la quale abroghiamo la legge del '65 - possa mettere in
difficoltà gli Enti locali disponendo che se l'Ente locale non è
all'altezza di svolgere i propri compiti e di spendere i fondi che
gli sono stati messi a disposizione dalla Regione, questi fondi
ritornano alla Regione e non sono più a disposizione dell'Ente
locale. Il nostro punto di vista - e penso che sia il punto di
vista di tutto il Consiglio regionale - è di fare un decentramento
idoneo affinché tutti possano spendere agevolmente quello che la
Regione mette a loro a disposizione.
Per quanto riguarda il disegno di legge sulla casa, perché noi
ci dichiariamo non contrari come principio, ma contrari sul piano
esecutivo? Perché si parla di 2 miliardi per l'82-83, di 2 miliardi
e 200 milioni per l'84-85, e di 2 miliardi e mezzo per l'86-87. Noi
fondamentalmente siamo d'accordo su una incentivazione delle leggi
per la casa, sia per utilizzare appieno la legge n. 457, sia per
verificare l'attualità della legge n. 24, gestita dall'Assessorato
alle Finanze, legge che forse è opportuno modificare completamente,
i 16 milioni che sono a disposizione portarli a 25-30 milioni;
verifichiamo tutte queste cose; dunque, ma siamo contrari a questa
legge perché è inutile che noi con questa legge diamo alle Comunità
Montane, ai Consorzi dei Comuni e ai Comuni una certa disponibilità
finanziaria per l'acquisizione di immobili, in quanto la carenza di
alloggi è drammatica in alcune zone, come il Comune di Aosta e i
Comuni limitrofi, ma non in altre: voi sapete che il Comune di
Bard, dove abbiamo costruito una casa popolare, non riesce neanche
con un bando allargato ai Comuni limitrofi ad assegnare gli
alloggi. Questa è la realtà: le case popolari costruite a Issogne
non riusciamo ad assegnarle, non c'è domanda, non c'è gente che ha
i requisiti richiesti!
Questo disegno di legge dispone che qualunque Comune, qualunque
Comunità Montana, può richiedere alla Regione il contributo
stabilito - che non si sa a quanto ammonta - per acquisire immobili
da adibire poi a edilizia popolare. Noi siamo contrari a questa
impostazione perché secondo noi la cosa da fare è di definire quali
sono le aree e i Comuni che hanno bisogno di alloggi; secondo noi,
i Comuni sono: la città di Aosta e i Comuni limitrofi ; ci sono poi
alcuni Comuni tipo Courmayeur, La Thuile e alcuni altri i quali
hanno fatto richiesta di alloggi in cooperativa. Non vorremmo, cioè
una legge che possa essere usata dai Comuni che non hanno bisogno
di alloggi, ma hanno interesse ad acquistare vecchi fabbricati e lo
possono fare con il pretesto di questa legge dichiarando di
adibirli ad alloggi che poi non sapranno a chi assegnare. Questa è
la realtà dei fatti.
Quindi noi siamo contrari a questa impostazione; siamo invece
favorevoli a quanto detto nell'o.d.g. presentato dal Consigliere
Lustrissy, la Giunta regionale sta per presentare un disegno di
legge per un decentramento ai Comuni che non sarà soltanto
finanziario, ma anche di responsabilità e di attività; stiamo anche
preparando una legge speciale per il caso di Aosta: è in atto un
discorso aperto con il Consiglio comunale di Aosta e dei Comuni
limitrofi, perché qui noi abbiamo il problema di reperire aree, il
problema del centro storico e il problema del quartiere Cogne. Sono
d'accordo, sì, se mi si dice che i Comuni di Nus e Chambave hanno
problemi di alloggi, ma dico di più: Pont-Saint-Martin, Verrès,
Donnaz, Morgex, sono Comuni in cui c'è richiesta di case, ma io che
sono responsabile dell'Assessorato ai Lavori Pubblici, dove
seguiamo queste pratiche, dichiaro ufficialmente che non è lì il
punto drammatico! C i saranno delle richieste, certo, ma non è lì
il centro del discorso sulla casa in Valle d'Aosta.
La chiave del discorso è nel recupero di vecchie abitazioni, e
quindi dobbiamo verificare e finanziare in misura maggiore la legge
che è gestita dall'Assessorato al Turismo; è nel disposto della
legge n. 24; è anche nella legge n. 457, che può essere potenziata
se a un certo punto facciamo un discorso a livello del Comune di
Aosta e Comuni limitrofi. È lì il grosso problema e questo lo prova
la Commissione - di cui è membro il Consigliere Bajocco e altri
Consiglieri - che esamina i casi di sfratto: questi sono numerosi
nella città di Aosta, quindi la città di Aosta ha bisogno della
legge speciale, poi il quartiere Cogne, il centro storico e le aree
nuove. E a questo proposito, non è vero che non ci sono aree nuove
per costruire nella città di Aosta, è soltanto un discorso
prettamente politico.
Noi quindi siamo contrari a questo disegno di legge, perché è un
disegno di legge che può dare la possibilità di spendere denari per
alloggi dove non c'è bisogno; siamo favorevoli invece ad investire
fondi nelle zone in cui le case sono poche e quindi in particolare,
Consigliere Carlassare, lei lo sa benissimo, nella città di Aosta.
Questo è il discorso di fondo.
Presidente
- È iscritto a parlare il Consigliere De
Grandis. Ne ha facoltà.
De Grandis (PRI)
- Stamattina io non sono intervenuto sul
disegno di legge n. 307, perché si era avuta più volte l'occasione
di parlare in Consiglio di quel tipo di decentramento; in
particolare, discutendo del bilancio, c'era stata un'appendice che
aveva riguardato proprio questo disegno di legge d'iniziativa
popolare. Già allora io avevo espresso tutta una serie di
perplessità, che il Consigliere Viberti, allora presente in
quest'aula come rappresentante di Nuova Sinistra, non solo non
aveva respinto, ma aveva dichiarato che il d.d.l. era aperto a
tutti i contributi che potevano venire dai vari Consiglieri per
essere modificato, ampliato, migliorato. Oggi, invece abbiamo
sentito il Consigliere Carlassare dire che non aveva delega per
spostare nemmeno una virgola di questo d.d.l.: è una contraddizione
che non ho capito e che mi ha lasciato alquanto perplesso, perché
io ribadisco che il principio sancito da quel disegno di legge ci
trova concordi, come ha trovato concordi tutti, ma è sul modo di
applicazione e di realizzazione del decentramento che bisogna
discutere. E non solo occorre discutere, ma occorre discutere a
fondo e credo per parecchio tempo, se è vero come è vero che questo
disegno di legge di iniziativa popolare, che pure conosciamo ormai
da parecchio tempo in via ufficiosa se non in via ufficiale, ha
determinato da una parte che il Partito Comunista elaborasse una
sua proposta che però ha presentato agli Assessori dal giugno
scorso, ma sulla quale ancora si discute. Evidentemente il grosso
nodo da sciogliere è quello del modo di realizzare questo
decentramento.
Io vorrei ricordare ai Consiglieri come proprio discutendo di
bilancio avessi richiamato che alcuni bilanci di Regioni governate
da Giunte di sinistra che avevano attuato un certo tipo di
decentramento, molto rapido e molto semplice, come pure indica
questo tipo di legge, avevano realizzato soprattutto il
trasferimento dei residui passivi dalla Regione ai Comuni; e questo
mi sembra un errore che noi dobbiamo cominciare a non fare. In più
vorrei ricordare ai colleghi Consiglieri, molti dei quali erano
presenti al congresso dell'Associazione dei Sindaci tenutosi a
Saint-Vincent, come in quella occasione molti Sindaci lamentarono
le enormi difficoltà che avevano ad espletare il loro mandato
perché ovviamente obbligati ad una attività lavorativa per
mantenere se stessi e le loro famiglie, avevano ben poco tempo da
dedicare al Comune e quel poco tempo era ritenuto insufficiente:
tra l'altro non è pagato, perché non si può parlare di indennizzo a
livello di Comuni periferici della nostra Regione. Avevano dunque
rappresentato con molta forza l'esigenza che si risolvesse il
problema dei permessi retribuiti per poter accudire agli obblighi
derivanti dalla carica di Sindaco nei nostri Comuni, Comuni
piccoli, dove il Sindaco tra l'altro deve gravarsi di tutta una
serie di compiti che non può delegare ad altri perché il Comune non
ha strutture. Perciò, non vorrei che con un decentramento
realizzato troppo rapidamente e troppo semplicemente noi finissimo
per scaricare tranquillamente responsabilità che sono del Consiglio
regionale sui Sindaci, mettendoli in difficoltà di fronte ai loro
elettori nel caso non fossero in grado di realizzare quanto
potrebbero se avessero a disposizione i fondi.
Non è un caso che nel maggio scorso il Consiglio votò una
mozione presentata da me per la revisione di tutte le leggi di
spesa della Regione, nel cui allegato si parlava di decentramento e
della necessità di rivedere anche le leggi di spesa in quella
funzione. I primi risultati di questa analisi che si sta facendo
alle leggi di spesa per revisionarle cominciano a fare uscire
alcuni dati che sono abbastanza interessanti
... (voci in
Aula)
... il loggione è più interessante della platea,
evidentemente! Dicevo, l'incidenza delle somme non pagate - qui si
parla di lavori pubblici, quindi legge n. 8 del '64 - che io sono
andato a verificare rispetto agli stanziamenti finali, dividendo le
somme non pagate che riguardano gli investimenti diretti della
Regione e quelle relative ai trasferimenti ai Comuni, risulta
nell'ultimo triennio da questi dati: anno 1978, investimenti
diretti, somme non pagate: 52%; trasferimenti, somme non pagate;
81%; anno 1979, per gli investimenti diretti, le somme non pagate
salgono al 54%; per i trasferimenti scendono al 75%; anno 1980, nei
diretti scendono al 49%, nei trasferimenti salgono all'81%. Questo
è già un dato che ci dimostra come ci siano delle grosse difficoltà
di spesa a livello periferico; di queste difficoltà ci dobbiamo far
carico se vogliamo che il decentramento rappresenti effettivamente
la realizzazione di una maggiore autonomia per i Comuni e di una
democrazia maggiormente partecipata. Non si può scivolare
rapidamente su un problema come questo e io credo che non se ne
possa discutere oggi in Consiglio per approvare un d.d.l. di
iniziativa popolare come questo proprio perché non abbiamo ancora
sufficientemente approfondito e analizzato tutti i problemi che
stanno dietro a un decentramento realmente voluto e realmente
efficace, che raggiunga cioè l'obiettivo che ci si propone. Ecco i
motivi per cui io stamattina non ho ritenuto di intervenire, perché
avrei dovuto dire le cose che ho detto oggi pomeriggio e che avevo
già detto in Consiglio in altre occasioni; qualcuno mi ha tirato un
po' le orecchie in privata sede e così ho preso la parola.
Parlando poi del disegno di legge n. 308 ho qualche perplessità
in più, perché mi sembra che giustamente l'Assessore Borbey abbia
detto che il problema della casa è ben diverso nella città di Aosta
rispetto agli altri Comuni, perché la situazione di Aosta
effettivamente presenta delle difficoltà e delle esigenze che altri
Comuni non conoscono: le case popolari costruite a Issogne , ne
avanzano sette, figuriamoci! Evidentemente ci sono situazioni
obiettivamente diverse delle quali dobbiamo tener conto.
Questo disegno di legge che bene o male ricalca in qualche modo
la legge n. 73 che abbiamo votato nel '79, che io per lo meno ho
votato con la maggioranza del Consiglio, non mi sembra necessario;
mi sembra invece che la grande funzione di stimolare e di
richiamare l'attenzione del Consiglio a dibattere questi problemi
per affrontarli in maniera compiuta e per poterli risolvere, questi
due d.d.l. di iniziativa popolare l'abbiamo avuta, ed è stata
recepita proprio nell'o.d.g. che ha presentato il Consigliere
Lustrissy. Con questo o.d.g. si vuole non accantonare il problema,
ma affrontarlo compiutamente, affrontarlo soprattutto
responsabilmente, perché mi sembra sia stato detto più di una volta
in quest'Aula che autonomia non significa solo potersi gestire da
soli, significa innanzitutto responsabilità nel sapersi gestire;
bisogna essere responsabili: questo significa soprattutto essere
autonomi. E c'è questa necessità. Essere responsabili significa
affrontare questi due problemi, ma affrontarli in maniera corretta,
compiuta e non con faciloneria - forse la parola è forte - o con
troppa superficialità. Io capisco anche la delusione del
Consigliere Carlassare, perché presentare un disegno di legge che
ha raccolto 3000 firme chiaramente è una cosa abbastanza
importante; tra l'altro è il primo caso di un disegno di legge di
iniziativa popolare nella nostra Regione e certamente un po' di
attenzione per queste cose bisogna averla; però diciamo pure che
questo disegno di legge di iniziativa popolare è sottoscritto da
circa 3000 cittadini mentre il Consiglio ne rappresenta 114 mila!
Diciamoci anche questo, mettiamo tutte le cose nella loro giusta
luce e allora riusciremo ad affrontare questi problemi e a
risolverli nella maniera più compiuta e più efficiente.
Presidente
- Colleghi Consiglieri ha chiesto la parola il
Consigliere Carlassare, per il secondo intervento, io chiedo
proprio per l'organizzazione dei lavori, se ci sono Consiglieri che
non hanno fatto il primo intervento in sede di discussione generale
e intendono prendere la parola. Non è che non possono prenderla
anche dopo, ma ... Anche per il Consigliere Tonino si tratta del
secondo intervento.
Allora è iscritto a parlare il Consigliere Carlassare. Ne ha
facoltà.
Carlassare (DPROL)
- Una precisazione sul rilievo fatto
dal Consigliere De Grandis circa la contraddizione tra quanto detto
dal mio predecessore Viberti, che aveva affermato che questi
disegni di legge erano discutibili e vi si potevano apportare delle
modifiche e delle migliorie, e quanto io questa mattina ho detto,
cioè che non avevo il mandato per modificare niente. Non è una
contraddizione; semplicemente a questi provvedimenti dei quali il
Consigliere rappresentante della forza politica che di fatto è
stata promotrice non è un elaboratore, non sono mai state fatte
proposte precise per migliorarli, nonostante che il dibattito su
questi disegni di legge sia stato lungo: c'è stato un dibattito
quando non erano ancora ufficiali perché si stavano raccogliendo le
firme, ma informalmente erano già conosciuti; c'è stato poi il
dibattito in Commissione, c'è stato il dibattito al momento della
convalida delle firme raccolte; ma appunto, proposte precise,
emendamenti, modifiche o aggiunte in effetti non sono state fatte;
si è detto che questi disegni di legge hanno dei difetti e che
vanno ridiscussi in un'altra sede; di conseguenza il Comitato
promotore che è l'unico a cui ci si può rivolgere, visto e
considerato che è impossibile andare ad interpellare 3400
firmatari, ha ritenuto, visto che questi disegni di legge sono
arrivati al dibattito consiliare in questo modo, di non darmi
mandato di modificare, in quanto sarebbe un giudizio solo mio, non
verificato con nessuno. In questo senso mi pare non ci sia
contraddizione tra quanto affermato dall'ex Consigliere Viberti e
quanto ho affermato io questa mattina.
Ecco, io ero intervenuto perché volevo fare rilevare ai titolare
del Dicastero dei Lavori Pubblici della Regione Valle d'Aosta, che
però non c'è, non so, l'hanno chiamato fuori?
Presidente
- Colleghi, siamo in sede di discussione
generale, quindi le argomentazioni sono di carattere politico
generale! Cercherei anche di evitare la risposta a singole
osservazioni; manteniamoci dunque su un piano di dibattito politico
generale.
Carlassare (DPROL)
- Sì, è giusto questo rilievo, ma
volevo fare riferimento ad una critica rivolta dall'Assessore
Borbey. In pratica, l'Assessore Borbey dice che qui rischiamo di
dare quattrini ai Comuni che non ne hanno bisogno. Ora io vorrei
leggere testualmente il 1° comma dell'art. 2 che stabilisce che:
"I contributi sono erogati dalla Regione Autonoma Valle d'Aosta
ad integrazione dei finanziamenti previsti dalla legge 5 agosto
1978, n. 457 e a favore dei Comuni, Consorzi di Comuni, e Comunità
Montane che abbiamo fatto richiesta di usufruire dei finanziamenti
previsti da tale legge."
Cosa vuol dire questo? Che nessuno
obbliga i Comuni ad utilizzare questi fondi, ed è presumibile che
se un Comune avvia la procedura in questo senso abbia la necessità
nell'ambito del suo territorio di risolvere dei problemi inerenti
la casa, le abitazioni popolari.
I Comuni che non hanno queste necessità non sono certo obbligati
a intraprendere questa procedura, tanto più che è previsto nel
testo di legge che, se non vengono utilizzati, questi fondi
ritornino nell'ambito regionale. Quindi il problema sollevato
dall'Assessore Borbey mi pare che proprio non esista: i Comuni che
hanno necessità in questo senso possono usufruire di quanto
previsto da questo articolato; quelli che non hanno bisogno, non
metteranno in moto tutto il meccanismo, a meno che non vogliamo
considerare assolutamente disonesti tutti i Sindaci che vogliono
utilizzare i fondi anche quando non ne hanno bisogno!
Presidente
- È iscritto a parlare per il secondo
intervento il Consigliere Tonino. Ne ha facoltà.
Tonino (PCI)
- Non entro più nel merito della validità
del disegno di legge di stamattina sul decentramento e credo che
sia opportuno trovare la sede per fare questa discussione in modo
approfondito visto che il Consiglio questa mattina ha respinto un
primo passo che secondo noi era importante.
In questo secondo intervento che è anche una dichiarazione di
voto voglio ribadire perché questo disegno di legge che oggi
discutiamo è secondo noi valido e perché deve essere approvato
oggi. Intanto, una cosa che mi ha stupito nel dibattito sia di
questa mattina che di oggi, è che da quando sono arrivati questi
due disegni di legge si è levato un coro di richieste di
approfondimenti, di programmazione; dobbiamo studiare meglio, si è
detto, dobbiamo fare interventi più equilibrati. Noi lo abbiamo
sempre richiesto che questo Consiglio e questa Giunta spendessero
secondo i piani, impegnassero i fondi secondo scelte equilibrate e
calibrate. Però, oggettivamente, questi discorsi che sono validi
sul piano del principio ci sembrano oggi fuori luogo, perché noi
insistiamo sul fatto che il disegno di legge che oggi discutiamo ha
una finalità limitata, ma importante ed urgente se effettivamente
crediamo nella necessità di fare in modo che si eviti un ulteriore
spreco di territorio e si vada invece nella direzione del recupero
del patrimonio edilizio esistente. Questo è il punto, e oggi credo
che il Consiglio si debba esprimere su questo concetto
fondamentale, che è di una semplicità incredibile. Qui si tratta di
dire: ai Comuni glieli diamo i soldi per acquisire delle vecchie
case, o no? Questo è l'interrogativo di fondo! E noi diciamo che
occorre dare subito ai Comuni la possibilità di acquisire delle
vecchie case. Questo è in sostanza, semplicemente, lo spirito del
disegno di legge di iniziativa popolare, che perciò
condividiamo.
Per quanto riguarda alcune osservazioni che faceva l'Assessore
Borbey circa la diversità che c'è tra Aosta e altri Comuni, questi
sono concetti che ripetiamo ormai fino alla nausea; quello che noi
dobbiamo fare come Consiglio regionale e che voi dovete fare come
Giunta regionale è spendere i soldi sulla base di piani che siano
delle scelte; in quella sede poi, si affronta il problema della
diversità tra Comune e Comune, delle esigenze diverse tra Comunità
Montana e Comunità Montana, del problema particolare di Aosta
rispetto agli altri Comuni! Altrimenti diventano discussioni vuote,
che in questo Consiglio io sono stufo di fare, perché diventano
inutili. Facciamoli questi programmi! Aosta ha delle esigenze
importanti? Siamo d'accordo! Non siamo d'accordo che s'intervenga
solo ad Aosta, perché vorrebbe dire perpetuare una logica di
accentramento, di congestionamento del centro urbano di Aosta,
mentre oggi può essere una politica interessante quella di creare
condizioni abitative in altri Comuni, decongestionare il polo di
Aosta e far funzionare i trasporti. Queste sono opinioni nostre,
dopodiché ...
(voce fuori microfono)
... A Issogne ci sono
richieste in più rispetto ai Comuni.
Intervento
- Ci sono 8 richieste in più!
Tonino (PCI)
- Lì si tratta, se vuoi una nostra opinione,
di modificare - e ne abbiamo le possibilità - dei bandi che sono
oggi non attuali, che stabiliscono dei redditi che sono
incredibilmente bassi, per cui entrano
... (voci ) ...
No,
noi abbiamo le nostre idee, voi agite in un altro modo, questa è la
sostanza!
... (voce) ...
La pratica è anche quella di fare
delle modifiche, di dare spazio alle nostre possibilità
legislative; voi farete tante cose, ma non brillate certo per
capacità legislative!
Si tratta dunque, secondo noi, di fare questi piani, si tratta
di avere una politica d'intervento per la casa e si tratta quando
si spendono i fondi di localizzarli secondo un certo criterio.
Queste sono le cose che vi chiediamo! E il disegno di legge che
oggi discutiamo è importante perché dà queste prime
possibilità.
Per ribadire il fatto che secondo noi oggi è importante
soprattutto limitarsi a questo tipo d'intervento, e visto che è
intenzione della maggioranza di questo Consiglio astenersi e perciò
non approvare in sostanza questo disegno di legge, noi abbiamo
presentato alla Presidenza del Consiglio un emendamento, che
prevede di modificare l'art. 3 del disegno di legge nel senso di
autorizzare il finanziamento dell'art. 7 della legge del 1979 n.
73, di cui abbiamo discusso prima e di cui tutti riconoscono la
validità, in modo che ci sia un primo impegno finanziario - visto
che a partire dall'82 i fondi ci saranno - finalizzato, come
abbiamo scritto nell'emendamento, al recupero. Se questo d.d.l.
d'iniziativa popolare è troppo impegnativo, per lo meno finanziamo
con quella destinazione le leggi che già esistono.
Presidente
- Colleghi Consiglieri, nessuno altro è
iscritto a parlare. Io comunico che oltre agli emendamenti
presentati dal Consigliere Tonino e relativi all'art. 3 e all'art.
7, alla Presidenza è stato ripresentato l'o.d.g. del Consigliere
Lustrissy che già è stato oggetto di discussione, di dichiarazioni
di voto e di votazione questa mattina.
Per il secondo intervento la parola all'Assessore Borbey.
Borbey (DC)
- Ci asteniamo su questo d.d.l. come ci siamo
astenuti questa mattina.
Il problema è sentito, c'è carenza di alloggi, ma non può essere
impostato in questa maniera, deve essere approfondito; noi diamo
atto a Nuova Sinistra di aver preso l'iniziativa in questo settore,
ma questo d.d.l. deve essere approfondito, non possiamo approvare
uno stanziamento di 2 miliardi per il biennio 1982-83, 2 miliardi e
200 milioni per il biennio 1984-85, e 2 miliardi e 500 milioni per
il biennio 1986-87 senza aver verificato quali sono le zone carenti
di alloggi; noi dobbiamo fare uno sforzo finanziario preciso, con
leggi precise, nelle zone in cui il problema scotta; e, l'ho detto
precedentemente, la zona in cui sta esplodendo la questione della
carenza di alloggi è quella di Aosta e dei Comuni limitrofi. E
poiché quando la Commissione preposta agli sfratti nella città di
Aosta dice agli sfrattati che ci sono degli alloggi liberi a
Issogne nessuno vuole andarci, perché dovremmo dare al Comune di
Issogne la possibilità di acquistare un fabbricato vecchio
beneficiando di questa legge se lì non c'è richiesta di
alloggi?
(Il Consigliere Tonino interviene fuori microfono).
Ma no, un momento, Tonino, perché tu hai detto una cosa ben
precisa: sarà la Giunta regionale, sarà la Commissione preposta che
dovrà intervenire per definire le zone alle quali dovremmo dare
questi fondi; ma io ti dico di più: la Regione Valle d'Aosta è
proprietaria nella città di Aosta di tanti immobili, devo
descriverteli? Mi sembra di no, perché tu hai visto l'elenco che ha
presentato l'Assessore alle Finanze in base allo studio e al lavoro
che ha fatto l'Ufficio dell'assicurazione! Noi abbiamo tanti
immobili di proprietà regionale che hanno bisogno di essere
ammodernati e ristrutturati; quindi non abbiamo bisogno di fare
leggi per acquistare, abbiamo bisogno invece di trovare un'adeguata
sistemazione per alcune famiglie e di sistemare questi alloggi. Il
problema cardine è nella città di Aosta e nei Comuni limitrofi. Ve
l'ho detto, a Pont-Saint-Martin non ci sono più problemi; se Tonino
mi guarda in faccia, è obbligato a darmi ragione, perché a
Pont-Saint-Martin non c'è problema di alloggi e così a Donnas, a
Verrès, a Issogne, a Champdepraz!
Problemi di alloggi ce ne sono ad Aosta e cintura, parliamoci
chiaro! E poi in alcuni Comuni ad alto livello turistico, tipo
Valtournenche, Cervinia, Courmayeur, La Thuile: qui i dipendenti
che operano negli impianti di funivie non trovano alloggi da
affittare se non per 300-400 mila lire al mese, e poiché gente che
guadagna 600-700 mila lire al mese non hanno la possibilità di
trovare case in queste zone ad alto livello turistico. È lì il
dramma, ed è il dramma della Valle d'Aosta!
Però basta con questo dramma della Bassa Valle o non Bassa Valle
perché a Donnas, a Bard, non si trova da assegnare un alloggio,
parliamoci chiaro!
... (voci)
... No, no lo dico e lo
ripeto, signor Presidente, perché è bene che ci chiariamo le idee:
il dramma è a livello dei Comuni ad alto potenziale turistico, dove
chi opera ha stipendi di 500-700 mila lire mentre gli affitti sono
di 300-400 mila lire al mese perciò non riesce ad avere una casa.
Oltre a questi, il punto caldo è la città di Aosta ed i Comuni
limitrofi: a Charvensod, a Saint-Christophe, a Quart, a Pollein, a
Gressan, a Jovençan, a Sarre, nessuno ha intenzione di prevedere
nel proprio strumento urbanistico un'area destinata alle case
popolari! Ecco il discorso di fondo, quindi poiché la
responsabilità è nostra perché siamo noi l'esecutivo, siamo noi la
maggioranza, non ci stiamo a questi discorsi che, come ha detto
giustamente stamattina il Consigliere Faval Capogruppo dell'Union
Valdôtaine, sono discorsi elettoralistici: firmate qui una legge
per la casa a tutti e una legge per il decentramento! No, è un
discorso profondo; noi ce lo accolliamo e abbiamo detto che come
Giunta regionale, sia a livello di decentramento ai Comuni, sia sul
problema della casa, presenteremo entro gennaio o febbraio delle
leggi, ma delle leggi precise e, per la casa in particolare, delle
leggi che tengano conto dei punti "caldi".
Presidente
- Colleghi Consiglieri non c'è nessuno
iscritto a parlare. Possiamo considerare chiusa la discussione
generale?
Il Consiglio è chiamato ora a votare, o rivotare se volete,
l'o.d.g. presentato dal Consigliere Lustrissy e del quale do
lettura:
IL CONSIGLIO REGIONALE
Preso atto della volontà espressa dai cittadini elettori che
hanno sottoscritto due disegni di legge di iniziativa popolare
riguardanti il decentramento finanziario a favore degli Enti locali
per l'assolvimento di funzioni nei settori dei lavori pubblici,
servizi sociali, culturali ed abitativo;
invita la Giunta regionale a definire nel più breve tempo
possibile le iniziative legislative in corso concernenti la
soluzione dei problemi del decentramento;
dà mandato alla Commissione consiliare permanente per gli
Affari Generali, Finanze, Programmazione, Decentramento e
Partecipazione di esaminare in apposite riunioni tutte le proposte
legislative presentate al riguardo con la consultazione dei
rappresentanti delle Associazioni degli Enti locali
interessati.
Presidente
- Metto in approvazione l'o.d.g. testé
letto.
Esito della votazione:
Presenti: 26
Votanti: 19
Astenuti: 7 (Gruppo Comunista e Socialista)
Maggioranza: 14
Voti favorevoli: 18
Voti contrari: 1
Il Consiglio approva.
Presidente
- Passiamo all'esame dell'articolato del
disegno di legge di iniziativa popolare n. 308.
Presidente
- Do lettura dell'art. 1.
Art. 1
Al fine di migliorare le condizioni abitative della
popolazione valdostana attraverso interventi di ristrutturazione e
risanamento del patrimonio edilizio esistente, la Regione Autonoma
Valle d'Aosta concede contributi ai Comuni, Consorzi di Comuni e
Comunità Montane per l'acquisto e la ristrutturazione di immobili o
complessi edilizi situati in zone ove sussistono fenomeni di
degrado abitativo.
Presidente
- Metto in approvazione l'art. 1.
Esito della votazione:
Presenti: 26
Votanti: 7
Astenuti: 19 (Nebbia, De Grandis, Martin, Faval, Voyat, Clusaz,
Lustrissy, Maquignaz, Lanivi, Lanièce, Mappelli, Fosson, Bordon,
Ramera, Viglino, Andrione, Marcoz, Borbey, Tamone)
Maggioranza: 14
Favorevoli: 7
Il Consiglio non approva.
Presidente
- Do lettura dell'art. 2:
Art. 2
I contributi sono erogati dalla Regione Autonoma Valle
d'Aosta ad integrazione dei finanziamenti previsti dalla legge 5
agosto 1978, n. 457 e a favore dei Comuni, Consorzi di Comuni e
Comunità montane che abbiano fatto richiesta di usufruire dei
finanziamenti previsti da tale legge.
Gli immobili ed i complessi edilizi per la cui acquisizione e
ristrutturazione sono concessi i contributi devono essere inclusi i
piani di zona formati ai sensi della legge 18 aprile 1962, n. 167 o
far parte dei piani di recupero del patrimonio edilizio esistente
previsti dall'art. 28 della legge 5 agosto 1978, n. 457
.
Presidente
- Metto in approvazione l'art. 2.
Esito della votazione:
Presenti: 27
Votanti: 7
Astenuti: 20 (Nebbia, De Grandis, Martin, Faval, Voyat, Clusaz,
Lustrissy, Maquignaz, Lanivi, Lanièce, Mappelli, Fosson, Bordon,
Ramera, Viglino, Andrione, Marcoz, Borbey, Tamone, Chabod)
Voti favorevoli: 7
Il Consiglio non approva.
Presidente
- Do lettura dell'art. 3:
Art. 3
Per gli interventi di cui ai precedenti articoli è
autorizzata la spesa di 6.700 milioni così ripartita:
- 2.000 milioni per il biennio 1982-1983
- 2.000 milioni per il biennio 1984-1985
- 2.000 milioni per il biennio 1986-1987
Presidente
- A questo articolo è stato presentato un
emendamento da parte del Consigliere Tonino, al quale do la parola
perché lo illustri.
Tonino (PCI)
- Non voglio ripetermi. L'emendamento ha
questo scopo: siccome in questa occasione si discute della
opportunità di finalizzare dei fondi all'acquisto del patrimonio
edilizio esistente e siccome c'è stato in questo Consiglio unanime
riconoscimento della validità della legge che abbiamo già approvato
nel 1979, la legge n. 73, noi proponiamo che almeno si finanzi
questa legge dato che non c'è problema di disponibilità
finanziarie. L'unica remora è che probabilmente la Giunta e
l'Assessore Borbey dovranno studiare il problema, ecco, dovranno
approfondire, dovranno fare i piani, dovranno fare tutte quelle
cose che normalmente questa Giunta fa! Essendo io molto convinto
della necessità dei piani e dell'approfondimento, sono costretto a
capire anche l'esigenza dell'Assessore Borbey. Tuttavia credo che
si possa, una volta tanto, fare a meno dei piani e degli studi e
dire: diamo un po' di fondi per il recupero del patrimonio edilizio
esistente, diamoli subito! Questa è un'occasione, attraverso una
legge che esiste e che aspetta da due anni e più il finanziamento,
per finanziare questo art. 7.
Presidente
- Ha chiesto di parlare il Consigliere Nebbia.
Ne ha facoltà.
Nebbia (PSI)
- Evidentemente darò voto favorevole a
questo emendamento, perché è in linea con una legge che avevamo
presentato; e ciò giustifica anche la nostra astensione, a
differenza di questa mattina, sulla votazione dell'o.d.g. Noi
infatti intendevamo il mandato alla Commissione consiliare
permanente per gli Affari Generali come un mandato per finanziare
la legge n. 73, e non per rivedere e riesaminare il disegno di
legge n. 308. È chiaro che se questo emendamento non verrà
approvato faremo la richiesta di finanziamento della legge n. 73
nell'ambito della Commissione.
Presidente
- Ha chiesto di parlare il Consigliere
Carlassare. Ne ha facoltà.
Carlassare (DPROL)
- Per le motivazioni che ho edotto
prima sulla differenza fra una affermazione fatta dall'ex
Consigliere Viberti e una fatta dal sottoscritto, io mi astengo dal
voto su questo emendamento proprio perché il mandato che mi è stato
dato è di presentare in modo rigido questo disegno di legge.
Presidente
- La Presidenza fa una precisazione perché
rimanga agli atti. Ho già detto questa mattina che non c'è nessuno
in questo Consiglio che sia delegato dai 3000 e oltre
sottoscrittori a parlare per conto loro; quindi i Consiglieri, nel
momento in cui hanno avuto a disposizione dal 3 luglio del 1981
questi due disegni di legge, sono diventati i protagonisti e sono
loro che possono presentare emendamenti, respingerli, approvarli;
sono cioè arbitri di due disegni di legge che hanno come
caratteristica quella di provenire dall'iniziativa popolare,
anziché dalla Giunta o dai singoli Consiglieri.
Detto questo per la chiarezza, do lettura dell'emendamento
presentato dal Consigliere Tonino:
"Qualora siano respinti gli articoli 1 e 2 della proposta di
legge, l'art. 3 è così modificato:
Art. 3
Per l'attuazione dell'art. 7 della legge regionale 7 dicembre
1979, n. 73 è autorizzata la spesa di 6.700 milioni, finalizzata al
recupero del patrimonio edilizio esistente, così ripartita:
- 2.000 milioni per il biennio 1982-1983
- 2.200 milioni per il biennio 1984-1985
- 2.500 milioni per il biennio 1986-1987"
Presidente
- Metto in approvazione l'emendamento testé
letto.
Esito della votazione:
Presenti: 27
Votanti: 7
Astenuti: 20 (Carlassare, De Grandis, Martin, Faval, Voyat,
Clusaz, Lustrissy, Maquignaz, Lanivi, Lanièce, Mappelli, Fosson,
Bordon, Ramera, Viglino, Andrione, Marcoz, Borbey, Tamone,
Chabod)
Maggioranza: 14
Voti favorevoli: 7
Il Consiglio non approva.
Presidente
- Metto in approvazione l'art. 3 nel testo
originario.
Esito della votazione:
Presenti: 27
Votanti: 7
Astenuti: 20 (Nebbia, De Grandis, Martin, Faval, Voyat, Clusaz,
Lustrissy, Maquignaz, Lanivi, Lanièce, Mappelli, Fosson, Bordon,
Ramera, Viglino, Andrione, Marcoz, Borbey, Tamone, Chabod)
Maggioranza: 14
Voti favorevoli: 7
Il Consiglio non approva.
Presidente
- Do lettura dell'art. 4.
Art. 4
I Comuni, Consorzi di Comuni o Comunità Montane che intendono
beneficiare dei contributi di cui alla presente legge dovranno
presentare formale domanda al Presidente della Giunta regionale
entro il 30 marzo del primo anno di ogni biennio.
La domanda dovrà essere corredata di tutti gli elementi del
piano di zona o del piano di recupero concernenti le strutture
edilizie per la cui acquisizione e ristrutturazione viene formulata
la richiesta di contributi e di tutti gli elementi atti a
documentare l'aderenza della proposta d'intervento alla finalità di
cui all'art. 1 della presente legge, nonché tutti gli ulteriori
elementi atti a definire
l'entità del finanziamento
necessario.
Presidente
- Metto in approvazione l'art. 4.
Esito della votazione:
Presenti: 27
Votanti: 7
Astenuti: 20 (Nebbia, De Grandis, Martin, Faval, Voyat, Clusaz,
Lustrissy, Maquignaz, Lanivi, Lanièce, Mappelli, Fosson, Bordon,
Ramera, Viglino, Andrione, Marcoz, Borbey, Tamone, Chabod)
Maggioranza: 14
Favorevoli: 7
Il Consiglio non approva.
Presidente
- Do lettura dell'art. 5
Art. 5
La Giunta regionale, entro novanta giorni dalla data di
scadenza della presentazione della domanda, e in stretta
connessione con i progetti biennali di intervento formulati ai
sensi dell'art. 1 della legge 5 agosto 1978, n. 457, predispone un
programma biennale di intervento che dovrà essere approvato dal
Consiglio regionale.
Presidente
- Metto in approvazione l'art. 5.
Esito della votazione:
Presenti: 27
Votanti: 7
Astenuti: 20 (Nebbia, De Grandis, Martin, Faval, Voyat, Clusaz,
Lustrissy, Maquignaz, Lanivi, Lanièce, Mappelli, Fosson, Bordon,
Ramera, Viglino, Andrione, Marcoz, Borbey, Tamone, Chabod)
Maggioranza: 14
Favorevoli: 7
Il Consiglio non approva.
Presidente
- Do lettura dell'art. 6:
Art. 6
Gli immobili acquisiti e ristrutturati con i benefici della
presente legge saranno assegnati esclusivamente in locazione
semplice con precedenza per i nuclei familiari che eventualmente
occupino attualmente gli alloggi oggetto di intervento.
Presidente
- Metto in approvazione l'art. 6.
Esito della votazione:
Presenti: 27
Votanti: 7
Astenuti: 20 (Nebbia, De Grandis, Martin, Faval, Voyat, Clusaz,
Lustrissy, Maquignaz, Lanivi, Lanièce, Mappelli, Fosson, Bordon,
Ramera, Viglino, Andrione, Marcoz, Borbey, Tamone, Chabod)
Maggioranza: 14
Favorevoli: 7
Il Consiglio non approva.
Presidente
- Do lettura dell'art. 7:
Art. 7
Gli oneri previsti dalla presente legge saranno iscritti in
apposito capitolo istituito a partire dal bilancio di previsione
per l'esercizio finanziario 1982.
Presidente
- A questo articolo è stato proposto un
emendamento da parte del Consigliere Tonino. Ne do lettura:
"
L'articolo 7 è così sostituito: " Agli oneri di cui alla
presente legge si fa fronte con le maggiori entrate tributarie di
cui alla legge 26 novembre, n. 690.
Per gli anni successivi si provvederà con la legge di
bilancio."
Presidente
- Metto in approvazione l'emendamento testé
letto.
Esito della votazione:
Presenti: 27
Votanti: 7
Astenuti: 20 (Nebbia, De Grandis, Martin, Faval, Voyat, Clusaz,
Lustrissy, Maquignaz, Lanivi, Lanièce, Mappelli, Fosson, Bordon,
Ramera, Viglino, Andrione, Marcoz, Borbey, Tamone, Chabod)
Maggioranza: 14
Favorevoli: 7
Il Consiglio non approva.
Presidente
- Metto in approvazione l'art. 7 nel testo
originario.
Esito della votazione:
Presenti: 27
Votanti: 7
Astenuti: 20 (Nebbia, De Grandis, Martin, Faval, Voyat, Clusaz,
Lustrissy, Maquignaz, Lanivi, Lanièce, Mappelli, Fosson, Bordon,
Ramera, Viglino, Andrione, Marcoz, Borbey, Tamone, Chabod)
Maggioranza: 14
Favorevoli: 7
Il Consiglio non approva.
Presidente
- Il Consiglio è chiamato ora a pronunciarsi
per votazione segreta sul complesso del disegno di legge.
Votazione segreta
Esito della votazione:
Presenti: 27
Votanti: 7
Astenuti: 20
Maggioranza: 14
Favorevoli: 7
Il Consiglio non approva.
Presidente
- Colleghi Consiglieri, ci sono ancora quattro
oggetti, di cui due di notevole rilevanza, iscritti all'o.d.g..
Sono le 18,41; la Presidenza propone, se volete concedermi un
attimo di attenzione, di continuare i lavori ed eventualmente di
sospenderli nel momento in cui il Consiglio si riterrà stanco da
non poter più continuare; come prevede la convocazione, in questo
caso il Consiglio potrà riunirsi ancora domattina. Questa è la
proposta della Presidenza. Il Consiglio è d'accordo?
Passiamo allora alla trattazione dell'oggetto successivo.
