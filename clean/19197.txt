Classificazione
INDUSTRIA
LAVORO
Infortunistica - Previdenza - Tutela della salute


Resoconto integrale del dibattito dell'aula
Oggetto del Consiglio n. 2346 del 19 dicembre 2001 - Resoconto
OGGETTO N. 2346/XI Accertamenti da parte
dell’INAIL e dell’USL sui rischi di
amianto presso lo stabilimento "Cogne Acciai Speciali".
(Interrogazione)
Interrogazione A conoscenza degli accertamenti in corso da
parte dell’INAIL - sede di Aosta - in merito al
rischio di amianto allo stabilimento "Cogne-Acciai
Speciali";
Constatata la necessità che venga data una risposta ai
lavoratori interessati, come previsto dalla legge 217/92;
il sottoscritto Consigliere regionale
Interroga
il Presidente della Regione e l’Assessore
competente per conoscere:
- qual è ad oggi l’esito degli accertamenti messi
in atto dall’INAIL e dall’USL.
F.to: Beneforti
Presidente
La parola all’Assessore
all’industria, artigianato ed energia, Ferraris.
Ferraris (GV-DS-PSE)
Per quanto riguarda
l’amianto la situazione alla Cogne è la seguente. Il
servizio di prevenzione e di sicurezza degli ambienti di lavoro
dell’USL sta attualmente seguendo i lavori di
bonifica programmati dalla Cogne, e questi vengono eseguiti, così
come sono stati previsti dal piano di bonifica approvato sempre dal
servizio dell’USL.
I lavori stanno procedendo regolarmente e, ad oggi, non sono
stati evidenziati problemi particolari. I siti interessati alla
bonifica sono stati la centrale termica,
l’acciaieria per quanto riguarda il forno UHP e RH,
il laboratorio tecnologico, l’ESR che è un altro
impianto di acciaieria, la fucina, il TBB che è il treno di
laminazione.
Sono emersi dei problemi collegati all’impianto
LF, in questo caso il 27 settembre l’ARPA di Aosta
ha provveduto ad effettuare un campionamento ambientale di questo
impianto, in cui vi erano dei pannelli di amianto friabile e dei
flessibili rivestiti di garza di amianto. I campioni sono stati
inviati all’ARPA di Grugliasco per relativo esame al
microscopio elettronico.
Il 14 novembre l’ARPA di Grugliasco forniva il
risultato, dal quale si evidenziavano concentrazioni di fibre di
amianto di 47 fibre/litro, al di sotto delle 100 fibre/litro
stabilite dal decreto legislativo n. 277/91 per
l’adozione di provvedimenti particolari, ad esempio
allontanamento del personale, comunicazione all’USL,
eccetera. Successivamente il valore di 47 fibre/litro veniva
corretto, sempre dall’ARPA di Grugliasco, a 29
fibre/litro.
A seguito di questi risultati, il servizio di prevenzione e
sicurezza dell’USL emetteva un verbale, con il quale
si disponeva alla Cogne l’adozione di maschere
antipolvere di tipo FFP3 per i lavoratori addetti
all’impianto LF, e la messa in sicurezza mediante
incapsulamento dei pannelli e dei flessibili dello stesso impianto,
veniva, inoltre, ordinato un ulteriore monitoraggio ambientale del
sito.
Quest’ultimo veniva effettuato
dall’ARPA con l’ausilio della ditta
Tecno Ambiente di Genova, e il monitoraggio veniva effettuato il 23
novembre. Allo stato attuale, gli unici dati disponibili sono
quelli forniti dalla ditta Tecno Ambiente, la quale, per
l’analisi al microscopio elettronico si è avvalsa
dell’Università di Genova. I dati relativi hanno
evidenziato una presenza di 1,7 fibre/litro di amianto e, a seguito
di tale risultato, il servizio di prevenzione e sicurezza degli
ambienti di lavoro dell’USL revocava la disposizione
dell'obbligatorietà di uso della maschera dei lavoratori presso
l’impianto LF; contemporaneamente la Cogne
provvedeva ad iniziare la bonifica dell’area,
eliminando totalmente i pannelli di amianto, mentre è ancora in
attesa di ricevere ricambi per la sostituzione dei flessibili, i
quali sono stati comunque messi in sicurezza mediante
incapsulamento. Mi pare che da questi dati emerga come la
situazione venga seguita con particolare attenzione da parte degli
organismi preposti, in particolare dei servizi specifici
dell’USL.
Per quanto riguarda gli
"accertamenti messi in atto
dall’INAIL"
, che riguardano la situazione
precedente relativa ai lavoratori che possono usufruire dei
benefici di legge per le questioni previdenziali, il consulente
nominato dall’INAIL avrà un incontro nella giornata
di domani, giovedì 20 dicembre, con l’azienda, per
avviare l’esame della documentazione in possesso
della CAS. Le pratiche presentate al 14 dicembre presso
l’INAIL sono 116 e l’INAIL stessa
ritiene che per fine gennaio si avranno i primi esiti riguardo a
queste istanze.
Nella giornata odierna inoltre l’INAIL incontra
le parti sociali, per relazionare sulle modalità degli accertamenti
e sui tempi di realizzazione degli stessi. Mi pare quindi che si
stia lavorando per seguire questa questione. Sappiamo anche che un
provvedimento collegato alla finanziaria, presentato dal Ministro
Brambilla, avrebbe comportato una forte riduzione dei benefici ai
lavoratori. Sulla base della richiesta delle organizzazioni
sindacali nazionali questo provvedimento, è stato attualmente
stralciato. Si andrà avanti e ci troveremo di fronte a una
situazione che non sarà positiva per i lavoratori che hanno avuto
problemi collegati all'esposizione all’amianto.
Presidente
La parola al Consigliere Beneforti.
Beneforti (PVA-cU)
Prendo atto della risposta che
l’Assessore ha dato, ma non mi sento del tutto
soddisfatto. Vede, Assessore, eravamo a conoscenza che la verifica
e gli accertamenti da parte dell’INAIL si erano
nuovamente bloccati, in quanto l’esperto tecnico
dell’Istituto infortuni era latitante? neppure
l’istituto lo trovava più, ma ora è riapparso? ho
fatto i miei accertamenti, perché abbiamo parecchie conoscenze, e
sembrava che neanche l’INAIL sapesse più
dov’era!
Questo ci ha indotto a presentare questa interrogazione, per
conoscere e fare il punto sullo stato della vertenza in atto,
promossa dai lavoratori, che chiedono il rispetto e il
riconoscimento dei loro diritti e, nello stesso tempo, per quelli
che sono ancora in forza, la salvaguardia della loro salute dal
rischio di amianto.
Assessore, credo che si debba "tallonare" maggiormente
l’INAIL, come gli altri enti preposti, perché la
vertenza che è stata aperta si possa risolvere nel più breve tempo.
Che il rischio da amianto ci sia, lo dimostra il fatto che è stato
consigliato ai lavoratori di tenere le maschere; se non ci fosse
stato rischio, è chiaro che le maschere non sarebbero state
consigliate!
Questo vuol dire che il rischio c’era già prima e
che siamo dal 1992 ad oggi senza effettuare accertamenti alla Cogne
come invece è previsto per legge per accertare il rischio
esistente, benché sia risaputo che da amianto si può anche
morire.
Riteniamo pertanto che si debba seguire più da vicino questa
vertenza, in modo che l’INAIL da una parte adempia
ai compiti che le sono stati affidati e che, da parte degli enti
preposti della Regione, si acceleri una verifica che deve trovare
una fine. Su questo non vogliamo altro che la verità, vogliamo
sapere come sia ora la situazione. Termino chiedendo
all’Assessore se mi può fornire i dati che ha letto,
in modo che si possa fare una valutazione con i lavoratori e le
organizzazioni sindacali, che mi avevano chiesto di presentare
questa interrogazione in questa sede.
