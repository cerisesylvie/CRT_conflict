Classificazione
ASSISTENZA SANITARIA E OSPEDALIERA



Oggetto del Consiglio n. 3334 del 22 febbraio 2024 - Resoconto
OGGETTO N. 3334/XVI - Interpellanza: "Ripristino delle "liste
di galleggiamento" per la prenotazione di prestazioni
specialistiche".
Marguerettaz (Presidente) -
Punto n. 41 all'ordine del
giorno. Per la presentazione, la parola al collega Baccega.
Baccega (FI) -
Quest'interpellanza nasce dopo aver avuto
risposta rispetto a un 116 nel quale richiedevo il quadro dei
concorsi espletati nel 2022 e nel 2023. Mi soffermerei sui
dirigenti sanitari medici delle varie aree della medicina, quindi
escludendo dirigenti, ingegneri, professioni sanitarie, OSS,
infermieri, fisici, amministrativi e informatici. Parlerei di 26
concorsi specifici su 43 concorsi che sono stati espletati nel 2023
e direi anche un gran bel numero. A questi 26 concorsi si sono
iscritti 145 dirigenti, ne sono stati assunti 24 a tempo
indeterminato, 3 gli specializzandi a tempo determinato e 2 a tempo
determinato, 36 mesi senza fare il concorso di francese. Questi
dati, secondo noi, certificano chiaramente l'insuccesso o la
mediocrità delle misure di attrattività che abbiamo, che avete
messo in campo e bisogna fare di più, bisogna fare altro, bisogna
fare meglio. Sono più quelli che vanno in quiescenza, quindi in
pensione, rispetto a quelli che vengono assunti, quindi chi lavora
nella Pubblica Amministrazione, ma anche in sanità, perché la
consideriamo Pubblica Amministrazione, ha bisogno di nuovi stimoli.
Abbiamo appena parlato di rendere più semplice l'Italia con la
visita del ministro Zangrillo e quindi di premiare le competenze,
le capacità, di premiare chi lavora bene nella Pubblica
Amministrazione come in sanità e tutto questo a favore di chi? A
favore della gente, a favore della popolazione valdostana, invece è
sempre più evidente la conflittualità all'interno della sanità
valdostana. Abbiamo liste di attesa piuttosto corpose per
interventi chirurgici che sono lì giacenti da anni, per le visite
specialistiche ci sono le agende chiuse, ed è anche l'occasione per
congratularsi con il dottor Giardini per essere rientrato in quella
che era una forte criticità della Neurologia, ma sappiamo,
Assessore - e glielo avevo detto fin dal suo insediamento -, che ci
sono altri chirurghi e altri medici che fanno gli amministrativi, e
questo, in una situazione come questa, non va bene. Sappiamo anche
che vengono ostacolati coloro che, pur essendo in pensione, hanno
messo a disposizione la loro esperienza perché si chiede magari al
primario di turno se questo è accettabile o non è accettabile. Che
senso ha? È l'USL che deve decidere e l'input deve arrivare
ovviamente dall'Assessorato e dalla Regione.
Abbiamo quindi preso atto che le liste di attesa delle visite
specialistiche sono piuttosto lunghe, alcune agende sono ancora
addirittura chiuse. Tenuto conto che si era notevolmente
enfatizzato quel percorso delle liste di galleggiamento che
cominciavano a dare qualche risposta in modo chiaro e
inequivocabile e vista anche l'enfasi con cui si comunica che sono
operativi cinque nuovi medici in più, ma non sono sufficienti, è
chiaro, non bastano, bisogna fare molto di più dal punto di vista
dell'attrattività, guardiamo cosa sta facendo il Trentino... allora
noi interpelliamo la Giunta per conoscere: "quali motivi hanno
determinato la chiusura delle liste di galleggiamento - perché così
è, l'ho provato personalmente - e quale figura tecnica o politica
ha dato quest'indirizzo", non si capisce perché si prende una
strada che pare dia delle risposte e dopo qualche mese viene
interrotta; "se l'Assessore era stato avvertito di questa
decisione", perché, secondo me, le è passata sopra; "considerata la
disorganizzazione che regna ancora nella sanità valdostana,
nonostante l'approvazione di un atto aziendale non ancora
operativo, se è intenzione dell'Assessore dare indirizzo
all'azienda affinché vengano ripristinate proprio le liste di
galleggiamento", che qualche risposta - lo sottolineo - hanno
dato.
Presidente -
Per la risposta, ha chiesto la parola
l'assessore Marzi, ne ha facoltà.
Marzi (SA) -
Rispetto alla disorganizzazione che lei cita
nella domanda n. 3, come sa, ho l'onere e l'onore di dirigere
l'Assessorato della sanità, salute e politiche sociali da undici
mesi e sinceramente sono convinto che l'organizzazione e la
disorganizzazione non si creano, né si distruggono in così poco
tempo. Le liste di galleggiamento sono state decise, come da lei
richiamato, dalla delibera di Giunta 72/2023 relativa agli
indirizzi obiettivi dell'Azienda USL e sono state confermate con la
successiva delibera 1105/2023. Le liste di galleggiamento, aperte a
giugno 2023 solo per alcune specialità, sono poi state
successivamente implementate. Le liste di galleggiamento sono
attivate dall'Azienda USL all'occorrenza e disattivate nel momento
in cui l'agenda - e quindi le disponibilità - torna a essere
operativa. mente l'attivazione della lista richiedeva un
lasso temporale di alcuni giorni, circostanza che, in effetti, non
assicurava la piena funzionalità delle medesime. A seguito di
approfondimenti che abbiamo svolto con la Direzione strategica
dell'Azienda USL, ad oggi il procedimento è stato reso più
adeguato; quotidianamente vengono verificate le disponibilità per
le visite e, in caso di indisponibilità, quindi senza liste di
attesa, nel giro di alcune ore vengono attivate le liste di
galleggiamento necessarie. È utile in questa risposta richiamare la
procedura operativa di attivazione delle liste di galleggiamento:
l'utente contatta il CUP per la prenotazione di una prestazione,
l'operatore CUP non trova alcuna disponibilità dalle liste di
attesa, quindi l'operatore CUP comunica all'utente la momentanea
indisponibilità con l'inserimento nella lista di galleggiamento
dicendo all'utente che verrà richiamato non appena ci saranno nuove
disponibilità per fissare un appuntamento. L'operatore CUP
inserisce i dati anagrafici dell'utente e il numero di telefono per
ricontattarlo, con indicazione della prescrizione nella lista di
galleggiamento. Appena vengono registrate nuove disponibilità,
l'operatore CUP ricontatta l'utente per comunicare la data di
prenotazione della prestazione. La prestazione potrebbe essere
proposta, oltre che presso il Parini, presso il presidio del
Beauregard e gli ambulatori di via Guido Rey, sul territorio presso
un centro privato accreditato sia in regione che fuori regione, per
cui nel momento in cui non c'è disponibilità nelle varie strutture
della regione, si possono ricevere proposte anche per i centri
accreditati sia in regione che fuori. Qualora l'utente non accetti
le soluzioni proposte, sarà ovviamente cancellato dalla lista di
galleggiamento e quindi non avrà prenotato e resterà nelle liste di
attesa.
Ripercorro l'impegno profuso nell'attivazione delle liste sino
ad oggi: l'Azienda, in data 5 giugno 2023, ha proceduto
inizialmente alla creazione di due liste di galleggiamento per la
prima visita gastroenterologica e per la prima visita neurologica,
perché queste due specialità erano perennemente sature. In una fase
successiva le liste di galleggiamento sono state estese
all'endoscopia, alla prima visita dermatologica e alla prima visita
oculistica, alla TAC arcata dentale e all'ecografia
osteo-articolare e muscolo-tendinea. Queste sono le successive
liste di galleggiamento che sono state applicate. Nell'ultima
delibera, la 1105/2023, gli indirizzi che la Regione ha dato
all'Azienda USL per l'anno 2024 prevedono l'implementazione, nel
corso del 2024, con ulteriori specialità rispetto alle quali non
risulta possibile la prenotazione immediata. Insieme alla Direzione
strategica, abbiamo quindi valutato di estendere le liste di
galleggiamento a tutte le discipline che vedono momentaneamente
indisponibili le prenotazioni. Alla data del 15 febbraio 2024 le
liste di galleggiamento aperte sono quindi la dermatologia con 136
pazienti in lista, l'ecografia osteoarticolare e muscolo-tendinea
con 15 pazienti in lista, l'endoscopia con codice di priorità D,
differibile quindi entro 60 giorni, con 232 pazienti in lista,
l'endoscopia codice di priorità P, quindi programmabile entro 120
giorni, con 204 pazienti in lista.
Per rispondere quindi a quanto riportato nell'iniziativa,
precisiamo infine che stiamo lavorando con impegno per affrontare
le necessità quotidiane e per fornire quindi risposte efficaci alla
nostra comunità e, parallelamente, stiamo proseguendo nella
programmazione dell'attività. L'atto aziendale è già operativo e al
suo interno è contenuto il cronoprogramma che al momento l'Azienda
sta pienamente rispettando. La strada intrapresa, attraverso i
concorsi per il reclutamento dei nuovi medici fondamentali per
ridurre le liste di attesa, si mostra positiva, così come le azioni
promosse anche attraverso il nuovo sito
Internet
dell'Azienda USL, che rimanda a una sezione dedicata, ben costruita
e di forte richiamo in un'ottica, tra l'altro, che propone la Valle
d'Aosta in una visione più ampia.
Alcune delle cose che giustamente lei ha citato, collega
Baccega, e conosce rispetto al fatto che in alcuni casi le risposte
positive ai concorsi che vengono messi in campo anche a tempo
indeterminato prevedono poi dopo, soprattutto nel momento in cui il
medico di riferimento è uno specializzando, il
placet
dai
propri rettori, che, come sa, sono tutti quanti presenti in regioni
diverse dalla Valle d'Aosta; per cui quello che sta succedendo è
che spessissimo gli specializzandi che fanno i concorsi e che li
vincono a tempo indeterminato poi non possono spostarsi perché non
ottengono le autorizzazioni da parte dei loro rettori. Questo è un
problema della sanità italiana molto ampio che so che in questo
momento è una delle priorità del Ministro di riferimento, così
come, tra l'altro, di tutte quante le Regioni, perché questo è un
problema ampissimo: l'incastro tra i percorsi universitari e le
disponibilità di medici a livello regionale.
Presidente -
Per la replica, la parola al collega
Baccega.
Baccega (FI) -
Assessore, la nostra interpellanza, come
molte altre che abbiamo messo all'attenzione del Consiglio
trattando il tema della sanità, va nella direzione di migliorare le
diverse posizioni. Nessuno ha la pretesa che lei nei suoi 11 mesi
possa stravolgere la sanità valdostana o migliorarla, però in
alcuni passaggi e in alcuni percorsi crediamo di aver collaborato a
dare delle risposte, come nei miei 20 mesi, come negli altri mesi
di altri colleghi che si sono succeduti in quel dicastero.
Inevitabilmente questo continuare a cambiare non ha favorito e
forse qualcuno ci ha anche giocato sopra: parlo di alcuni dirigenti
e di alcuni collaboratori che sono comunque nell'ambito e del suo
Assessorato, e dell'Azienda USL. Per esperienza personale: si va al
CUP, si chiede una prenotazione, l'agenda è chiusa, non c'è
qualcuno che ti dice: "La metto nella lista di galleggiamento e poi
la richiamo", perché questo era come funzionava. Non c'è... ti
dicono: "Deve ritornare" e cosa fa l'utente? Torna a casa, poi dopo
10 giorni ritorna, seconda volta stesso percorso, va al CUP,
prenotazione visita, eccetera, "No, guardi, l'agenda è chiusa, non
so cosa dirle". Funziona così, lo accerti per favore. Allora in
quel caso lì il responsabile del CUP deve prendere il nominativo,
come lei ha segnalato poco fa, metterlo nella lista di attesa e,
qualora si liberi un posto, va a richiamare l'utente. Funziona
così, è di una semplicità inaudita. Per quanto riguarda la lista di
galleggiamento, questa è un po' la motivazione.
Per quanto riguarda i concorsi, io l'ho detto: 43 concorsi
espletati nel 2023 sono tanti, quindi quel settore dell'USL ha
funzionato, ha messo in campo 43 concorsi; 26 di questi sono legati
a dirigenti sanitari medici nelle varie aree della medicina, ma su
145 iscritti abbiamo avuto 24 assunzioni, Assessore. 24 assunzioni
sono poche, perché in quiescenza vanno molte più persone, quindi
sono molti di più i medici che vanno in pensione; addirittura,
adesso che ci sarà la possibilità di tenere fino a 72 anni i
medici, ci sono delle riserve che nascono nei diversi reparti. Ma
perché, per quale motivo? Abbiamo bisogno di medici operativi e
funzionali, non di medici che si mettono a fare i segretari o
quant'altro! Questo è il messaggio che io le voglio dare e su
questo bisogna assolutamente vigilare, ma ne parleremo anche sulla
psichiatria.
