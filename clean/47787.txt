Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 3960 del 19 settembre 2024 - Resoconto
OGGETTO N. 3960/XVI - Interpellanza: "Azioni volte ad evitare
la disparità di trattamento tra i lavoratori inquadrati nelle
stesse mansioni operanti nelle strutture socio-sanitarie del
territorio e in quelle ospedaliere".
Bertin (Presidente) -
Punto n. 62. Consigliera Erika
Guichardaz ne ha facoltà.
Guichardaz E. (PCP) -
Torniamo su un tema sovente
dibattuto dai gruppi di minoranza, che è quello dei servizi
socio-assistenziali. Una delibera di agosto andava a stanziare
fondi rispetto alle strutture pubbliche da rimettere in sesto,
quello che invece vogliamo evidenziare all'interno di
quest'interpellanza è che, a parte la vetustà di alcuni edifici,
sappiamo bene che i problemi riferiti alle strutture residenziali
sono legati anche alla carenza del personale nella sanità e alla
mancanza dei posti da destinare alle persone anziane e fragili:
sappiamo benissimo esservi graduatorie infinite prima di poter
entrare in una struttura.
Evidenziamo poi che in questi anni, rispetto al personale dei
servizi socio-assistenziali, diverse iniziative sono state a lei
rivolte, sia per cercare di risolvere alcune criticità, come quella
dell'accertamento della lingua francese (che è stato posto anche
dagli Enti locali per fare in modo che venga esteso quanto avviene
già per medici infermieri); l'estensione dell'attrattività, che
anche questa viene prevista per altre figure; la percezione
dell'indennità di rischio da parte di tutte le strutture operanti
sul territorio e non solo di alcune e il riconoscimento anche del
lavoro usurante.
Proprio riferito a quest'ultimo punto, abbiamo colto con favore
quanto portato dal deputato Manes il 23 luglio alla Camera dei
Deputati, ossia un ordine del giorno che chiedeva l'inclusione
della figura professionale delle OSS nell'elenco delle professioni
usuranti.
Certo, un ordine del giorno sappiamo che vale poco, sappiamo
anche che il problema non è solo riferito alle OSS ma anche alle
infermiere, ma crediamo che questo sia comunque un primo passo.
A seguito proprio di quell'ordine del giorno e di quegli annunci
che si sono susseguiti durante l'estate, vi è stata la presa di
posizione delle sigle sindacali confederali, quindi CGIL, CISL, UIL
e SAVT, che hanno evidenziato il problema dell'indennità di rischio
negata rispetto ad alcuni datori di lavoro, quindi soffermandosi
anche su tematiche più regionali non legate all'attività dello
Stato, evidenziando quindi quella disparità di trattamento che più
volte abbiamo evidenziato come gruppo.
C'è stata poi anche la presa di posizione dei Presidenti degli
Ordini infermieristici del Piemonte e della Valle d'Aosta che
hanno, dal canto loro, manifestato invece lo sconcerto per
l'esclusione del lavoro usurante della professione infermieristica;
sotto questo punto di vista esiste già un disegno di legge
depositato in Senato proprio sulla richiesta del lavoro usurante,
sia del personale infermieristico, che per quello dei operatori
socio-sanitari.
Quello che noi chiediamo al Governo regionale, quindi a lei,
assessore Marzi, è "Quali siano le intenzioni per evitare la
disparità di trattamento tra i lavoratori inquadrati nelle medesime
strutture del territorio, quelle ospedaliere, riferite sia per
quello che riguarda gli infermieri, che gli operatori
socio-sanitari".
"Se alla luce dell'ordine del giorno presentato dall'onorevole
Manes e approvato dalla Camera, vi siano state poi delle
interlocuzioni con i parlamentari valdostani per sollecitare al più
presto una riforma per inserire la professione infermieristica e
quella degli OSS tra i lavoratori usuranti" e "Se vi è intenzione
di interpretare lo Statuto regionale e la nuova riforma
sull'autonomia differenziata per anticipare lo Stato con percorsi
di uscita agevolata per infermieri e OSS".
Presidente -
Risponde l'assessore Marzi.
Marzi (SA) -
Venendo alla domanda n. 1, il tema del
trattamento diversificato delle figure professionali, in relazione
ai diversi contesti lavorativi e i diversi datori di lavoro, è già
stato esaminato in risposta a precedenti iniziative consiliari,
così come lo è stato il tema dell'accertamento della lingua
francese per il personale assimilabile al comparto regionale sul
quale, come già chiarito, a oggi non è possibile introdurre un
automatismo.
Proprio per assicurare i servizi assistenziali per gli anziani,
la Giunta ha autorizzato invece apposite deroghe che hanno
consentito agli Enti locali, dal 2020 a oggi, di dare risposte
attese dal territorio nel reperimento di figure in possesso della
qualifica di OSS.
Inoltre, i corsi avviati nell'anno hanno consentito a 29 persone
di acquisire la qualifica di operatore socio-sanitario e ad altre
25 di sostenere l'esame entro la fine del corrente anno, con la
prospettiva che nel prossimo triennio saranno avviati, e in parte
conclusi, quattro percorsi formativi finanziati dal Fondo sociale
europeo, per un numero importante per la formazione tra i 100 e i
120 OSS, il primo dei quali, tra l'altro, prenderà avvio entro
quest'autunno, mentre il secondo dovrebbe iniziare tra dicembre
2024 e gennaio 2025.
Inoltre, sempre a ottobre, sosterranno l'esame per il
conseguimento della qualifica OSS nove studenti del percorso
integrativo scolastico provenienti dall'istituto tecnico
professionale regionale Corrado Gex con indirizzo servizi
socio-sanitari.
Il citato tema dell'indennità di rischio è anche stato
affrontato da ultimo in occasione appunto dell'audizione dello
scorso 15 luglio in II Commissione consiliare in occasione
dell'esame della proposta di legge di prima variazione di bilancio
2024.
Riproponendo quanto nell'occasione già riferito, si ribadisce
che l'argomento trova un'applicazione diversificata a seconda dei
vari contesti di lavoro, proprio perché direttamente correlato alla
valutazione del rischio che varia a sua volta in base ai luoghi e
alle realtà lavorative.
Su questo tema infatti ogni Ente segue quanto previsto, sia
nell'ambito dei contenuti del DVR, cioè il Documento di valutazione
dei rischi, che delle disposizioni contrattuali che regolano i
singoli settori rispetto alle mansioni e alle attività svolte dai
lavoratori.
È pertanto normale che esistano trattamenti diversi in enti e
settori diversi.
Per l'Azienda USL, il contratto collettivo nazionale del lavoro,
sia per il personale del comparto sia relativamente alla dirigenza,
definisce un unico rischio indennizzabile che trova disciplina
nella cosiddetta indennità di rischio radiologico; essendo tale
indennità di euro 103,29 stabilita in misura fissa per tutte le
categorie esposte, non esiste quindi nessuna forma di disparità di
trattamento dei lavori inquadrati nelle medesime mansioni, né tra
le strutture del territorio né tra quelle ospedaliere né tra gli
infermieri e operatori socio-sanitari, sicuramente non era questo
l'oggetto del contendere ma era puntale rappresentare il tema.
Per quanto invece concerne gli enti del Comparto Unico, con
riferimento alle figure da lei citate, il ragionamento è da
restringersi alla figura professionale degli operatori
socio-sanitari OSS, sui quali i rischi da valutare non si
riferiscono a quello radiologico. Qui la materia è disciplinata
dall'articolo 160 del Testo Unico delle disposizioni contrattuali
economiche e normative delle categorie del Comparto Unico della
Valle d'Aosta del 13 dicembre 2010, aggiornato il 31 maggio del
2023.
L'articolo 160 al comma 1 fissa l'indennità mensile da
corrispondersi per il periodo di effettiva esposizione al rischio
nella misura di 60 euro mensili.
Il comma 3 prevede che gli enti individuino, in sede di
contrattazione integrativa decentrata e in armonia con le
previsioni del DVR, cioè il Documento di valutazione dei rischi, le
prestazioni di lavoro che comportano continue e dirette esposizioni
a rischi pregiudizievoli per la salute e per l'integrità personale,
assicurando comunque l'indennità di rischio già riconosciuta presso
l'ente.
La materia - che è demandata quindi ai contenuti del DVR e alla
contrattazione integrativa decentrata - è quindi di diretta
competenza del datore di lavoro e delle sue interlocuzioni con le
organizzazioni sindacali. Come previsto dal contratto, pertanto,
l'individuazione delle prestazioni di lavoro per le quali è dovuta
l'indennità di rischio è demandata alla contrattazione integrativa
decentrata. È quindi possibile che, a seconda delle diverse
contrattazioni, le indennità vedano diverse modalità di
trattamento.
Si tratta pertanto di un ambito dove è corretto che i soggetti
competenti agiscano nella piena autonomia organizzativa,
gestionale, tecnica e amministrativa, senza che l'Amministrazione
regionale intervenga impropriamente dall'esterno, imponendo
correttivi senza avere titoli per farlo.
Venendo alla risposta alle domande n. 2 e 3, riguardo quindi al
secondo e terzo quesito, informiamo che il dialogo e il confronto
con i Parlamentari della nostra regione è regolare e costante e che
condividiamo assolutamente l'ordine del giorno citato, così come
condividiamo l'impegno annunciato dal nostro parlamentare con cui
ha precisato che trattasi di un primo passo importante per tutte le
professioni sanitarie e che quest'azione rappresenta un precedente
fondamentale per il bene di tali figure professionali, aprendo la
strada a un riconoscimento più ampio.
Va evidenziato - questo è importante dirlo - che il tema non è
rimesso alla disciplina regionale per l'autonomia gestionale di cui
sopra, bensì a quella statale, nonché a livello contrattuale con
riferimento ai lavori usuranti e all'uscita anticipata agevolata
dal mondo del lavoro, temi infatti che non sono prettamente
attinenti alle competenze statutarie della nostra Regione.
La materia pensionistica non è una competenza statutaria e
peraltro non pare rientrare neppure nelle competenze concorrenti
del terzo comma dell'articolo 117 della Costituzione, tra le quali
figura, al limite, la previdenza integrativa e complementare.
Le caratteristiche delle prestazioni lavorative trattate sono
inoltre le medesime, in Valle d'Aosta come nel resto d'Italia.
Si ritiene pertanto che la scelta più ragionevole sia quella di
seguire l'evoluzione normativa a livello nazionale per adeguarci
tempestivamente con i più opportuni strumenti di recepimento a
livello regionale, sperando e auspicando che quanto da lei
richiamato, e dallo spirito di quest'iniziativa, venga riconosciuto
rispetto a lavori così vitali per la nostra comunità e che, al
tempo stesso, risultano essere usuranti.
Presidente -
Consigliera Erika Guichardaz ne ha
facoltà.
Guichardaz E. (PCP) -
Oggi potrei dire che ci piace fare
lo scaricabarile... anche rispetto a questa tematica bisogna
guardare i datori di lavoro, quindi, se hai la sfortuna di lavorare
in un'Unité rispetto a un'altra, magari ti becchi l'indennità di
rischio o no, se hai la fortuna di lavorare in un posto piuttosto
che... al J.B. Festaz idem, quindi sotto questo punto di vista
tutti gli OSS che sono all'interno del nostro territorio vivono
continuamente queste disparità e noi qui, all'interno dell'Assise
regionale, facciamo finta di nulla, come se non ci fosse una regia
regionale, come se quelle micro non fossero in qualche modo anche
un patrimonio della Regione, come se di quel personale ce ne
interessasse veramente poco.
Io di questo atteggiamento, sinceramente, sono un po' stanca e
un po' stufa.
Lo vedremo poi dallo studio che è stato annunciato per la fine
dell'anno, capiremo dove si vuole andare rispetto alle nostre
microcomunità, perché credo che come accade a me accadrà anche a
tutti voi di ricevere le segnalazioni continue di persone che
cercano d'inserire i propri anziani nelle microcomunità e non hanno
possibilità di farlo, credo che lo abbiate in qualche modo anche
voi.
Rispetto al passo importante di un ordine del giorno, io non so
bene, ne abbiamo discusso anche ieri: è stato approvato un ordine
del giorno sulla legge di bilancio che doveva destinare 400 mila
euro alla Valle d'Aosta sul canile, quelli neanche sono arrivati,
eppure era un ordine del giorno sul bilancio.
Sappiamo bene come funzionano anche i nostri ordini del giorno,
quindi definire un passo importante un ordine del giorno che,
peraltro, taglia tutta una categoria di lavoratori, credo che sia
assolutamente limitante.
Dall'altra parte ribadiamo che, piuttosto che fare ordini del
giorno, forse bisognerebbe cercare di sollecitare invece che le
norme che ci sono e che sono depositate vadano avanti, oppure
presentarne, perché sinceramente con gli ordini del giorno la
nostra regione non andrà molto avanti.
Ricordo poi che c'è stata una mozione, credo del consigliere
Restano, che parlava proprio di quegli operatori socio-sanitari con
limitazioni che dovevano essere collocati in altri mansioni. Ecco,
quello è l'esempio chiaro di cosa poi non è avvenuto e di cosa
stiamo aspettando ancora oggi a distanza di lungo tempo.
Sotto questo punto di vista, forse, un'attenzione maggiore per
quelle che lei giustamente ha detto essere figure importanti per la
sanità valdostana ed evitare che queste... sì, vengono formate,
perché conosco bene i dati, me li aveva già snocciolati la scorsa
volta di quanta formazione, di quanto personale riusciamo a formare
in Valle d'Aosta, peccato che poi altrettanto personale decida di
andarsene via dalla Valle d'Aosta, e forse è su quello che dobbiamo
puntare e forse è su quello che dobbiamo cercare di avere maggiore
attrattività.
