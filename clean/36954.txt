Classificazione
ASSISTENZA SOCIALE
Assistenza socio-sanitaria
Politiche giovanili



Oggetto del Consiglio n. 839 del 5 novembre 2014 - Resoconto
OGGETTO N. 839/XIV - Interpellanza: "Azioni finalizzate alla
prevenzione del fenomeno del disagio giovanile nel quartiere Cogne
del Comune di Aosta".
Presidente -
La parola alla collega Fontana.
Fontana (PD-SIN.VDA) -
Grazie Presidente.
Siamo venuti a conoscenza da alcuni cittadini residenti nel
quartiere Cogne che sono in continuo aumento i cosiddetti
"comportamenti giovanili a rischio" (alcolismo, spaccio e consumo
di droghe, furti e vandalismi), derivanti dalla situazione di
disagio sociale che colpisce diverse famiglie residenti nel
quartiere. Siamo preoccupati che tale situazione divenga fuori
controllo, considerato anche il fatto dei numerosi insediamenti di
casi sociali e non ultimo che, quando saranno ultimati gli stabili
costruiti a ridosso del cosiddetto "CRAL Cogne", tale quartiere
sarà il più grande quartiere in assoluto della città di Aosta.
Considerato che allo sviluppo delle condotte devianti influisce
anche l'ambiente sociale e culturale in cui l'adolescente cresce,
un ambiente privo di risorse sociali e potenziali di sana e
corretta crescita e povero di infrastrutture, di spazi gioco ed
aggregazione aumenta lo sviluppo di comportamenti antisociali e
devianti e che, inoltre, è di fondamentale importanza fra i
cosiddetti "fattori ambientali di protezione" il contesto
scolastico dei ragazzi problematici, in quanto in quest'ambito
possono e devono essere attuati programmi di prevenzione di
comportamenti devianti; preso atto dell'importante ruolo della
scuola nella diffusione del senso civico e della cultura della
legalità, nonché della necessità di "lavorare" con e per le
famiglie per prevenire i comportamenti problematici; sottolineata
tuttavia la necessità di avviare azioni più incisive che puntino a
trovare soluzioni per la prevenzione dei comportamenti giovanili a
rischio e ridare vitalità e valore ad un quartiere sempre più
abbandonato a sé stesso, volevamo sapere dall'Assessore se intenda:
"adottare misure urgenti per contenere nell'immediato i
comportamenti giovanili a rischio (ad esempio prevedendo, in
accordo con la polizia locale, un maggior presidio del territorio
ed estendendo all'intera notte l'illuminazione pubblica, con
l'installazione di lampade a led, quali deterrenti alla
microcriminalità); promuovere azioni finalizzate alla prevenzione
di tale disagio giovanile (anche con progetti finanziati con fondi
europei), in sinergia col Comune di Aosta, i plessi scolastici del
medesimo, con le varie associazioni di volontariato presenti sul
territorio in materia di politiche giovanili e con modalità che
prevedano anche il coinvolgimento delle famiglie"
. Grazie.
Presidente -
Grazie collega. Per la risposta, la parola
all'Assessore Fosson.
Fosson (UV) -
Sì, grazie Presidente.
Sono d'accordo sulle motivazioni che hanno determinato
l'interpellanza, soprattutto sull'aumento del disagio giovanile
anche nella nostra regione; la carenza di lavoro e la povertà, ad
esempio, determinano la crisi della famiglia e sono alcune delle
cause e soprattutto sono d'accordo sull'influenza che l'ambiente ha
su tale disagio. Ora, come dice la Consigliera Fontana nelle sue
premesse, è cambiato molto il quartiere Cogne di Aosta e i nuovi
insediamenti, soprattutto il fatto che molte case siano in
emergenza abitativa e che abbia accolto i casi sociali e tutto ciò
crea sicuramente un nuovo ambiente in quel quartiere. Tutti si
ricordano o noi vecchi ci ricordiamo cos'era il quartiere Cogne: un
quartiere operaio, tante villette in cui soprattutto operai venuti
dal Veneto lavoravano, con il loro orto, e una parrocchia che aveva
delle caratteristiche proprio specifiche di attenzione al mondo
operaio, ma non è più così.
Per quanto attiene alle attività in favore dei minori a rischio,
noi abbiamo intrapreso diverse collaborazioni con le forze
dell'ordine; ormai su questi casi che indica lei non si lavora
praticamente mai da soli, ma sempre con le forze dell'ordine e, in
particolare, è stata istituita, con una deliberazione della Giunta
del 4 maggio, la Commissione per il coordinamento delle attività e
dei servizi minorili erogati dall'Amministrazione della giustizia e
dei Servizi della Regione Valle d'Aosta, che costantemente attua
una collaborazione con il Centro per la giustizia minorile del
Piemonte e della Valle d'Aosta. La commissione si riunisce
periodicamente, anche se i nostri casi sono numericamente molto
minori ai casi di altre Regioni, però il problema si verifica. Tra
l'altro, dicevo prima ad un collega come stia emergendo un fatto
nuovo di disturbi psichiatrici nei giovani, cioè nei minori; non
avevamo mai visto delle patologie psichiatriche che necessitassero
di ricovero dei minori e anche qui da noi ci sono.
Secondo: a seguito del lavoro di questa commissione, è attivo un
protocollo di collaborazione per la Regione Valle d'Aosta e il
Centro per la giustizia minorile del Piemonte. Questo protocollo,
che prevede dei percorsi alternativi rispetto al rinvio a giudizio
e alla detenzione, è stato sottoscritto dalla Regione, prevedendo
dei lavori e un'occupazione lavorativa per chi ha una situazione di
questo tipo ed è giovane. Tale sottoscrizione ha convocato anche
l'Assessorato dell'agricoltura, la
Fédération des
Coopératives
, l'Assessorato regionale dell'istruzione, quello
del turismo, sport e commercio. È attivo poi in tutto il territorio
regionale il servizio di assistenza domiciliare ed educativa, che
opera in integrazione coi servizi socio-sanitari territoriali nella
presa in carico di situazioni di minori in difficoltà e delle loro
famiglie. Il servizio opera da anni, anche in una logica
preventiva, in sinergia con diversi soggetti del territorio, la
Cittadella dei giovani, gli oratori, eccetera.
Sul quesito n. 2: quali sono le azioni finalizzate, si fa
presente che ormai da anni l'approccio ai sistemi sociali avviene
in un'ottica sistemica, che vede quindi le azioni, però non solo
più dirette - e questo è il grosso cambiamento che gli psicologi ci
suggeriscono - sul soggetto problematico, ma si vuole prendere in
carico proprio tutta la famiglia nel suo insieme. A livello
preventivo si evidenziano in particolare alcune azioni attivate
dalla Struttura Famiglia e politiche giovanili dell'Assessorato.
All'interno delle attività previste nella collaborazione con il
Centro giustizia minorile e le forze dell'ordine ci sono dei
progetti di coordinamento e, come diceva lei, di attenzione alle
telecamere, di una maggior presenza delle forze dell'ordine laddove
i servizi sociali segnalino delle situazioni di rischio. È in atto
un progetto che partirà nella scuola come prevenzione, proprio per
realizzare presso le scuole valdostane un'attività inerente al
fenomeno del bullismo scolastico. Abbiamo promosso quest'anno una
cosa nuova:
"Una famiglia per una famiglia"
, in cui dei
nuclei familiari si prendono in carico addirittura un'altra
famiglia e cercano di aiutarla; è un progetto che in Valle d'Aosta
sta andando bene, anche se i numeri sono ancora piccoli, ma
soprattutto è in fase di elaborazione del piano regionale giovani
previsto dalla legge regionale 12 del 2013, che prevede
l'individuazione di azioni e interventi anche rivolti a prevenire
situazioni di disagio.
Per quello che riguarda l'istituzione scolastica, chiaramente
svolge un compito molto importante, si è cercato soprattutto di
attivare tanti dopo-scuola, di far sì che il giovane con disagio
sia seguito, non sia emarginato anche nella scuola. Il tema del
contenimento del disagio giovanile per la fascia di età della
scuola primaria e secondaria, quindi, prevede azioni attivate dalla
scuola e azioni attivate in collaborazione con enti ed
associazioni. L'Istituzione Lexert, in particolare, nel quartiere
ha previsto un'offerta formativa che consente agli studenti di
essere occupati in attività anche al pomeriggio, offerta unica sul
territorio del Comune di Aosta. Questo progetto prevede il tempo
pieno e offre pertanto un rientro pomeridiano di tre moduli al
martedì; un altro rientro è previsto al giovedì di due moduli e
tutti i pomeriggi della settimana si svolge per gli iscritti
all'indirizzo musicale la lezione di strumento di musica. Le
famiglie sono invitate a concordare con i docenti i contratti
formativi; come dicevo il coinvolgimento delle famiglie è sempre
più attivo. Direi che, anche se le forze non sono molte, cerchiamo
di coordinare e lavorare in questo senso. C'è stato anche in questa
commissione, in questo protocollo per il disagio giovanile
un'attiva presenza del Comune di Aosta, che, tra l'altro, anche dal
punto urbanistico si rende conto di questi disagi che lei ha
segnalato, per i quali bisogna comunque cercare di creare una
presenza maggiore delle istituzioni sociali e familiari in un
agglomerato così che ha cambiato completamente l'identità e la
cultura del quartiere.
Presidente -
Grazie Assessore. La parola alla collega
Fontana.
Fontana (PD-SIN.VDA) -
Ringrazio l'Assessore per le
risposte che mi ha fornito e per le attività che sono in corso. Con
questo non voglio incolpare nessuno, anzi voglio ringraziare le
scuole per il lavoro che svolgono, perché effettivamente stanno
facendo un lavoro grandioso, ringrazio anche le forze dell'ordine,
perché so che sono molto presenti. Qui forse il problema è un
altro, visti tutti gli sforzi che stiamo facendo, questo quartiere
veramente sta creando dei grossi problemi già quand'ero al Comune
di Aosta - se ne ricorderà l'Assessore Baccega - avevo detto che ci
stavamo sbagliando con l'emergenza abitativa ad inserire tutti i
casi sociali al quartiere Cogne, perché, quando inserisci tante
persone che hanno problemi, poi alla fine diventa difficile
gestire. Magari sarebbe il caso di fare una riflessione, visto che
lei mi ha detto che c'è una commissione, bisogna vedere di trovare
delle strategie innovative integrate, lo so che non è facile,
perché il lavoro che si sta facendo è tanto, mancano punti di
aggregazione, che il fenomeno stia diventando sempre peggiore lo
vedete anche dai titoli dei giornali: hanno dato fuoco ad un'auto,
droga...cioè i cittadini non riescono a vivere sereni e ogni giorno
è sempre peggio, vuol dire che quello che si sta facendo non dà i
risultati che ci aspettavamo.
Se lei, Assessore, è disponibile magari a fare un passaggio in
commissione, invitiamo tutte le parti che sono coinvolte, poi
magari lo vedremo dopo...e valutare se riusciamo a trovare delle
strategie nuove che diano aiuto anche agli insegnanti, perché noi
non possiamo "scaricare" sulla scuola...sappiamo che c'è, anche la
mancanza delle famiglie, magari tante volte non per colpa loro,
magari problemi che hanno per...sono tante le motivazioni, io non
sono qui per giudicare nessuno, ma quello che mi interessa è
veramente trovare una soluzione per far ritornare in quel quartiere
almeno quella tranquillità che c'era prima, sapendo che adesso
veramente ci sono...daranno quelle case dietro il CRAL Cogne,
diventerà un quartiere enorme e, se noi veramente non partiamo in
tempo a fare qualcosa, non lo so che cosa succederà, perché stiamo
vedendo che la situazione sta peggiorando giorno per giorno. Con
questo devo dare merito veramente che, se non ci fossero le forze
dell'ordine, che sono sempre presenti, e non solo loro, non so dove
si sarebbe arrivati, però dobbiamo dare una mano in più, non so
come, magari parlando in commissione, vediamo se riusciamo a
trovare una sinergia insieme e provarci, almeno provarci.
Grazie.
Presidente -
Grazie collega. Punto 13 all'ordine del
giorno.
