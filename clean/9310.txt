Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 329 del 15 febbraio 1989 - Resoconto
OGGETTO N. 329/IX - NOTIZIE SULL'ATTUAZIONE DELLA CONVENZIONE
TRA LA REGIONE E LA "BLACKSTONE ITALIA S.p.A." PER LA REALIZZAZIONE
DI UNA NUOVA ATTIVITA' PRODUTTIVA IN BASSA VALLE.
(Interrogazione)
PRESIDENTE:
Do lettura dell'interrogazione in oggetto
presentata dal Consigliere Riccarand.
INTERROGAZIONE
RICORDATO che la Convenzione tra la Regione Valle d'Aosta e la
"Blackstone Italia S.p.A." approvata con deliberazione di Giunta n.
3781 del 1° maggio 1987 prevedeva la realizzazione di una attività
produttiva con circa 100 persone in Comune di Hône, da trasferire,
in seguito, nell'area ex Ilssa Viola di Pont-Saint-Martin;
EVIDENZIATO altresì che in base a tale Convenzione la Blackstone
Italia si impegnava a:
1) trasferire la sede sociale in Valle d'Aosta;
2) assumere 25 persone entro il 31 ottobre 1988 ed arrivare a
100 dipendenti entro il 31 dicembre 1990;
3) organizzare corsi di formazione (presso uno stabilimento in
Svezia) in previsione dell'apertura dello stabilimento;
4) effettuare investimenti in macchinari di 15 miliardi (di cui
5 nella prima fase);
AL FINE di avere notizie precise in merito alla attuazione della
citata Convenzione:
il sottoscritto Consigliere regionale
INTERROGA
l'Assessore regionale all'Industria per sapere:
1) quando è avvenuto il trasferimento della sede sociale della
Blackstone in Valle d'Aosta e quanti lavoratori sono stati finora
coinvolti nei corsi di formazione;
2) quanti lavoratori sono stati finora assunti dalla
Blackstone;
3) quali investimenti in macchinari ha finora realizzato la
Blackstone;
4) quali contributi o finanziamenti sono stati finora erogati
dalla Regione o dalla FINAOSTA alla Blackstone.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
Prima di rispondere alle domande del
Consigliere Riccarand, vorrei precisare che l'affermazione
contenuta nelle premesse dell'interrogazione, laddove si fa
riferimento alla "realizzazione di una attività produttiva con
circa 100 persone in Comune di Hône", è inesatta. La convenzione
(repertorio 8106), stipulata in data 15 giugno 1987 con la
Blakstone Italia S.p.A., prevede infatti che l'insediamento
dell'azienda avvenga in due fasi: nella prima fase è previsto un
insediamento temporaneo, in Hône, con un'attività limitata al
montaggio ed alle prove finali dei materiali, mentre solamente
nella seconda fase, col trasferimento a Pont-Saint-Martin e con
l'attuazione completa del ciclo produttivo, sarà raggiunto il
livello occupazionale delle 100 unità.
Per quanto attiene ai quesiti posti, si forniscono queste
notizie.
Primo. La società Blackstone Italia S.p.A., costituitasi in data
16/10/1986, con sede in Cuorgné, ha trasferito la propria sede
sociale in Hône in data 28/10/1987. I corsi di formazione
professionale per i lavoratori non hanno ancora avuto inizio; la
ragione di ciò è riferita ai tempi di realizzazione della
ristrutturazione dello stabilimento ex Besso.
Secondo. L'impresa sinora ha assunto un dipendente in qualità di
custode dello stabilimento di Hône, in quanto nell'opificio
medesimo non è ancora iniziata l'attività produttiva. I locali
adibiti ad alloggio del custode sono stati consegnati in data
20/12/1988 ed anche lo stabilimento, ormai completato in tutte le
sue parti, verrà consegnato nei prossimi giorni, probabilmente nel
giorno 22 febbraio.
Terzo. Non risulta che finora siano stati effettuati
investimenti in macchinari e neppure che la Regione abbia erogato
contributi o finanziamenti alla Blackstone Italia.
Quarto. Per avere un quadro complessivo dei rapporti tra la
Regione e questa società, in relazione ai tempi delle demolizioni e
degli slittamenti dei tempi di liberazione degli immobili da parte
della società Ilssa-Viola ed alla realizzazione di questo
stabilimento, ho chiesto alla società Blackstone di indicare entro
la data del 10 marzo le sue prospettive ed i suoi programmi.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Mi dichiaro non soddisfatto della risposta
fornitami dall'Assessore all'Industria, Commercio, Artigianato e
Trasporti, per i motivi che seguono.
Nella convenzione, approvata dalla Giunta il 1° maggio 1987, e
che quindi risale ormai a quasi due anni fa, era previsto che entro
il 31 ottobre del 1988 fossero assunte n. 25 unità nello
stabilimento di Hône. In pratica, noi ci troviamo a metà febbraio
del 1989 e, invece, è stato assunto un solo dipendente.
Non è stato effettuato nessun investimento in macchinari, mentre
si sarebbero già dovuti investire 5 miliardi; ma soprattutto mi
stupisce che non sia stata avviata la formazione del personale.
Nella convenzione era previsto che, per facilitare l'avviamento
produttivo, si sarebbe potuta anticipare la formazione di alcuni
tecnici presso uno stabilimento della Blackstone Europe in
Svezia.
Poiché neppure questo è avvenuto, ho la sensazione che ci siano
dei gravi ritardi nell'avvio di questo tipo di attività, dei quali
però non riesco a capire molto bene le ragioni. Spero che entro la
data del 10 marzo, che è stata indicata dall'Assessore, si abbia
finalmente un quadro preciso dei motivi di questi ritardi e delle
intenzioni di questa società, che finora non sembra aver
sostanzialmente rispettato i termini previsti dalla
convenzione.
