Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3501 del 24 febbraio 1988 - Resoconto
OGGETTO N. 3501/VIII - RISULTATI ECONOMICI DELL'ATTIVITÀ
DELLE SOCIETÀ CONCESSIONARIE DELLA CASA DA GIOCO DI SAINT-VINCENT.
(Interrogazione).
PRESIDENTE:
Do lettura dell'interrogazione in oggetto,
presentata dal Consigliere Sandri.
INTERROGAZIONE
Notizie di stampa indiano il 1987 come un anno
particolarmente favorevole per il Casinò di Saint-Vincent, quanto
meno dal punto di vista delle presenze e degli incassi.
In molti, tra gli Organi di Stampa, hanno sottolineato gli
introiti per le casse regionali di tale fortunata
congiuntura.
Il sottoscritto Consigliere regionale ritiene invece
interessante conoscere i risultati economici delle due società
concessionarie e pertanto
INTERROGA
la Giunta regionale per conoscere:
- gli importi degli incassi del gioco del Casinò di
Saint-Vincent di spettanza della SITAV e
della
SISER;
- gli importi delle mance presumibilmente da attribuirsi alle
due società;
- i risultati dei bilanci 1986 e i pre-consuntivi del
bilancio '87;
- le ipotesi di remunerazione del capitale delle stesse
società per l'anno '87.
PRESIDENTE:
Ha chiesto la parola l'Assessore alle
Finanze, Martin; ne ha facoltà.
MARTIN (A.D.P.):
In merito all'interpellanza del
Consigliere Sandri, faccio presente quanto segue.
Nel 1987, gli incassi dei giochi tradizionali sono ammontati
complessivamente a 87 miliardi e 818 milioni, tralasciando,
ovviamente, gli spiccioli. Della cifra citata, 62 miliardi e 809
milioni sono stati incassati dalla Regione, mentre 25 miliardi e 8
milioni sono stati incassati dalla SITAV.
Sempre in riferimento allo stesso anno, gli incassi dei giochi
americani sono ammontati, complessivamente, a 46 miliardi e 699
milioni, dei quali 27 miliardi e 886 milioni sono venuti alla
Regione, 5 miliardi e 470 milioni sono andati alla SITAV e 13
miliardi e 342 milioni sono andati alla SISER.
Gli incassi complessivi, quindi, sono ammontati a 134 miliardi e
518 milioni, dei quali 90 miliardi e 695 milioni sono venuti alla
Regione, 30 miliardi e 479 milioni sono andati alla SITAV e 13
miliardi e 342 milioni sono andati alla SISER.
Queste somme sono al netto dell'imposta-spettacoli sugli incassi
degli ingressi e al lordo della quota del fondo di pubblicità.
Rispondendo ad un'altra domanda dell'interrogante, aggiungo che
la SITAV chiude l'esercizio sociale al 31 marzo di ogni anno,
mentre la SISER chiude l'esercizio sociale al 31 dicembre di ogni
anno.
I rendiconti annuali delle due società sono stati approvati
regolarmente dalle rispettive assemblee, che si sono svolte nel
corso del 1987, e sono stati depositati alla Cancelleria del
Tribunale di Aosta. Dai bilanci pubblicati risultano i seguenti
dati.
Per quanto riguarda la SITAV, in rapporto all'esercizio 1986/87,
la quota introiti di gioco risulta essere di 25 miliardi e 380
milioni; le mance: 14 miliardi e 388 milioni; l'utile netto
riportato nuovo: 865 milioni.
Per quanto riguarda la SISER, relativamente all'esercizio 1986,
la quota riguardante gli introiti di gioco ammonta a 11 miliardi e
866 milioni; le mance: 2 miliardi e 597 milioni; l'utile netto: 4
miliardi e 670 milioni.
Per quanto concerne la quarta domanda, posso dire che la
remunerazione del capitale è espressione della volontà degli
azionisti, che saranno tenuti a pronunciarsi in merito, in
occasione delle rispettive assemblee di approvazione dei bilanci,
che si terranno, presumibilmente, nel mese di aprile del 1988, per
la SISER, e nel luglio del 1988, per la SITAV. Mi sembra, quindi,
assurdo parlare di preconsuntivi, ai quali fa riferimento la terza
domanda, in quanto tra pochissimo tempo e precisamente tra circa un
mese conosceremo addirittura i consuntivi dell'esercizio 1987.
Mi auguro di aver risposto a tutte le domande che sono state
poste dal Consigliere Sandri.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
L'Assessore è stato particolarmente
corretto, perché ha risposto a tutte le domande che gli avevo fatto
e, quindi, mi dichiaro soddisfatto.
Faccio solo due brevi osservazioni che mi vengono spontanee nel
leggere i dati di bilancio della SITAV e della SISER. La prima, con
un incasso di quasi 40 miliardi per il bilancio 1986/87, riesce
avere un utile di soli 865 milioni, pari a circa il 2 per cento del
fatturato, che è molto modesto per qualsiasi tipo di società. La
seconda, e cioè la SISER, con un incasso di 14 miliardi, ricava un
utile che è pari alla metà circa dell'incasso. I due dati sono
estremamente contrastanti tra loro e, a mio parere, sono imputabili
a delle cause ben precise. È molto raro, infatti, trovare delle
società che riescano a guadagnare addirittura per la metà di quello
che fatturano. 4 miliardi e 670 milioni di guadagno per la SISER su
14 miliardi di incasso...
(...INTERRUZIONE del Presidente ROLLANDIN...)
SANDRI (N.S.):
È una evidente dimostrazione che le due
convenzioni, che prevedono due diversi riparti, uno per la SISER e
l'altro per la SITAV, incontrano dei problemi di applicazione, nel
senso che le quote date alla SISER, forse, sono eccessive rispetto
alle effettive possibilità di guadagno di una società
concessionaria.
Mi riservo, in ogni caso, di presentare delle osservazioni più
puntuali dopo aver svolto un esame più dettagliato dei dati che mi
sono stati forniti.
PRESIDENTE:
Signori Consiglieri, l'oggetto iscritto al
punto n. 8 dell'ordine del giorno verrà discusso congiuntamente
agli oggetti 18 e 24 dell'ordine del giorno stesso.
Si passa, pertanto, alla trattazione dell'oggetto iscritto al
punto n. 9.
