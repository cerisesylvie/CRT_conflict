Classificazione
CONSIGLIO REGIONALE
Attività consiliare d'aula
INFORMAZIONE
Radiotelecomunicazioni



Oggetto del Consiglio n. 3180 del 25 gennaio 2018 - Resoconto
OGGETTO N. 3180/XIV - Ritiro di mozione: "Interventi per
garantire un'adeguata connessione Internet agli operatori
economici".
Farcoz (Presidente) -
Punto n. 41 all'ordine del
giorno.
La parole à la Vice-Présidente Morelli pour l'illustration.
Morelli (ALPE) -
Sarò breve nell'illustrazione di questa
mozione, perché mi sembra abbastanza chiara e concisa: riguarda la
diffusione delle tecnologie informatiche sempre più necessarie e
imprescindibili per lo sviluppo economico e culturale di un
territorio, cosa ancora maggiore in un territorio come il nostro,
interamente montano, dove gli spostamenti non sono sempre agevoli e
dove è necessario contrastare la marginalizzazione e l'abbandono
con l'utilizzo delle nuove tecnologie.
Sappiamo che la nostra regione è caratterizzata ancora da vaste
zone nelle quali per gli operatori delle telecomunicazioni non vi è
l'interesse ad investire perché, evidentemente per il numero
ridotto di abitanti, immaginano di non poter rientrare
dell'investimento. L'intervento pubblico è quindi assolutamente
necessario. Come ben sappiamo, nella nostra regione è in fase di
realizzazione e di creazione una rete capillare di nuova
generazione per permettere la connessione veloce con la banda larga
e ultralarga, progetto che si chiama "Broadbusiness", di cui
abbiamo già parlato ripetutamente in Consiglio regionale. Sappiamo
che i lavori stanno procedendo, erano previsti in ultimazione alla
fine del 2017, ma i tempi si stanno evidentemente ancora dilatando
perché intere zone della nostra regione, anche nella Valle
centrale, sono ancora scoperte e vivono una situazione
oggettivamente penalizzante. In certe zone si parla ancora di 7
mega, non certo dei 30 o dei 100 previsti, per il fatto che gli
operatori, probabilmente proprio in previsione di questo passaggio
a tecnologie più sofisticate, per il momento non investono e fanno
giusto gli interventi essenziali.
In periodi anche recenti come quello delle feste natalizie, per
problemi di guasti alle centraline delle telecomunicazioni si sono
verificati disservizi importanti in modo continuativo e, tenuto
conto anche del periodo, particolarmente penalizzanti. Naturalmente
le categorie che più risentono di questi disservizi sono i settori
del turismo, in particolare chi si occupa di ricettività, il
commercio, ma anche gli artigiani e i liberi professionisti che
oramai non possono più prescindere da un utilizzo costante e
quotidiano di internet. Lascio immaginare come può negativamente
influire la mancanza e il disservizio della connessione su tutto
ciò che riguarda prenotazioni, ordini, fatturazioni elettroniche,
pagamenti: per il commercio ormai una percentuale altissima di
pagamenti avviene con mezzi elettronici, ma anche per il settore
ricettivo, come il fatto di non poter ad esempio trasmettere le
persone alloggiate, cosa che va fatta quotidianamente entro
ventiquattro ore alla Questura e non vi è altra possibilità di
farlo manualmente. Sono tutte situazioni che vanno risolte in
attesa che vi sia finalmente questa grande rete che connetterà
tutti alla banda larga, permettendo così, anche a tutte le zone
della Valle d'Aosta, di poter essere connesse in modo adeguato.
Con questa mozione si chiede un impegno alla Giunta regionale.
La formulazione è forse un pochino imprecisa, perché nella frase:
"la Giunta regionale ad attivarsi celermente presso i vertici degli
operatori di telefonia affinché venga garantito un servizio
adeguato", in realtà più che "attivarsi celermente" direi che vi
debba essere un'attenzione costante e continua piuttosto che
un'attivazione puntuale a segnalare il singolo disservizio, ma è
per far presente comunque agli operatori di telefonia qual è la
situazione e quindi ad impegnarsi affinché il
digital divide
non sia più grave di quanto poi la realtà lo faccia.
Dalle ore 11:27 assume la presidenza il Vicepresidente
Grosjean
.
Grosjean (Président) -
La discussion générale est
ouverte. S'il n'y a pas d'interventions, on ferme la discussion
générale. La discussion générale est fermée. La parole au Président
de la Région.
Viérin (UVP) -
In merito all'iniziativa dei colleghi, si
condivide lo spirito dell'accessibilità dei servizi tecnologici, ma
vorremmo ripercorrere un po' quanto è stato fatto e che oggi dà la
possibilità di arrivare, quando la fase conclusiva sarà portata
avanti, ad una soluzione più strutturale della problematica
sollevata.
Nel 2009 tutta una serie di interventi strategici hanno avuto
l'obiettivo di portare la banda ultralarga su tutto il territorio
regionale per raggiungere i municipi, le centrali telefoniche degli
operatori, i principali tralicci di telecomunicazioni, facendo i
famosi percorsi a doppia via fisica ("anelli chiusi") per un totale
complessivo di circa seicento chilometri di fibra ottica. Quindi,
collega Morelli, nell'ambito di questo stesso intervento sono stati
installati seicento
hotspot wifi
pubblici per l'accesso alla
banda ultralarga gratuita per i cittadini e i turisti che
frequentano la Valle d'Aosta. Il piano, strutturato in più fasi, si
completerà attraverso l'intera infrastruttura entro questi primi
sei mesi; ecco perché dico che siamo arrivati un po' alla parte di
infrastrutturazioni, che non vede ancora i risultati, ma va
nell'ottica di ciò che giustamente lei evidenziava.
Con una delibera del 2016 sono state avviate già le attività di
concessione di questi lotti funzionali, che sono stati completati e
sono stati propedeutici agli operatori di telecomunicazione che ne
hanno fatto richiesta. Inoltre, per velocizzare il rilascio dei
servizi a banda ultralarga su tutto il territorio in favore dei
cittadini, dei turisti, degli operatori economici e della pubblica
amministrazione, non appena completati i primi lotti funzionali di
infrastruttura in fibra ottica, sono state avviate le procedure per
il rilascio in concessione della fibra agli operatori di TLC,
secondo modelli che, da un lato, favoriscono l'utilizzo dell'intera
infrastruttura e, dall'altro, impegnano l'operatore all'accensione
della rete. Per avere dei dati aggiornati, al 31/12 gli operatori
di telecomunicazione che hanno richiesto l'utilizzo delle
infrastrutture realizzate e ottenuto la concessione, sono: Eolo,
FastAlp, Fastweb, Telecom Italia e Vodafone. In aggiunta a questi
predetti, Wind Tre, Iliad e Open Fiber sono stati contattati e
informati della disponibilità dell'infrastruttura e hanno espresso
l'interesse, anche se per il momento non è ancora arrivato, perché
è un'opportunità anche da un punto di vista tecnologico
interessante. È quindi probabile che nel corso del 2018 ci possa
essere questa formalizzazione del percorso per questi operatori, in
analogia con quelli che hanno già sottoscritto il contratto, che
comunque già sono operatori in essere. Ogni operatore poi, in
relazione ai propri orientamenti aziendali, ha predisposto il
progetto di rete che è in fase di attuazione e tutti stanno già
procedendo con campagne commerciali orientate ad informare i
potenziali clienti della disponibilità di servizi in fase di
rilascio. Siamo pertanto già in una fase avanzata, abbiamo quindi
fatto tutto quanto era necessario per una fase conclusiva.
Ora spetta agli operatori utilizzare l'infrastruttura e dare il
servizio richiesto ai clienti. È chiaro che è un impegno
contrattuale, non è una cosa che si può o non si può fare, quindi
in questo senso è positivo che nella concessione di utilizzo delle
fibre ottiche sottoscritte sia già inclusa tutta una serie di
passaggi tecnici. Ci sono già tutta una serie di requisiti che
vanno nell'ottica di creare chiaramente le opportunità di cui prima
si faceva cenno. Gli operatori pagano all'Amministrazione regionale
i costi previsti per il contratto di concessione e hanno sostenuto
quelli necessari per l'adeguamento tecnologico degli apparati, per
cui adesso è nel loro interesse procedere con celerità e stabilità
al rilascio dei nuovi servizi, in modo da poter rientrare quanto
prima dai costi sostenuti. Peraltro, collega, lei sa che nella
riorganizzazione abbiamo ricreato il Dipartimento di informatica a
regia di tutta una serie di problematiche ed effettivamente,
avendone ora la struttura rafforzata, ha tutta una serie di sfide
informatiche interne all'Amministrazione, così come anche in merito
a questa sfida, perché renderà accessibile a tutti gli effetti
quella che oggi è ancora davvero una barriera esistente. Pertanto,
anche da un punto di vista dei tempi, siamo in dirittura di
arrivo.
Dalle ore 11:34 riassume la presidenza il Presidente
Farcoz.
Farcoz (Président) -
La parole à la Vice-Présidente
Morelli.
Morelli (ALPE) -
Sappiamo di trovarci in una fase
conclusiva, però questa è proprio la fase di limbo dove gli
operatori attuali, quelli che forniscono i 7 mega laddove la banda
larga non è ancora arrivata, stanno attenuando notevolmente la loro
attenzione, proprio perché ci si prepara a fare il salto di
qualità. Volevamo però fare presente che, soprattutto in alcune
situazioni e in alcune zone, questo è estremamente penalizzante per
gli operatori commerciali e turistici e per quelle categorie che su
internet devono assolutamente contare e che ormai sono sempre di
più.
Noi prendiamo atto di quanto ci dice oggi, che il
réseau
verrà completato entro sei mesi e che gli operatori hanno già
manifestato il loro interesse. Devo dire che non ci aspettavamo
nemmeno che poi si andasse ad intervenire puntualmente, ma ci
sembrava giusto far presente questa difficoltà estremamente
penalizzante. L'auspicio è che effettivamente il salto di qualità
avvenga nel più breve tempo possibile e che la struttura creata
opportunamente dall'Amministrazione faccia la sua parte.
Noi ritiriamo questa mozione, perché lo scopo non era quello di
avere un intervento puntuale, ma di fare ben presente il problema,
poiché tocca tutta una parte del territorio che è penalizzato.
Il Consiglio prende atto del ritiro.
