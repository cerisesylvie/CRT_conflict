Classificazione
DEMANIO E PATRIMONIO REGIONALE
OPERE PUBBLICHE



Oggetto del Consiglio n. 930 del 18 settembre 2019 - Resoconto
OGGETTO N. 930/XV - Interpellanza: "Interventi per la
riduzione delle criticità riguardanti la realizzazione di un
autoparco in località Autoporto di Pollein".
Rini (Presidente)
- Colleghi, come da accordi, discutiamo
ora quindi il punto n. 41 dell'ordine del giorno. Per
l'illustrazione, la parola al collega Sammaritani.
Sammaritani (LEGA VDA)
- Abbiamo preso atto
dell'esistenza di un progetto tendente alla realizzazione di un
autoparco in località Autoporto di Pollein nell'area cosiddetta "ex
Sima" in modo da poter fornire una zona di parcheggio e
stazionamento di autocarri che transitano sul nostro territorio,
così come di grossi automezzi condotti da autisti residenti in
Aosta e dintorni che stazionano il fine settimana. Abbiamo altresì
preso atto del fatto che attualmente quest'area, che è di proprietà
di Vallée d'Aoste Structure, è in stato di evidente grave abbandono
e qualsiasi azione di riqualificazione sarebbe un fatto sicuramente
positivo per l'intera collettività e per il territorio del Comune
di Pollein e del fatto che tale attività avrebbe la funzione, da un
lato, di evitare che gli autotrasportatori in sosta, come oggi sono
costretti a fare, si accampino lungo la pubblica via in modo
estemporaneo, disordinato e con evidenti criticità logistiche, di
sicurezza e anche igieniche, d'altro canto, di dare ordine al
fenomeno della sosta forzata degli autocarri, creando anche dei
posti di lavoro per gli addetti all'attività di accoglienza e
custodia. Allora atteso che ci consta che la realizzazione del
progetto sia attualmente ferma per l'esistenza di un vincolo posto
dalla Protezione civile, che, pur non essendo contraria alla
valorizzazione dell'area in questione, ne preclude di fatto la
nuova destinazione, pretendendo che la stessa rimanga a
disposizione della Pubblica Amministrazione per il caso di
attivazione del piano di emergenza viabilità principale o di grandi
eventi come, per esempio, la fiera di Sant'Orso, interpelliamo il
Presidente della Regione o l'Assessore competente sullo stato della
pratica e degli accordi con il soggetto privato che ha proposto il
progetto e che ha avviato concrete trattative con VdA Structure
S.r.l..
Presidente
- La parola all'assessore Testolin.
Testolin (UV)
- Con l'interpellanza in questione si
richiede di conoscere lo stato della pratica e degli accordi con il
soggetto privato che ha proposto il progetto di realizzazione di un
autoparco in località Autoporto del Comune di Pollein e che ha
avviato concrete iniziative con VdA Structure e quali azioni si
intenda mettere in campo come Governo regionale per arrivare a una
celere risoluzione delle criticità riscontrate. L'area ex Sima,
come già spiegato, sita in località Autoporto del Comune di Pollein
è parte del patrimonio immobiliare conferito alla società Vallé
d'Aoste Structure, tale area è interessata dal piano regionale di
emergenza della viabilità generale periodicamente attivato dalla
Protezione civile in occasione di grandi eventi e/o al verificarsi
di situazioni non programmabili e influenti sulla viabilità
generale. A seguito della ricezione da parte di operatori economici
privati di proposte o interessamenti funzionali a una
valorizzazione dell'area anzidetta, VdA Structure, nonostante la
sussistenza di tale vincolo, si è attivata per verificare la
compatibilità del piano con eventuali progetti o iniziative
economiche. La società ha pertanto provveduto a comunicare alla
Protezione civile della Valle d'Aosta i contenuti di tali
interessamenti nel corso del 2017 nell'ottica di individuare una
possibile modalità di sviluppo dell'area in questione. La
Protezione civile nel 2017, pur raccogliendo in una prima fase la
richiesta, aveva evidenziato l'esigenza espressa dal Comitato
operativo per la viabilità della Valle d'Aosta di garantire la
priorità di fruizione dell'area a titolo gratuito in occasione
dell'attivazione del piano di emergenza, viabilità principale o di
grandi eventi appunto come quello della Fiera di Sant'Orso, che
richiedono l'attivazione del sistema regionale di Protezione
civile. Vallé d'Aoste Structure ha da parte sua evidenziato che è
molto difficile pensare a una valorizzazione dell'area con il
permanere di tale forma di vincolo, nello specifico ogni eventuale
progetto di valorizzazione richiederebbe infatti lavori di
adeguamento e urbanizzazione che comporterebbero l'impossibilità di
utilizzare il piazzale durante il loro svolgimento e ancora, anche
a progetto ultimato, non si potrebbero del tutto escludere
interferenze e difficoltà nella gestione operativa delle potenziali
situazioni emergenziali, soprattutto nel caso di eventi imprevisti
che necessitano della completa disponibilità dell'area.
Nel mese di maggio 2018 perveniva a VdA Structure una formale
manifestazione di interesse per la costituzione di un diritto di
superficie a titolo oneroso per la realizzazione di un'area
attrezzata di sosta e servizio dedicata ai mezzi pesanti. La
suddetta società, proprietaria dell'area, non poteva però procedere
alla definizione del contratto proprio in relazione alla
sussistenza sull'area stessa del vincolo derivante dal piano
regionale di emergenza della viabilità generale periodicamente
attivato dalla Protezione civile, come già segnalato nel 2017 dalla
Protezione civile stessa al manifestarsi dei primi interessamenti
in merito alla valorizzazione dell'area. A fronte di questa
situazione, nel corso del mese di luglio del 2018 Structure VdA
chiedeva, date le circostanze, all'allora Presidente della Regione
Spelgatti e all'allora Assessore alle finanze e attività produttive
e artigianato e politica del lavoro Stefano Aggravi un'analisi
congiunta al fine di poter valutare la possibilità di una revisione
del piano di emergenza della viabilità con eventuale conseguente
individuazione di aree idonee a tali scopi.
Successivamente, con nota del 6 novembre 2018, la suddetta
società segnalava alla struttura regionale competente dello stesso
Assessorato come fosse ancora in attesa di comunicazione al fine
dell'effettuazione di una valutazione congiunta volta alla
valorizzazione dell'area inclusa l'eventuale revisione del piano
della viabilità generale. In tale nota si precisava come qualora
risultasse impossibile individuare aree alternative, si dovranno
necessariamente ricercare soluzioni compatibili con la necessità
della valorizzazione di tali beni. La Protezione civile, con
successiva comunicazione, rimarcava e rafforzava le motivazioni
della necessità del mantenimento dell'ex area Sima nella
disponibilità all'interno del piano regionale di emergenza per la
viabilità principale, perché i benefici che se ne ricavano in
un'ottica emergenziale sono strategicamente irrinunciabili. La
Protezione civile evidenziava a tal punto come nel solo periodo
gennaio-marzo 2019 il suddetto piano fosse stato attivato per ben
16 volte a seguito di problematiche di viabilità e come tale area
rappresentasse una soluzione ottimale per la gestione di
particolare flussi di traffico come testato nell'esperienza
maturata dalla centrale unica del soccorso. Nel frattempo, con nota
del 13 novembre 2018 non pervenuta presso il dipartimento
competente e trasmessa poi in data 15 gennaio 2019, Structure VdA
chiedeva la possibilità di dismissione fra le altre dell'area in
questione. Il Consiglio regionale, con deliberazione n. 578 del 4
aprile 2019, approvava il programma di dismissione dei beni
immobili della società Vallé d'Aoste Structure. Proprio in
relazione all'importanza del mantenimento dell'area nell'ambito del
suddetto piano di emergenza il Consiglio regionale, com'è noto,
riteneva opportuno di rinviare ogni decisione in ordine alla
dismissione di tale area. A completamento delle informazioni
sull'area si evidenzia che Structure VdA ha nel frattempo locato
metà dell'area in oggetto alla Motorizzazione affinché possa
svolgere i test per il patentino dei motocicli; un decreto del
gennaio 2019 ha infatti modificato le aree e gli ingombri richiesti
per svolgere detti test e nell'area di Aosta l'area ex Sima è tra
le poche che presenta tali caratteristiche. L'attività della
Motorizzazione inoltre non è assolutamente in contrasto con il
vincolo poiché non occupa con fabbricati o materiali la zona.
Per quanto riguarda il secondo quesito: "
quali azioni si
intenda mettere in campo per arrivare a una celere risoluzione
della criticità
", in considerazione della disamina effettuata
in risposta al punto 1) e alla luce della deliberazione consiliare
n. 578 del 4 aprile 2019 già citata di autorizzazione alla
dismissione dell'ex area Sima nella quale richiamate le
segnalazioni del giugno 2017, del luglio 2018 della Protezione
civile e in merito alla strategicità della citata area all'interno
del piano di emergenza viabilità principale come sopra detto... si
riteneva opportuno rinviare ogni decisione in ordine all'eventuale
dismissione dell'area nelle more della necessaria verifica con il
Dipartimento di protezione civile. Ad oggi, considerato che le
ulteriori valutazioni sviluppate dal Dipartimento stesso Protezione
civile rafforzano e consolidano la necessità di mantenere l'ex area
Sima disponibile all'interno del piano regionale di emergenza per
la viabilità principale perché i benefici che se ne ricavano sono
strategicamente irrinunciabili per garantire la sicurezza,
l'affidabilità e l'organizzazione dei corridoi viari internazionali
all'interno dei quali la nostra Regione si trova, ci induce a
determinare, da un lato, la non alienabilità dell'area e,
dall'altro, il contestuale mantenimento della stessa a beneficio
delle attività svolte su di essa dalla Protezione civile. A valle
di tali valutazioni si considera dunque opportuno privilegiare
l'interesse logistico e di sicurezza, il servizio per le necessità
di protezione civile assolto nell'area in questione nel contesto
regionale rispetto ad altre destinazioni o utilizzazioni. A tal
fine si sta dunque verificando con VdA Structure il percorso più
appropriato per il mantenimento di un utilizzo istituzionale di
detta area.
Per quanto riguarda invece l'attività imprenditoriale oggetto
dell'interpellanza, rimane, a nostro avviso, percorribile la
possibilità di valutare la realizzazione dell'iniziativa nella
vicina ex area Multibox di proprietà in parte di VdA Structure, in
parte di Regione, che a breve sarà oggetto di dismissione congiunta
come da indicazioni della stessa delibera consiliare dell'aprile
del 2019 già citata.
Presidente
- Per la replica, la parola al collega
Sammaritani.
Sammaritani (LEGA VDA)
- La risposta è stata esauriente e
molto puntuale, abbiamo capito quindi che esiste un piano regionale
di emergenza che vincola quest'area e la ritiene strategica ai fini
di quello che può essere appunto un momento di criticità come
spesso se ne rilevano. Devo dire che però la chiusura del suo
intervento, della sua relazione lascia aperta una possibilità a che
quest'attività venga collocata in una zona adiacente: l'ex area
Multibox, perché effettivamente questo tipo di iniziativa ci pare
che possa essere interessante, come dicevamo già prima nelle
premesse e nella presentazione dell'interpellanza, si otterrebbe
naturalmente di incassare un canone, di riqualificare un'area e
soprattutto di dare una risposta alle necessità di sosta, di
permanenza sul territorio da parte di grossi automezzi e quindi dei
relativi conducenti, da un lato, dando una collocazione precisa a
questi automezzi, che anche per motivi di sicurezza sarebbe bene
che venissero magari non parcheggiati in giro per la città, perché
purtroppo accade anche questo, comprendiamo le necessità di questi
autisti, per esempio, probabilmente si tratta spesso anche di
autisti valdostani, cioè persone che nel week-end tornano a casa e
hanno questi grossi automezzi che non sanno dove piazzare, se poi
si tratta di automezzi magari cisterne, eccetera, c'è anche un
problema di sicurezza. Sicuramente quindi poter trovare una
soluzione in questi termini sarebbe, credo, oltre che interessante
e vantaggioso per creare posti di lavoro, per creare un'attività
comunque che attualmente non esiste, proprio per dare anche ordine
a questi automezzi, che sono ingombranti e che possono costituire
anche un pericolo per la viabilità e per la sosta in città.
Speriamo quindi che ci sia una soluzione di questo genere e si
possa andare in questa direzione.
