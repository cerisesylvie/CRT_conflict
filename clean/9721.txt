Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 842 del 22 novembre 1989 - Resoconto
OGGETTO N. 842/IX - Programmi di interventi in materia di
ristrutturazione edilizia e di ammodernamento tecnologico del
patrimonio sanitario pubblico
(Interpellanza).
Presidente - Do lettura dell’interpellanza
presentata dai Consiglieri Mafrica e Tonino:
INTERPELLANZA
Premesso che il Consiglio sanitario nazionale ha approvato, su
proposta del Ministero della Sanità, la ripartizione della quota
del primo triennio del programma pluriennale di interventi in
materia di ristrutturazione edilizia e di ammodernamento
tecnologico del patrimonio sanitario pubblico e per la
realizzazione di residenze per anziani non autosufficienti, per un
importo complessivo di 10 mila miliardi;
Ricordato che, in base a tale riparto, verranno assegnati alla
Regione Autonoma della Valle d’Aosta circa 30
miliardi, cosi distribuiti:
- Quota prevenzione: 800 milioni
- Quota residenze anziani: 4,77 miliardi
- Quota residenze handicappati: : 800 milioni
- Quota reparto detenuti: 600 milioni
- Quota residua: 23, 1 miliardi.
Sottolineato che il Ministro della Sanità, con il Decreto n.321
del 29 agosto 1989, ha regolamentato la programmazione degli
interventi relativi al Piano pluriennale sopracitato, e che, in
particolare, si prevede quanto segue:
-articolo 5, punto 3: Le regioni e le province autonome
presentano ciascuna un programma triennale di investimenti per il
periodo 1989/1991, da finanziare sulle disponibilità del triennio
1988-1990;
-articolo 6, punto 2 : Entro 120 giorni dalla data di entrata in
vigore del presente decreto le regioni e province autonome sono
tenute ad inviare al Ministero della Sanità il programma del
triennio 1988/1990, possibilmente corredato da una relazione che
illustri le ragioni delle scelte effettuate e la validità
tecnico-sanitaria ed economica delle proposte avanzate;
i sottoscritti Consiglieri regionali del Gruppo comu-nista
interpellano
l’Assessore alla Sanità ed Assistenza Sociale per
conoscere:
1) gli intendimenti della Giunta regionale in ordine alle scelte
di edilizia sanitaria e all’utilizzazione dei fondi
sopraricordati;
2) lo stato delle procedure che concernono tali
finanziamenti;
3) come si intende coinvolgere il Consiglio regionale in
determinazioni che sicuramente sono di sua competenza.
Presidente
- Ha chiesto di illustrare
l’interpellanza il Consigliere Mafrica, ne ha
facoltà.
Mafrica (PCI)
- Torniamo ancora una volta sul problema
dell’ospedale e dell’edilizia
ospedaliera. E’ stato approvato dal Consiglio
sanitario nazionale il programma di fondi che vengono attribuiti
alle diverse Regioni ed alla Regione Valle d’Aosta
vengono attribuiti circa 30 miliardi: 800 milioni per la
prevenzione, 4 miliardi 767 milioni per residenze per gli anziani,
800 milioni per residenze per handicappati, 600 milioni per reparto
detenuti e 23 miliardi 135 milioni per l’edilizia
ospedaliera restante.
Abbiamo, a undici anni dall’avvio della riforma
sanitaria, una situazione che è sempre complessa: ci sono tre sedi
ospedaliere. Questo comporta delle difficoltà per i servizi, dalla
mensa alle pulizie, ed anche per questioni più importanti, come i
laboratori, gli ambulatori, le sale operatorie.
Poichè questo riparto fra le Regioni è stato poi regolamentato
in modo che ci siano delle scadenze e poichè il decreto del 29
agosto 1989 dice che le Regioni devono presentare i propri progetti
entro 120 giorni dalla data di entrata in vigore del decreto
stesso, con questa interpellanza vorremmo conoscere cosa è stato
fatto nella nostra Regione prima di tutto per poter attivare queste
procedure che riguardano i finanziamenti. Notiamo bene che qui sono
stati ripartiti 10mila miliardi su un programma che è
complessivamente di 30mila miliardi, quindi sono in previsione,
oltre a questi 30 miliardi che vengono alla Valle
d’Aosta in questa prima fase, altri 60 miliardi che
verranno con il resto del piano stesso.
C’è quindi una disponibilità di fondi che può
essere utilizzata per l’edilizia ospedaliera.
Vorremmo sapere se la Giunta regionale, se
l’Assessore competente, intendono avviare, prima di
tutto a livello di Consiglio, un dibattito su questa materia.
Vorremmo sapere inoltre quali sono le intenzioni della Giunta: ci
risulta che per risolvere in qualche modo, anche se
provvisoriamente, il problema si stia pensando alla utilizzazione
dell’area su cui oggi sorge il palazzetto del CONI.
Questa soluzione a noi sembra complicare ancora di più le cose,
perchè già oggi in quella zona della città c’è un
traffico caotico; il collegamento fra questa nuova ala e la parte
restante dell’ospedale di Via Ginevra potrebbe
essere difficoltoso: invece di avere tre sedi ospedaliere
arriveremmo a quattro ed i problemi che ci sono non ci sembra che
farebbero dei passi in avanti.
Vorremmo capire quali sono le intenzioni della Giunta e vorremmo
auspicare che si affronti l’ipotesi di una unica
sede ospedaliera in una zona non congestionata dal traffico, in una
zona in cui si possano organizzare con le attrezzature di oggi
tutti i servizi. Tutte le altre soluzioni a nostro avviso
presentano delle difficoltà.
Comunque vogliamo capire in che modo discuteremo di queste cose,
cosa è stato fatto per attivare questi finanziamenti e quali sono
le intenzioni della Giunta regionale.
Presidente
- Ha chiesto di parlare
l’Assessore alla Sanità ed Assistenza Sociale
Lanièce, ne ha facoltà.
Lanièce (DC)
- Darò poi copia di una relazione
circostanziata, dove sono riportati i dati, i numeri e i decreti
ministeriali, ecc., per quanto concerne tutta la materia dei
finanziamenti.
Volevo solo precisare che alcune norme richiamate da questo
programma sono già state individuate dalla Giunta nella delibera n.
2967 del 24 marzo, che è stata vistata il 6 settembre, della quale
abbiamo già provveduto a mandare copia alla Presidenza del
Consiglio e alle Commissioni competenti. Quindi, qui si riprende il
discorso partendo dalle linee individuate in quella delibera di
Giunta.
Bisogna inoltre tener conto che il Ministero ha fornito in data
6 novembre le linee guida per individuare e poter utilizzare i
finanziamenti previsti da questa ristrutturazione. Sono indicazioni
recenti ed abbiamo il tempo per presentare tutta la documentazione
entro il 20 gennaio, tenendo conto che per quella data è
sufficiente far pervenire una linea programmatica, mentre le
progettazioni si possono presentare successivamente. Questo perchè,
avendo emanato le linee guida il 6 novembre, il Ministero non
poteva pretendere che per il 20 gennaio arrivassero anche le
progettazioni; e nelle condizioni nostre sono tutte le Regioni
d’Italia, in quanto, essendo state emanate solo le
linee guida per poter beneficiare di questi finanziamenti, se
qualche Regione aveva dei progetti, o è stata fortunata ad averli
azzeccati, altrimenti non può vederli finanziati.
L’Assessorato sta lavorando per
l’ampliamento e l’individuazione dei
famosi 206 posti mancanti per avere l’ottimo degli
800 posti previsti dagli standards nazionali per la Valle
d’Aosta. L’area individuata come
ipotesi è quella di fronte al Mauriziano, l’attuale
parcheggio di Viale Ginevra. Adesso siamo in trattative con il
Comune di Aosta, in quanto l’area del CONI si è
liberata, quindi si potrebbe spostare i parcheggi
nell’attuale palestra CONI e fare
nell’attuale parcheggio i 206 posti letto.
Questa è stata un’idea proprio per non dover
creare troppe strutture; quella verrebbe collegata con il
Mauriziano e non verrebbe un secondo o un terzo presidio
ospedaliero, perchè, tutti lo abbiamo visto, la soluzione migliore
è fare un nuovo presidio ospedaliero, ma il tutto è legato
all’acquisto del Mauriziano.
Qui non è questione di affitto e per acquistare qualcosa bisogna
essere d’accordo in due, chi vuole acquistare e chi
vuole vendere, perchè non si possono fare espropri in quanto
l’ordine Mauriziano ha determinati crismi. Quindi,
se non si arriva all’acquisto, non si può pensare di
fare una seconda struttura perchè diventerebbe una struttura di
350-400 posti letto, e l’USL, che dovrebbe gestire
questa struttura, cosa fa? Ci mette dentro tutte le unità operative
in misura micro, oppure fa solo alcune unità operative e le altre
le lascia in delega al Mauriziano? Perchè saremmo di fronte a
questa scelta se dovessimo pensare ad una struttura nuova.
Se invece individuiamo l’area in questa zona, ed
è una ipotesi che stiamo trattando con il Comune, lì verrebbe un
unico centro gestito con la stessa centrale termica, elettrica,
quindi non comporterebbe una maggiore spesa; inoltre verrebbe
eliminato anche l’attuale reparto di psichiatria che
si trova alla Maternità.
Per quanto riguarda il finanziamento, sui primi 10mila miliardi
ci è stata assegnata una
tranche
di circa 30 miliardi e non
è detto che poi nelle successive
tranches
questa cifra
raddoppi o triplichi. Si spera sempre che i soldi siano di più,
però non è sicuro nè certo che così avvenga. Questa è la prima
tranche
, ci va bene e ci stiamo preparando per poterla
ottenere. Per il resto faremo tutti i passi necessari per
raddoppiarla o triplicarla se necessario, però è ancora una ipotesi
di cui non possiamo in questo momento avere nessuna certezza.
E’ ovvio che la Giunta, quando avrà qualcosa di
più concreto per andare avanti, dovrà investire le Commissioni
competenti ed il Consiglio; su questo non vi sono dubbi ed è un
impegno che prendo, sia personalmente che come Giunta, che, quando
avremo qualcosa di più preciso, lo riporteremo in discussione nelle
Commissioni competenti e di conseguenza in Consiglio.
Per tutti i passaggi e i vari decreti che non ho voluto citare,
darò una copia ai Consiglieri che renderà molto più chiara la
questione di cosa è tutto il canovaccio e di come è stato
impostato.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Sono insoddisfatto totalmente della
risposta per alcune ragioni di fondo. Mi sembra che mentre per
altre cose si cerchi di affrontare i problemi con la dovuta
apertura, vedendo anche soluzioni nuove, qui ci si stia
arrabattando da più di un decennio, senza riuscire a trovare una
soluzione definitiva. Con il Mauriziano ogni tanto si "grida al
lupo", nel senso che sembra che il Mauriziano voglia cacciare i
servizi regionali, ogni tanto si dice che la soluzione è raggiunta
e siamo a pochi passi dalla convenzione; di fatto non mi pare che
si siano compiuti progressi convincenti in questa direzione.
(... Interruzione dell'Assessore Lanièce...)
Se rimaniamo legati a questo schema, probabilmente ci troveremo
a dover costruire un’ala nuova, questa volta non sul
terreno del Mauriziano, ma in un’area che era
destinata dal piano regolatore ad uno dei parcheggi sotterranei che
dovevano servire per consentire certe operazioni del traffico nella
città di Aosta.
Ho qui un ordine del giorno approvato dalla Conferenza dei
Capigruppo del Consiglio comunale di Aosta, dove si afferma che di
queste cose bisognerebbe informare per tempo il Comune, che il
Comune sta studiando il suo piano regolatore, che quindi il tutto
va inserito nell’ambito del piano regolatore di
Aosta.
Comunque, credo che lo sforzo per pensare più in grande, per
pensare ad una soluzione definitiva, debba essere fatto, perchè,
dice l’Assessore, che se conteggiamo 440 posti al
Mauriziano, possiamo costruire solo una struttura per i posti
restanti. Questo è il discorso. Noi dobbiamo pensare invece ad una
struttura in cui tutte le unità operative e tutti i servizi siano
interamente della Regione. Troviamo con il Mauriziano questo
benedetto accordo, perchè mi sembra che qui si vada a complicare,
se si va avanti in questo modo, la situazione di quella zona ed i
vantaggi non li vedo così evidenti, mentre vedo una ulteriore
dispersione dei servizi. Le sedi sono: la sede di Beauregard, la
sede di Viale Ginevra, c’è ancora la parte....
(...Interruzione del Presidente della Giunta...)
. . . c’è ancora la parte di psichiatria e il
corso infermieri nella sede della ex Maternità. Sarebbero sempre
tre sedi (voi ne contate due): l’ospedale, questo
nuovo insediamento da vedere e il Beauregard.
Credo che comunque, se l’Assessore porta al più
presto in Commissione e poi in Consiglio la materia, vediamo di
fare un dibattito che coinvolga anche l’intero
Consiglio, perchè molti servizi oggi si trovano in condizioni non
soddisfacenti ed una soluzione definitiva va pensata.
***
