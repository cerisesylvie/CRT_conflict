Classificazione
ASSISTENZA SANITARIA E OSPEDALIERA



Oggetto del Consiglio n. 3109 del 10 gennaio 2024 - Resoconto
OGGETTO N. 3109/XVI - Interrogazioni a risposta immediata:
"Misure straordinarie adottate per far fronte al previsto accesso
massiccio al Pronto Soccorso" e "Impatto dell'afflusso turistico
del periodo natalizio sul servizio di Pronto Soccorso".
Sammaritani (Presidente) -
Passiamo ai punti n. 8.04 e
8.05 all'ordine del giorno che sono stati accorpati, avendo un
oggetto analogo. La parola al consigliere Baccega.
Baccega (FI) -
Il Pronto Soccorso del Parini al momento è
il
front-line
della sanità valdostana e spesso determina il
gradimento sulla sanità regionale, dettato anche dal percepito, lo
abbiamo detto più volte.
Al di là delle delibere e dei piani di salute e benessere
sociale, dell'atto aziendale, delle case della salute di comunità
che ci saranno in futuro, dei centri traumatologici di cui
parleremo nel Consiglio, i problemi sono sicuramente fortemente
evidenti per gli utenti.  Nonostante i numerosi appelli
pubblici, il Pronto Soccorso ha avuto giornate infernali e la
previsione, nonostante le assicurazioni che sono arrivate
dall'Assessorato attraverso le dichiarazioni dell'Assessore, non
vedono in prospettiva ulteriori miglioramenti.
Richiamati i numerosi appelli che abbiamo lanciato proprio nel
dibattito sulla sanità nel piano salute e benessere sociale sul
lato aziendale riferiti proprio al Pronto Soccorso del Parini,
visti i numerosi articoli dei giornali e i servizi interni del Tg3
che si sono succeduti in questo periodo, che hanno in qualche modo
rilevato un forte malcontento degli utenti, va comunque evidenziato
il grande lavoro che il personale a disposizione ha messo in campo
con orari encomiabili ed encomiabile professionalità dimostrata. Il
vero problema pare che sia organizzativo, per questo noi
interroghiamo la Giunta per sapere quali misure straordinarie sono
state adottate per far fronte al previsto accesso massiccio di
persone al Pronto Soccorso.
Presidente -
Sempre per l'esposizione, la parola al
consigliere Aggravi.
Aggravi (RV) -
Non abbiamo richiamato puntualmente le
varie notizie che nel periodo si sono susseguite sulla situazione
relativa agli accessi del Pronto Soccorso, non è la prima
iniziativa, ne abbiamo fatte, e ne ricordo anche negli ultimi
Consigli del 2023.
La nostra volontà, in ottica sempre di comprensione, ed
eventualmente anche propositiva, è stata per l'appunto quella di
chiedere all'Assessore competente, quale sia stato l'impatto che
questo periodo più intenso della stagione turistica, il periodo
natalizio, ha avuto sul Pronto Soccorso rispetto all'anno
precedente; questo proprio anche per comprendere effettivamente
quali sono state le dinamiche di questo anno e quindi poi poter
eventualmente andare più a fondo rispetto a una situazione - lo
diceva già il collega precedente, che penso ormai sia abbastanza di
consapevolezza comune - che è prima di tutto di natura
organizzativa. Organizzativa non soltanto - io direi - del servizio
di Pronto Soccorso in sé, ma soprattutto della prima linea della
sanità che è al di fuori della struttura ospedaliera.
Presidente -
Per la risposta, la parola all'assessore
Marzi.
Marzi (SA) -
In tutte le regioni italiane il picco
epidemico delle sindromi simil-influenzali ha raggiunto un valore
mai riscontrato nelle stagioni precedenti dal 2009 ad oggi. Questa
situazione ha concorso in misura non trascurabile all'aumento degli
accessi al Pronto Soccorso. Regioni turistiche come la nostra sono
normalmente già sotto pressione per l'elevata presenza dovuta
all'afflusso invernale. Nel Pronto Soccorso del Parini i dati
relativi al periodo dal 24 dicembre 2023 al 7 gennaio 2024
riportano i seguenti interventi: 468 in codice rosso, 415 in codice
giallo, 307 in codice verde e 1.319 in codice bianco. Nel periodo
in esame, questa rilevante presenza ha visto una media quindi di
oltre 150 accessi giornalieri. È giusto pertanto cominciare a
ringraziare tutta la nostra comunità per la pazienza che ha avuto e
ha dimostrato in tal senso durante le festività natalizie ed è
d'uopo ringraziare tutto il personale del Parini e del territorio,
a partire naturalmente dal Pronto Soccorso, compresa la
Admission Room
, per il grandissimo lavoro svolto che ha
consentito di far fronte a una mole complessa di lavoro che chiede
uno sforzo ulteriore a quello già significativamente profuso
quotidianamente. Le farò, tra l'altro, avere quanto prima, spero a
giorni, i dati relativi al 2022, necessari alla comparazione da lei
richiesta, che sono attualmente in fase di elaborazione da parte
dell'Azienda USL. Il nuovo sito aziendale dell'Azienda USL, che,
tra l'altro, abbiamo attivato appena prima di Natale, consente a
chiunque di verificare, praticamente in tempo reale, la quantità di
presenze nel nostro Pronto Soccorso. Si tratta di una consultazione
utile, agevole e immediata che, oltre alla presenza complessiva,
consente di distinguere il numero delle persone in attesa dal
numero di quelle in corso di visita suddivise per colore di
triage
.
Venendo alla domanda del punto 8.04, come ho già riferito in
quest'aula, sono continui i confronti con l'Azienda per ridurre la
pressione sul Pronto Soccorso. Fra le misure adottate vi è
l'adeguamento della programmazione degli interventi chirurgici, non
urgenti, ai periodi di stagionalità che aumentano fortemente la
presenza delle persone nella nostra regione. L'elevato afflusso
turistico moltiplica infatti la popolazione sul nostro territorio
sino a cinque volte d'inverno e sino a sette volte d'estate. Una
delle cose che si fa fatica a far comprendere, non naturalmente qui
in Consiglio, è che, quando si parla di questi aumenti, non si
parla di aumenti rispetto agli accessi al Pronto Soccorso, ma di
tutta la popolazione regionale. Ci sono pochissimi casi al mondo
nei quali questo accade e sono di solito nei casi dove si vivono
flussi migratori legati a momenti religiosi particolarmente
sentiti.
Non ci sono altri casi simili al mondo nei quali, durante un
periodo dell'anno, tra l'altro, non brevissimo, addirittura tutta
la popolazione di un territorio si moltiplica fino a diventare il
400-500-700%. Nei periodi di maggiore afflusso turistico viene
quindi ridotta la programmazione degli interventi in modo da poter
offrire nei reparti un maggior numero di posti letto disponibili a
favore delle urgenze. Questo consente di accelerare i trasferimenti
in reparto, riducendo di conseguenza i tempi di attesa in Pronto
Soccorso. Nelle stagioni a minor afflusso turistico si aumentano
invece gli interventi programmati in modo da smaltire le liste di
attesa e fornire i servizi non urgenti, ma naturalmente
assolutamente necessari. Come richiamato e, tra l'altro, tema a lei
assolutamente caro, si è potenziata la funzione della
Admission
Room
, aumentandone la dotazione sino a diciotto posti letto con
l'assegnazione di nuovi infermieri. L'Admission Room svolge infatti
un ruolo intermedio importante tra il Pronto Soccorso e il ricovero
nel reparto di destinazione per i pazienti acuti e la dimissione
dai reparti in attesa delle strutture territoriali per i pazienti
cronici. È stata inoltre potenziata l'assistenza
in boarding
con una risorsa aggiuntiva di OSS e, come già approfondito, al
netto delle misure contingenti adottate, una risposta strutturale
verrà data con il potenziamento della capacità di presa in carico
sul territorio attraverso l'organizzazione avviata. Il
rafforzamento dei presidi sul territorio è infatti un elemento
essenziale sia per contenere a monte gli accessi inappropriati al
Pronto Soccorso, sia per consentire una più rapida dimissione dei
pazienti cronici dall'Ospedale, normalizzando quindi i tempi di
attesa dei trasferimenti dal Pronto Soccorso ai reparti di
destinazione. In tal senso sono aperte tutta una serie di
collaborazioni per ottenere nel minor tempo possibile una maggiore
disponibilità di posti letto per i pazienti cronici, legati
naturalmente anche a flussi da sindrome simil-influenzale, come
quelli che stiamo vivendo in questo momento che, come richiamato in
premessa, non hanno eguali negli ultimi quindici anni.
Dalle ore 10:07 riassume la Presidenza il presidente
Bertin.
Bertin (Presidente) -
Per la replica, la parola al
consigliere Baccega.
Baccega (FI) -
Grazie Assessore. Le anticipo che intanto
sono lieto della risposta, perché è corretta la risposta, è stato
fatto sicuramente qualcosa, c'è stato uno sviluppo, lei ha anche
parlato di nuove collaborazioni, è chiaro che questo Consiglio
regionale ha bisogno di capire e di sapere.
Il tema è importante, questo è stato un anno
horribilis
si dice, ma tutta la parte dell'emergenza, secondo noi, dovrebbe
essere in qualche modo valutata con più attenzione e magari
confrontandoci in Consiglio regionale o in Commissione: ecco perché
noi presenteremo un ordine del giorno che andrà nella direzione di
approfondire meglio questo percorso e i diversi percorsi che
partono dalle strutture sul territorio fino ad arrivare ad avere
poi una risposta univoca da dare alla gente, perché poi comunque le
persone ci fermano, le persone ci contattano. Io ieri sera ero al
Parini, lei lo sa, e al Pronto Soccorso ortopedico c'erano credo
quaranta persone lì fuori sdraiate sul corridoio perché, purtroppo,
ci sono delle oggettive difficoltà anche in quel senso. Ecco perché
vogliamo fare un ragionamento di carattere generale, partendo da un
ordine del giorno che potrà essere dibattuto per poi andare nella
direzione di avere almeno delle risposte univoche da dare alla
gente.
Presidente -
La parola al consigliere Aggravi per la
replica, ne ha facoltà.
Aggravi (RV) -
Restiamo dunque in attesa dei dati di
comparazione, perché, come spesso si dice, bisogna conoscere per
poter prendere delle decisioni e soprattutto per fare certe
affermazioni che riguardano anche tematiche molto complesse e
delicate come quella che stiamo affrontando.
Dal lato nostro non presenteremo mozioni, sennò penso che
intaseremo la casella del Presidente della V Commissione, quindi ci
rimettiamo al fatto che nelle prossime convocazioni si possa andare
a fondo di tematiche già oggetto di nostre iniziative. Certo è che
su questo punto forse un approfondimento maggiore, con anche più
calma, e non soprattutto legato alle tempistiche del Consiglio, la
Commissione potrà farlo, e come sempre ha avuto non soltanto
l'Assessore ma anche chi dirige le strutture... la disponibilità
c'è, quindi penso che ci sia la possibilità di fare chiarezza.
Ovvio è che tutto questo si potrà fare e si sta continuando a fare
e si farà grazie al personale che, come spesso ricordiamo - e non è
banale e scontato farlo -, dobbiamo ringraziare perché comunque sia
ci sono anche momenti di stress superiori ad altre attività proprio
nell'ambito del servizio di Pronto Soccorso. Penso che tutto il
Consiglio ringrazi nuovamente chi si dà da fare e chi manda avanti
quest'importante struttura.
