Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1398 del 26 giugno 1985 - Resoconto
OGGETTO N. 1398/VIII - INCENTIVAZIONE DI INTERVENTI DI
RECUPERO ABITATIVO NEI "CENTRI STORICI". (INTERROGAZIONE).
PRESIDENTE
: Do lettura dell'interrogazione presentata dal
Consigliere Torrione:
INTERROGAZIONE
Nell'approvare il Regolamento per la concessione di
finanziamenti a tasso agevolato a favore di privati nel settore
dell'edilizia residenziale, il Consiglio regionale stabiliva che
per quanto riguarda interventi di recupero o ampliamento di
abitazioni situate in fabbricati compresi nelle zone A o assimilate
individuate nei rispettivi Piani Regolatori dei Comuni si
provvederà con successivo provvedimento legislativo entro tre mesi
dalla data di approvazione del predetto Regolamento. Ora dal
momento che tale termine scade il 4 luglio p.v..
il sottoscritto Consigliere regionale
INTERROGA
l'Assessore competente per conoscere:
a) se la Giunta regionale è intenzionata a rispettare il termine
inserito all'art. 1 (ultimo comma) del Regolamento n.' 1 del
22.4.1985 per quanto concerne l'adozione di un provvedimento
legislativo relativo alla incentivazione di interventi di recupero
abitativo nei cosiddetti "centri storici";
b) qualora non fosse possibile l'approvazione di detto
provvedimento nei tre mesi previsti, entro quale lasso di tempo è
presumibile che la Giunta regionale sottoponga al Consiglio l'esame
del disegno di legge in questione di cui si richiede comunque una
illustralizione delle linee impostative di fondo specie per ciò che
si riferisce agli interventi ammessi e agli eventuali tassi di
interesse praticati in relazione ai redditi convenzionali dei
beneficiari.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
L'interrogante chiede quanto la Giunta
ha fatto per rispettare il termine fissato del 4 luglio, per
presentare un provvedimento legislativo inerente al discorso dei
mutui a tasso agevolato a favore dei privati nel settore
dell'edilizia residenziale, nei centri storici, nelle zone A.
Dobbiamo dire che la Giunta regionale, in particolare
l'Assessorato, sta predisponendo questo disegno di legge, ritiene
che era impossibile presentarlo entro la data del 4 luglio, poiché
si tratta di un provvedimento di natura delicata e ci vogliono dei
contatti anche con gli Amministratori comunali, in particolare con
gli Amministratori del Comune di Aosta, poiché i singoli privati
del centro storico di questo Comune dovranno anche loro, forse,
beneficiare, in questo futuro disegno di legge, delle previdenze
del finanziamento.
La Giunta regionale ha ritenuto di presentare - e speriamo che
sarà dibattuto il 4 luglio - l'integrazione al Capo II dei famosi
mutui a tasso agevolato che già l'Assessorato all'Urbanistica
gestisce, e sono quei mutui al tasso del 7% di cui alla legge n. 33
del 1973, Capo II, dove sinora si è potuto intervenire
esclusivamente nel restauro conservativo. Purtroppo abbiamo
parecchie pratiche - quasi una settantina - che sono ferme, poiché
sono interventi non ritenuti dalla Commissione tecnica competente
esclusivamente di restauro conservativo, ma che mirano ad una
ristrutturazione del fabbricato. Abbiamo presentato un disegno di
legge in cui si lascia al Capo II lo stesso intervento per il
restauro conservativo, e si prevede anche la possibilità di
intervenire per la ristrutturazione, con una percentuale di
interesse inferiore al 10% come importo di mutui, pur con un tasso
di due punti superiore a quello del restauro conservativo, quindi
dal 7% al 9%.
La Giunta spera che le Commissioni competenti possano esaminare
in tempo utile questo provvedimento, anche perché abbiamo diverse
pratiche ferme, riteniamo che sia un provvedimento tampone per
poter accettare pratiche anche di coloro che hanno la prima casa e
possono far domanda alla legge 33, Capo II.
Per rispondere al punto b) dell'interrogazione, riteniamo che,
la legge su cui il Consigliere Torrione chiede informazioni, possa
venire in discussione, sentite le Commissioni competenti, per il
primo Consiglio di settembre.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Credo che l'Assessore Borbey abbia
letto un'altra interrogazione, non la mia, perché non chiedevo
delucidazioni su un disegno di legge che la Giunta vuole
rifinanziare, ma chiedevo un disegno di legge che è legato a questo
regolamento, che non mi sono mica dato io, ma che si è dato questo
Consiglio regionale su proposta della maggioranza. Cito
testualmente dal Regolamento regionale 22.4.1985, n. 1: "Norme
generali per la concessione di finanziamenti ad interesse agevolato
a favore di privati nel settore dell'edilizia residenziale".
Articolo 1 ultimo comma: "Non sono ammessi a finanziamento
interventi di recupero o di ampliamento di abitazioni situate in
fabbricati compresi nelle zone A e nelle zone di recupero
assimilate individuate nei piani regolatori generali o in strumenti
urbanistici analoghi, e approvati o deliberati dagli enti
competenti, per i quali si provvederà con successivo provvedimento
legislativo entro tre mesi dalla data di approvazione del presente
Regolamento".
Se la Giunta riteneva che ci volessero 60 mesi anzichè 3, aveva
solo da scriverlo ed io non mi sarei trovato ora qui a fare
un'interrogazione, così non perdevamo del tempo. Ma non mi si venga
a dire, in relazione ai tre mesi previsti dal Regolamento, che si
presenta un altro disegno di legge sul restauro conservativo, che
non ha niente a che fare con l'edilizia sovvenzionata o
convenzionata; allora in tre mesi la Giunta abbia il coraggio di
modificare questo regolamento, perché è molto più corretto.
Mi spiace tra l'altro dover sottolineare che coloro che abitano
nei centri storici sono maggiormente penalizzati per tutti i motivi
che non sto qui ad illustrare. Ora, anzichè accelerare l'iter di un
regolamento che verrebbe a favore di coloro che sono stati finora
penalizzati, si dice che si andrà a settembre. Posso anche pensare
che il provvedimento sia di difficile elaborazione, anche perché la
materia è indubbiamente ostica, però esprimo la mia più viva
insoddisfazione per la risposta che l'Assessore mi ha dato per
quanto riguarda i tempi. Questo dimostra che non si è ancora
arrivati al punto di impostare il discorso del regolamento, perché
nella mia interrogazione chiedevo almeno di sapere quali erano le
linee di fondo a cui si tendeva per l'elaborazione del
provvedimento legislativo previsto dal citato regolamento; mi si è
parlato invece di un altro disegno di legge che non conosco e sul
quale non posso neanche fare delle riflessioni. vuol dire che
un'altra volta presenterò una interpellanza sul disegno di legge
attuativo della legge 33, così mi si risponderà sul regolamento da
approvarsi per gli incentivi nei centri storici. Si vede che questo
è un nuovo modo di fare politica; dichiaro la mia più totale
insoddisfazione.
