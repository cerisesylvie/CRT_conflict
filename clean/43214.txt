Classificazione
ASSISTENZA SANITARIA E OSPEDALIERA
Igiene e sanità pubblica
TURISMO E INDUSTRIA ALBERGHIERA



Oggetto del Consiglio n. 642 del 27 maggio 2021 - Resoconto
OGGETTO N. 642/XVI - Interpellanza: "Intendimenti in merito
all'avvio di una campagna vaccinale del settore turistico in
funzione dell'avvio della stagione estiva".
Bertin (Presidente)
- Punto n. 52. Per l'illustrazione si
è prenotato il consigliere Perron, ne ha facoltà.
Perron (LEGA VDA) -
Da un'indagine dell'istituto
"Demoscopica" riguardante il periodo invernale dicembre 2020-marzo
2021 e pubblicato a metà febbraio, ripreso sia da testate nazionali
che locali, le perdite stimate per il settore turistico a causa
della mancata partenza della stagione invernale sarebbero state
ingentissime a livello italiano, 12,4 milioni di turisti in meno,
oltre 9 mila lavoratori stagionali e altri 5 mila a tempo
indeterminato a rischio, questo ovviamente a livello italiano.
La perdita della spesa turistica nell'industria delle vacanze
sulla neve sarebbe stata inoltre di oltre 9 miliardi di euro. Le
cinque destinazioni turistiche che risultavano maggiormente
penalizzate sarebbero risultate ovviamente quelle alpine:
Trentino-Alto-Adige, Piemonte, Lombardia, Veneto e quindi la nostra
Valle.
Proprio per noi nel dettaglio i mancati incassi erano stimati,
poiché questo è un articolo di metà febbraio, in circa 1,3 miliardi
di euro.
Oggi ci saranno certamente stime più precise a consuntivo che
temo però non si discostino troppo da queste previsioni.
Si era a metà febbraio, come dicevo, si sperava ancora in una
riapertura ma purtroppo, come ben sappiamo, le promesse si sono poi
rivelate vane e la stagione non è partita.
Le cifre proposte sono verosimili perché si parla circa del 25%
del PIL regionale e quindi queste cifre sono purtroppo
credibili.
Ci troviamo quindi a dover intervenire con i ristori, i tempi -
lo sappiamo - stringono ma altrettanto importante sarà far
ripartire il settore turistico-ricettivo e della ristorazione
quello ovviamente più penalizzato dalle chiusure e quello che
usufruisce di un gran numero di lavoratori stagionali che spesso,
per loro natura, sono giovani al di sotto dei 30 anni e che quindi
non saranno ancora coperti dalla campagna vaccinale durante l'avvio
di stagione.
Presidente -
Consigliere Perron, probabilmente non è la
n. 52, c'è stata una inversione di qualcosa... Facciamo il punto
59.
Perron (LEGA VDA) -
Ritorniamo in tema, chiedo scusa,
sono io che avevo sbagliato nel numero.
Tornando nel discorso di quante attività stiamo parlando, dai
dati dell'Osservatorio turistico della Valle d'Aosta parliamo di
circa 1.266 strutture ricettive e 1.041 ristoranti.
Quindi facendo un rapido conto, siccome siamo in Valle 126 mila
circa, stiamo parlando di due abitanti su cento che possiedono una
di queste attività.
Ad oggi, e mi correggerà eventualmente l'Assessore con dati più
puntuali, la campagna vaccinale arriva a coprire la fascia di età
dei quarantenni e difficilmente potrà essere estesa al di sotto di
tale soglia di età entro giugno 2021, cioè con il primo mese della
stagione estiva già avviato.
Siccome basterebbe un caso conclamato di Covid-19 per obbligare
queste attività alla chiusura proprio nel momento della ripartenza
stagionale, o durante il suo svolgimento, con gravissimi ulteriori
danni e risvolti negativi sulla clientela e le prenotazioni,
interpelliamo il Governo regionale per conoscere se vi siano
intendimenti riguardo alla campagna vaccinale del settore
turistico, ricettivo e della ristorazione con particolare riguardo
ai titolari delle attività, al personale dipendente stagionale per
favorire l'avvio della stagione estiva in sicurezza ed evitare
dannose chiusure in corso d'opera.
Chiudo con una considerazione rapida: già ieri abbiamo segnalato
che nel mondo della scuola ci sono problemi perché le direttive
dell'Istituto Superiore della Sanità equiparano di fatto, nel caso
di contatto con positivi, coloro che sono già vaccinati, anche in
seconda dose, con tutti gli altri, prevedendo delle quarantene.
Questo problema ovviamente si verificherebbe anche nel caso che
tutti gli operatori del settore fossero vaccinati, o quanto meno
questo è quanto ci risulta, ma è anche vero che avere un settore
turistico coperto dai vaccini può aiutare in termini di immagine
anche all'esterno, di pubblicità, e favorire le prenotazioni visto
che parliamo di pass-vaccinali per muoversi tra Stati e regioni ma
poi rischiamo di far arrivare i turisti in strutture con personale
non vaccinato, il che è un evidente controsenso.
Quindi avere un settore ricettivo Covid-free, se ne parla anche
sulla questione delle isole e del sud Italia, credo che sarebbe per
noi un'ottima questione anche di marketing oltre che di sicurezza,
e quindi marketing, immagine e sicurezza.
Presidente -
Per la risposta, l'assessore Barmasse.
Barmasse (UV) -
Premetto che in data 6 aprile 2021 è
stato siglato l'accordo tra i Ministeri del lavoro, della salute e
dello sviluppo economico, l'INAIL e il Commissario straordinario
emergenza Covid con le parti sociali, approvato dalla conferenza
delle Regioni e delle Province autonome nella seduta dell'8 aprile
2021, e nel quale è stato adottato uno specifico documento recante
"Indicazioni ad interim per la vaccinazione anti SARS-COV-2
Covid-19 nei luoghi di lavoro da applicare sull'intero territorio
nazionale per la costituzione, l'allestimento e la gestione dei
punti vaccinali straordinari e temporanei nei luoghi di
lavoro".
In data 20 maggio 2021 la conferenza delle Regioni e delle
Province autonome ha approvato il documento tecnico operativo per
l'avvio delle vaccinazioni in attuazione delle indicazioni ad
interim per la vaccinazione anti SARS-COV-2 Covid-19 nei luoghi di
lavoro.
L'Assessorato alla Sanità salute e politiche sociali sta
predisponendo una bozza di deliberazione a cui avevo accennato
nella precedente interpellanza da condividere - ed è stato fatto
oggi - con le associazioni di categoria da adottare entro la fine
del mese di maggio e attivare nella prima quindicina di giugno che
apre le linee guida per la somministrazione di vaccini anti
SARS-COV-2 nei luoghi di lavoro e in ambito regionale e in cui è
previsto che le aziende e/o le associazioni di categoria, che
intendano attivare dei punti vaccinali straordinari nei luoghi di
lavoro, possono farlo e debbano presentare all'Azienda USL un piano
aziendale di adesione alla campagna vaccinale anti Covid-19.
I costi per la realizzazione e la gestione dei piani aziendali,
ivi inclusi quelli per la somministrazione, come previsto
dall'accordo nazionale, saranno interamente a carico del datore di
lavoro o dell'associazione di categoria, mentre la fornitura dei
vaccini e dei dispositivi per la somministrazione, cioè siringhe,
aghi, dei DPI e la messa a disposizione degli strumenti formativi
previsti e degli strumenti per la registrazione delle vaccinazioni
eseguite, saranno a carico dell'Azienda USL.
Pertanto in tale ambito, fatta salva la disponibilità di
vaccini, sarà possibile vaccinare gli operatori del settore
turistico-ricettivo, della ristorazione e i loro familiari
conviventi.
Preciso che non era possibile far decollare tale modalità prima
di giugno sulla base d'indicazioni della struttura commissariale
del Generale Figliuolo - e anche questo lo aggiungo - del fatto che
verosimilmente dopo il 15 giugno non ci saranno delle limitazioni
riguardo all'età e alle categorie, quindi questo permetterà alle
aziende di vaccinare tutti senza dover fare una selezione.
Posso aggiungere che questo tipo di attività, anche nelle
regioni limitrofe, non è ancora partita, al di là di quelli che
sono stati alcuni proclami. Abbiamo sentito la Regione Piemonte e
difficilmente partirà questo tipo di attività da loro.
Noi ci stiamo attrezzando, ma anche perché il nostro è un
settore turistico globale: la Valle d'Aosta - non sono delle
vallate - è tutta turistica e pensiamo che questo sia lo strumento
migliore per garantire una copertura sugli operatori, in
particolare del turismo, e non solo.
Presidente -
Per la replica il consigliere Perron.
Perron (LEGA VDA) -
Accogliamo di buon grado le novità
che ci comunica, le tempistiche sono importanti perché ovviamente
una volta partita la stagione, ci siamo.
Per noi era importante rilevare innanzitutto che tutte le
categorie sono importanti perché poi quando si fanno richieste di
questo tipo è vero che sembra che qualche categoria sia più
importante di un'altra, in realtà no, ad esempio tantissime
cassiere - è una categoria poco ricordata, ma tantissime volte si
parla e sono state sempre in prima linea ad avere a che fare con
tantissima gente... è pur vero che il settore turistico, come ho
voluto rappresentare dai numeri che ho portato, per noi rappresenta
veramente una parte ingente e importante e le tempistiche sono
importanti altrettanto, la partenza dell'estate deve essere fatta
nel modo migliore per non rischiare poi che delle prenotazioni
siano evitate con ulteriore danno della categoria che è stata più
colpita in assoluto. Quindi portiamo a casa la notizia con
soddisfazione e speriamo che tutto possa procedere veramente nel
modo migliore.
