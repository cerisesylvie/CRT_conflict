Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2166 del 5 ottobre 2006 - Resoconto
OGGETTO N. 2166/XII - Conferimento di incarichi dirigenziali
di cui alla L.R. 31/2005. (Interrogazione)
Interrogazione
Ricordato che con legge regionale 5 dicembre 2005, n. 31,
sono stati previsti come nuovi incarichi dirigenziali,
caratterizzati dal rapporto fiduciario, il Capo dell'Ufficio di
rappresentanza a Bruxelles, il Capo dell'Ufficio di rappresentanza
a Roma, il Capo dell'Osservatorio economico e sociale;
Ritenuto che, alla base di tale scelta ci fossero motivazioni
di efficienza ed efficacia dell'azione amministrativa della
Regione;
Constatato che a tutt'oggi si è provveduto a nominare il Capo
dell'Ufficio di rappresentanza a Bruxelles e il Capo dell'Ufficio
di rappresentanza a Roma, ma non il Capo dell'Osservatorio
economico e sociale;
la sottoscritta Consigliera regionale
Interroga
Il Presidente della Regione e l'Assessore competente per
sapere:
1) quali sono i motivi che hanno suggerito al Governo
regionale di istituire, con L.R. n. 31/05, la figura fiduciaria del
Capo dell'Osservatorio economico e sociale, e se tali motivi sono
ancora validi;
2) quali sono le ragioni che avrebbero finora impedito di
istituire questo nuovo ufficio e di nominarne il
responsabile;
3) quando si pensa di attivare tale Osservatorio e presso
quale Assessorato o, in caso contrario, a chi si pensa di affidare
l'incarico di raccogliere ed elaborare i dati statistici.
F.to: Squarzino Secondina
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Si chiede, nell'interrogazione, quali
motivi hanno suggerito al Governo regionale di istituire con legge
regionale n. 31/2005 la figura fiduciaria del Capo
dell'Osservatorio economico e sociale e se tali motivi sono ancora
validi. La finalità dell'Osservatorio economico e sociale è
l'accrescimento della competitività della Regione. Tale obiettivo
si concretizza attraverso la raccolta ed il monitoraggio dei dati
economici e sociali, volti alla produzione di elaborati statistici
finalizzati a:
- sostegno informativo delle decisioni politiche fornendo
all'Amministrazione una rappresentazione dei fenomeni economici e
sociali (offre uno strumento per la formulazione e la valutazione
delle scelte politiche);
- sostegno informativo dell'azione amministrativa, fornendo agli
uffici regionali una visione aggregata dei diversi archivi di
settore, analisi del contesto economico sociale di riferimento
attraverso la valorizzazione dei dati analitici di settore, la
produzione dei relativi elaborati;
- sostegno alle attività di valutazione interna fornendo
supporto di uffici regionali preposti nell'individuazione di
parametri e di indicatori per la verifica delle attività
svolte;
- sostegno all'attività di valutazione con riguardo alle
politiche di coesione attraverso la condivisione di metodologie e
di standard qualitativi adottati nei diversi uffici statistici
regionali;
- sostegno informativo alle comunità locali, fornendo supporto
nei processi decisionali ai soggetti che operano nel sistema
regionale: imprese, istituzioni, comunità scientifiche, e
garantendo la veicolazione delle informazioni verso cittadini ed
imprese.
Attualmente l'Amministrazione regionale dispone di diversi
uffici che, a diverso titolo, si occupano del reperimento delle
informazioni legate al loro contesto operativo; si pensi, ad
esempio, ai dati sanitari, ai dati sull'occupazione, ai dati sui
lavori pubblici... L'Osservatorio economico e sociale, così come
ipotizzato, dovrebbe avere il ruolo di catalizzatore delle
informazioni provenienti dai diversi settori presenti sul
territorio regionale, traducendo le stesse in analisi e dati
conoscitivi a supporto dell'elaborazione delle politiche regionali,
anche attraverso una valutazione degli effetti e dell'efficacia
delle stesse politiche: è in tal senso che rimane valida la scelta
a suo tempo operata.
Quali sono le ragioni che avrebbero finora impedito di istituire
questo nuovo ufficio e di nominare il responsabile? Attualmente è
presente presso il Dipartimento sistema informativo l'Ufficio
sistema statistico, con il compito di impostare, vigilare e
controllare le attività in materia di statistica e supporto
dell'Amministrazione regionale, promuovere e realizzare la
rilevazione, valutazione, diffusione e archiviazione dei dati
statistici di interesse regionale, partecipare al sistema
statistico nazionale, promuovere e realizzare studi, ricerche,
analisi dei principali fenomeni economici e sociali. Consapevoli
della validità dell'Osservatorio economico e sociale, così come
precedentemente riportato, e volendo valorizzare le esperienze
acquisite dal personale attualmente presente presso l'Ufficio
sistema statistico, è stata effettuata un'analisi organizzativa
volta ad individuare compiti, professionalità ed organizzazione.
Qualora la collega Squarzino volesse, può prendere visione di un
documento che è stato fatto, che ho a protocollo 4 luglio 2006,
concernente l'analisi organizzativa del sistema informativo
statistico. All'interno di questo documento si trovano - li cito
per sommi capi - la premessa, il documento lavoro, la situazione
attuale, il contesto di riferimento, le attività svolte, gli
osservatori e soprattutto un nuovo scenario organizzativo; è un
documento di questa estate: ecco perché sto dicendo che stiamo
facendo le valutazioni del caso.
In risposta alla 3
a
domanda, nel ribadire quanto
esposto e, alla luce delle precedenti osservazioni, l'attivazione
dell'Osservatorio non si traduce unicamente nell'istituzione di una
nuova struttura dirigenziale, e conseguente nomina di un
responsabile, ma nell'avviare un importante processo di definizione
di compiti e ruoli all'interno di tutta l'Amministrazione
regionale. Per continuità di competenze e professionalità si
ritiene, inoltre, di mantenere tale funzione nell'ambito
dell'Assessorato da me presieduto. Rispetto a questo ultimo tema
non è solo una bandierina o un nome, ma si tratta di avviare tutto
un sistema e conto di far questo al più presto; diciamo che le
analisi sono in fase avanzata, quindi ritengo che questa cosa debba
trovare una soluzione nei prossimi mesi.
Presidente
- La parola alla Consigliera Squarzino
Secondina.
Squarzino (Arc-VA)
- Se noi dobbiamo dare il nostro
parere rispetto al profilo di questo Osservatorio, credo che non
potrebbe che essere positivo, come abbiamo detto tante volte... ma
qui la questione è un'altra!
Intanto mi chiedo quando la Giunta fa una proposta e fa delle
proposte precise, ha in mente dove vuole arrivare e cosa vuol fare,
oppure è solo un intento e... poi si vedrà? Perché, Assessore,
quando l'anno scorso, in ottobre, in Commissione abbiamo discusso
quell'emendamento alla "45", in cui si crea il Capo
dell'Osservatorio economico, e il Presidente della Giunta che era
venuto ad illustrare l'articolato della "Omnibus" che lo
riguardavano direttamente ha detto: "ricordato che si ricrea la
figura fiduciaria per Roma, si crea la figura fiduciaria per
Bruxelles, si crea il Capo dell'Osservatorio economico e sociale
che dovrebbe giacere presso l'Assessorato alle finanze; si tratta
di qualcosa di estremamente utile, perché oggi sappiamo che
l'Ufficio statistico che si trova presso le Finanze si è nel tempo
fortissimamente indebolito, mentre c'è bisogno di avere un Capo
servizio che coordini tutto questo settore, perché è un punto di
gravissima debolezza. Credo che tutti voi, quando avete avuto
bisogno di aver dei dati, vi siete resi conto..." bla bla bla...
non è un "bla bla" negativo, ma... dico le cose che lei ha
detto!
Quello che trovo incredibile, strano, è che la Giunta nel mese
di luglio dello scorso anno aveva fatto un ragionamento dicendo di
cosa aveva bisogno; poi, nel mese di ottobre, questo è stato
approvato in Consiglio. Se è una cosa di cui si ha così bisogno,
tanto che a luglio dell'anno scorso si diceva: "questa è una cosa
carente di cui abbiamo effettivamente bisogno, abbiamo bisogno di
una cabina di regia per il reperimento di tutti i dati, oggi siamo
estremamente deboli a differenza di altre realtà autonome..." -
continuo a citare il suo e il nostro Presidente della Regione -,
"abbiamo bisogno di un sistema statistico che funzioni, che
centralizzi su di sé tutte le responsabilità...", cito:
"Ritengo
che questa figura professionale restituirà dignità all'insieme
della documentazione statistica che è necessario poter decidere,
quindi un coordinatore di tutti questi settori"
, quindi c'era
la consapevolezza di questo... ora si aspetta più di un anno per
realizzare qualcosa che è così urgente, tanto da inserirlo come
"Omnibus"?
È vero che voi quest'anno avete deciso di non fare il "PREFIN",
per cui non vi importa niente di avere i dati aggiornati rispetto a
quelli dello scorso anno sulla situazione economica sociale...
questo è vero, quindi prendiamo atto che la Giunta, non avendo
bisogno di fare il "PREFIN", non sente l'esigenza di avere dei
dati; allora si dà del tempo che non si capisce bene per fare che
cosa, tempo per realizzare un obiettivo che, oltre un anno fa, era
improcrastinabile per metterci alla pari di altre Regioni.
Ripeto: c'è dell'incredibile, o dell'incoscienza, o di una
decisione che varia nel tempo a seconda non so di cosa... di
"correnti varie" che passano all'interno della Giunta o del
Consiglio!
