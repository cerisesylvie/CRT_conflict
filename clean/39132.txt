Classificazione
ISTRUZIONE PUBBLICA
Istituzioni scolastiche



Oggetto del Consiglio n. 2456 del 9 novembre 2016 - Resoconto
OGGETTO N. 2456/XIV - Reiezione di Risoluzione: "Situazione
gestionale dell'Istituto Musicale".
Rosset (Presidente) -
Possiamo riprendere i lavori, con
il punto n. 31 all'ordine del giorno. Ha chiesto la parola la
consigliera Certan, ne ha facoltà.
Certan (ALPE) -
Avete contato che ci sia il numero
legale, sì? Mi sembra che l'aula sia semivuota!
Ritorniamo sull'argomento dell'Istituto musicale. La nostra
risoluzione è semplice e credo molto chiara: chiede di poter
approfondire la situazione dell'Istituto musicale in Commissione.
Chiede che la Commissione possa in qualche modo occuparsene, perché
le preoccupazioni che abbiamo evidenziato in aula, che sono per
l'educazione musicale in generale e non solo per un ente piuttosto
che un altro, credo che in questo periodo stiano prendendo
assolutamente forma...
Io continuo a parlare, Presidente, ma è lei che deve gestire
l'aula: mi sembra che sia vuota.
Presidente -
Ci sono ventidue presenti, prego.
Certan (ALPE) -
Siamo in ventidue su trentacinque:
mancano i capigruppo, manca il Presidente. Andiamo avanti!
Presidente -
C'è l'Assessore di riferimento, quindi lei
prosegua.
Certan (ALPE) -
Proseguo! Credo che questo dia veramente
il segnale di quanto a volte si sia seri.
Dicevo, le nostre preoccupazioni che abbiamo sempre evidenziato
in aula, credo che ormai siano assolutamente confermate, perché -
come avete potuto anche voi vedere - la situazione soprattutto
nell'Istituto musicale sta degenerando. Continuiamo a vedere
ricorsi su ricorsi e ad apprendere che vari genitori hanno ritirato
i loro figli dai corsi, dopo aver fatto l'iscrizione: credo che
questo non sia da sottovalutare. Ecco perché chiediamo questa
audizione in Commissione.
Io prima di terminare però, Presidente, le chiedo un'ultima
verifica del numero legale!
Presidente -
Chiederei ai colleghi di rimanere in aula,
se è possibile! L'opposizione non mi interessa, mi rivolgo alla
maggioranza! Prosegua, grazie.
Certan (ALPE) -
È molto difficile parlare in questo
momento, comunque riprendo l'argomento.
Sappiamo che sono state fatte delle nomine d'imperio e senza
motivazioni, che stanno creando comunque dei dissensi. Vogliamo
avere una audizione e chiediamo alla Commissione di poter audire
l'Assessore, di poter audire il nominato direttore Efisio Blanc, di
poter audire i vertici, in particolare il presidente della SFOM e
il direttore amministrativo Vietti - siamo in tempo di bilancio e
c'è stata tutta una serie di richieste di razionalizzazione alla
scuola di formazione musicale e all'Istituto musicale - e chiediamo
di audire i rappresentanti dei genitori.
Noi avevamo scritto tutta una serie di argomenti che potevano
essere temi di discussione. Chiederemmo di emendare questa
risoluzione che abbiamo presentato nello scorso Consiglio, quindi
più di venti giorni fa, per aggiornarla scrivendo semplicemente:
"impegna la Commissione competente ad audire l'Assessore, il signor
Efisio Blanc, il presidente della SFOM dottoressa Merlo e il
direttore amministrativo Vietti, i rappresentanti dei genitori"; in
ultimo chiederemmo di poter aggiungere anche di invitare in
audizione i parlamentari. Non so se tutta la maggioranza è al
corrente - è per questo che mi interessava che il Presidente della
Regione fosse presente in aula, perché sappiamo che si è mosso in
primo piano - che in questi giorni è stato presentato dal
parlamentare Lanièce un emendamento a un disegno di legge,
attualmente al vaglio del Senato, sulla statizzazione che riguarda
anche la nostra Regione. Visto che questa scelta e soprattutto il
testo dell'emendamento non sono stati condivisi con nessuno e
neppure i sindacati sono stati interpellati, crediamo importante
che il nostro parlamentare venga a relazionare. Credo che questo
emendamento non sia stato oggetto di discussione neanche in
maggioranza e ritengo che il Consiglio regionale debba essere
informato. Ecco perché crediamo davvero che sia arrivato il momento
di fare chiarezza.
Un ultimo passaggio. Vorrei ringraziare il Presidente del
Consiglio che in questi giorni ha sollecitato la nostra richiesta
del 116, che avevo fatto per poter avere la relazione. Finalmente
dopo due mesi e mezzo, dal 31 agosto, siamo riusciti ad avere
l'altro ieri la relazione di quella famosa commissione politica
nominata dalla Giunta, che doveva occuparsi e fare grandi analisi
sull'educazione musicale in Valle d'Aosta. Devo dire la verità che,
dovendomi occupare della preparazione di questo Consiglio, non l'ho
ancora letta in modo approfondito, ma credo che ci siano cose
interessanti da chiarire - interessanti in tutti i sensi - quindi
ci riserviamo di fare delle analisi su questa relazione. Ringrazio
però il presidente Rosset, perché finalmente mi ha fatto pervenire
nei termini, dopo due mesi e mezzo, questa relazione.
Credo che sia una risoluzione di buon senso e di apertura totale
che facciamo per andare a fondo su questo argomento. Ritengo che i
pasticci siano già stati tanti e fatti in modo abbastanza profondo:
credo che sia il momento di fare il punto della situazione.
Presidente -
Prima di aprire la discussione generale,
chiederei alla collega che ha illustrato di farci pervenire la
risoluzione emendata. Ha chiesto la parola il consigliere Chatrian,
ne ha facoltà.
Chatrian (ALPE) -
Per mozione d'ordine. I gruppi di
opposizione hanno chiesto un quarto d'ora di sospensione, poi la
maggioranza ha deciso di fare delle riunioni e siamo fermi da
un'ora e mezza. Chiederei a lei, Presidente, se ci sono i numeri
per poter andare avanti con i lavori. C'è in corso una riunione dei
capigruppo di maggioranza con il Presidente della Regione, per cui
io chiederei di sospendere il Consiglio. Mi sembra corretto fare
questa richiesta, perché non capisco la ragione per la quale non ci
siano all'interno del Consiglio i rappresentanti delle forze
politiche e il Presidente della Regione, che stanno in questo
momento facendo una riunione. Non mi sembra molto corretto nei
nostri confronti e di chi ci ascolta.
Presidente -
Collega Chatrian, capisco la sua richiesta,
però i numeri per proseguire con i lavori ci sono. Ci sono i numeri
di maggioranza, la discussione è aperta, c'è l'Assessore di
riferimento che è in grado di rispondere sulla risoluzione che è
stata aperta, quindi non credo ci siano i presupposti per
sospendere i lavori. Prima di iniziare la discussione generale,
chiedo solo alla collega che ha illustrato la risoluzione e
formulato l'emendamento di presentarcelo, in maniera che si possa
consegnare la risoluzione emendata. Ha chiesto la parola la
consigliera Certan, ne ha facoltà.
Certan (ALPE) -
Il testo verrebbe emendato in questo
modo: "impegna la Commissione competente ad audire l'Assessore
all'istruzione pubblica, il signor Efisio Blanc, il presidente
della SFOM dottoressa Merlo, il direttore amministrativo Vietti, i
rappresentanti dei genitori dell'Istituto musicale e i
parlamentari".
Presidente -
Lo può depositare, grazie. Siamo in
discussione generale, se qualcuno intende prendere la parola. Non
ci sono altri interventi. Ha chiesto la parola l'assessore Rini, ne
ha facoltà.
Rini (UV) -
Ho apprezzato i toni che ha utilizzato la
collega, anche perché ha cambiato in maniera importante e radicale
il testo presentato e che anche noi come forze di maggioranza
avevamo analizzato in maniera puntuale. Infatti nel testo iniziale
si chiedeva la mia presenza in Commissione e ovviamente - come ho
già avuto modo di ribadire - io do la mia massima disponibilità per
un confronto che sia proficuo e costruttivo, come peraltro è sempre
stato, in seno alla V Commissione, tanto più su un tema così
delicato e che ha già formato oggetto di diverse discussioni
proprio in quella sede. Però poi la risoluzione continuava
chiedendo all'Assessore di favorire una audizione, ma questo
assolutamente non stava in piedi, né da un punto di vista
sostanziale né formale, quindi ci saremmo astenuti.
Le confermo ancora una volta, anche in seguito all'emendamento
che lei ha proposto a quest'aula, la mia massima e totale
disponibilità a relazionare in Commissione. Tra l'altro, lei ha
ricordato che la relazione è stata consegnata e io chiedo scusa per
la tempistica che è stata lunga. Tuttavia, come ho già avuto modo
di dirle nello scorso Consiglio, in risposta a una sua
interpellanza, la tempistica è stata quella che ha potuto
constatare, poiché la relazione ha dovuto essere privata di quegli
elementi che avrebbero leso il principio della
privacy
.
Quindi credo che, anche alla luce di questa novità, cioè del
deposito della relazione fatta dalla commissione, vengano meno le
premesse di questa risoluzione. Pertanto, sono a chiederle di
ritirare la risoluzione, anche perché non credo che sia l'aula a
doversi impegnare per la Commissione. Sarebbe quasi lesivo
dell'autonomia di cui gode la Commissione consiliare, la quale
ovviamente può audire tutti i soggetti che ritiene opportuno,
nell'ambito di un sereno confronto su una tematica come questa.
Ribadisco la mia totale disponibilità a recarmi in Commissione,
anche per discutere e analizzare insieme la relazione, frutto di un
lavoro molto puntuale. Vedrà che, analizzandola insieme, ci saranno
molti elementi di spunto, di confronto e di riflessione credo
positivi per il futuro. Sono elementi che tracciano un po' la
strada da seguire e che sono stati anche fondamentali per noi nelle
decisioni che abbiamo assunto negli ultimi mesi sull'istituto.
Quindi, ribadendo il concetto per noi sacrosanto della piena
autonomia di cui gode la Commissione consiliare, la quale
ovviamente audirà i soggetti coinvolti, noi le chiediamo di
ritirare la risoluzione e ci assumiamo in maniera formale in
quest'aula l'impegno a essere auditi al più presto, quando lo
riterrete opportuno, sulla tematica in oggetto.
Presidente -
Ha chiesto la parola la consigliera Certan,
ne ha facoltà.
Certan (ALPE) -
Assessore, emendando la risoluzione
abbiamo cercato di venire incontro e di essere il più
soft
possibile, perché su questo tema ci sembrava importante fare
un'azione corale. Però, crediamo che questa risoluzione,
soprattutto nelle premesse, sia ancora assolutamente valida e la
manteniamo. È vero che la Commissione ha e avrà tutta la libertà di
ampliare, ma noi abbiamo chiesto il minimo e poi, chiaramente, la
Commissione è sempre libera di gestire come meglio crede le
audizioni. Riteniamo che ci siano dei passaggi politici che
potrebbero essere importanti: siete sempre d'accordo con quanto noi
vi diciamo, poi però vi astenete e questo è un segnale politico
interessante da leggere.
Io le ripeto che sull'Istituto musicale ci sono stati dei
passaggi veramente molto al confine, a nostro avviso, anche della
legalità, tant'è che sono arrivati dei ricorsi firmati da
venti/venticinque insegnanti, quindi credo che non sia solo una
nostra preoccupazione. Crediamo che la nomina del direttore abbia
bypassato
una elezione democratica che avrebbe dovuto
assolutamente essere mantenuta. Poi magari a voi non piacevano gli
esiti di quella votazione, ma un'elezione non poteva essere
bypassata e annullata in questo modo, soprattutto perché nel
decreto che lei, Assessore, ha firmato non ci sono le motivazioni.
Inoltre, ci sono tutta un'altra serie di azioni che stanno
avvenendo che, a nostro avviso, saranno anche oggetto di altre
istituzioni e di altri enti. Credo che, ad esempio, il problema
dell'indennità del direttore, che non è incardinato nel corpo
docente dell'Istituto musicale, sia un problema che non avete
calcolato: si rasenta il danno erariale, poiché sono spese che
comportano una variazione in aumento del bilancio.
Credo che tutti i genitori che hanno ritirato gli alunni dai
corsi di propedeutica, siano un altro indicatore e siano di nuovo
un problema da analizzare, perché ritengo che non si possa proporre
a dei genitori di iscriversi a un corso e poi proporgliene un
altro, tra l'altro con delle quote molto diverse fra gli uni e gli
altri alunni, quindi con anche delle discrepanze strane che non si
riescono a capire.
Riteniamo, Assessore, che la nostra risoluzione abbia una
validità e avremmo veramente apprezzato un passo avanti da parte
vostra. Pensavamo che fosse una risoluzione votabile, ma prendiamo
atto e la Commissione farà poi quello che riterrà.
Presidente -
Ha chiesto la parola l'assessore Rini, ne ha
facoltà.
Rini (UV) -
Solo per precisare che noi ci asterremo su
questo testo, con le precisazioni che le ho fatto prima. Non
condividiamo le premesse, ma assolutamente approviamo l'impegno e
quindi ci ritroveremo in Commissione per approfondire questa
importante tematica.
Presidente -
Ci sono interventi per dichiarazione di
voto? Non ci sono altri interventi, per cui possiamo mettere in
votazione la risoluzione al punto n. 31 emendata.
Dichiaro aperta la votazione.
Esito della votazione:
Presenti: 33
Votanti           
: 7
Favorevoli: 7
Astenuti: 26 (Baccega, Bertschy, Bianchi, Borrello, Donzel,
Fabbri, Farcoz, Follien, Fontana, Fosson, Grosjean, Guichardaz,
Isabellon, Lanièce, Marguerettaz, Marquis, Nogara, Péaquin, Perron,
Restano, Rini, Rollandin, Rosset, Testolin, L. Viérin, M.
Viérin).
Il Consiglio non approva.
