Classificazione
AMBIENTE
Inquinamento


Resoconto integrale del dibattito dell'aula
Oggetto del Consiglio n. 1838 del 28 febbraio 1996 - Resoconto
SEDUTA ANTIMERIDIANA DEL 28 FEBBRAIO 1996
OGGETTO N. 1838/X Interventi per ovviare ai problemi di
inquinamento dovuti ad un deposito di carburanti sito in Aosta.
(Interpellanza)
Interpellanza Con riferimento alla grave e prolungata condizione
di inquinamento atmosferico posta in essere nel Deposito denominato
"Depo-Dora", localizzato nel Comune di Aosta al n. civico 24 di Via
Piccolo San Bernardo;
Considerato che gli abitanti della zona, da più tempo, lamentano
un inquinamento penetrante e costante, oltre che pernicioso per la
salute pubblica, dovuto essenzialmente alla mancanza di
infrastrutture capaci di garantire sia l'aspirazione dei gas, sia
il recupero che lo smaltimento dei liquidi a perdere;
Visto che, in dettaglio, da un esame obiettivo
dell'impiantistica esistente presso il Deposito di cui sopra
risultano mancare:
a) le ventole di aspirazione dei gas, necessarie durante le
operazioni di carico e di scarico degli autotreni e dei mezzi delle
Ditte conferenti benzine alla commercializzazione;
b) il recupero dei liquidi nei termini previsti dalle normative
vigenti, con la conseguenza di una dispersione dei residuati nei
canali di scolo delle acque che subiscono un avvelenamento
costante;
E che, inoltre, le operazioni di carico e di stivaggio delle
benzine avvengono non già in modo graduale come imposto dalle leggi
vigenti, bensì frettolosamente e con fuoriuscite a perdere che
ingenerano un detrimento ambientale facilmente commisurabile, più
volte riscontrato, e perdurante;
Atteso, per altro, che l'unica vasca destinata al "recupero",
visibile presso la "Depo-Dora", pare esistere solo a titolo
figurativo per mascherare una possibilità di smaltimento pulito che
- in realtà - non esiste essendo essa priva di alcun sbocco o
scarico e, soprattutto, priva di collegamento con il piazzale di
deposito;
il sottoscritto Consigliere regionale
Interpella
la Giunta regionale, per sapere quali provvedimenti urgenti
intende adottare per condurre alla legalità ed alle normative
igienico-sanitarie gli impianti della ditta "Depo-Dora" di Via
Piccolo San Bernardo n. 24 di Aosta, al fine di garantire la
pubblica incolumità.
F.to: Lanièce
Presidente Ha chiesto la parola il Consigliere Lanièce.
Lanièce (GA) L'oggetto di questa interpellanza pone l'annoso
problema della sicurezza degli ambienti di lavoro e in questo caso
dell'incolumità dei cittadini che si trovano a vivere nelle
vicinanze degli ambienti di lavoro pericolosi o malsani.
Per quanto mi risulta, questo deposito denominato Depo-Dora,
localizzato in Comune di Aosta, in via Piccolo San Bernardo,
rappresenta uno stoccaggio di benzine che provengono da fuori Valle
e che vengono trasportate da questo deposito alle varie stazioni di
servizio. A seguito delle lamentele dei cittadini aostani che
abitano nei pressi di questo deposito e che sono molto preoccupati
dall'originarsi di forme di inquinamento, sotto forma di nubi di
gas maleodoranti che si creano al momento del carico e dello
scarico di questi autotreni, si evince che questo problema è un
problema molto grave e molto serio.
Venendo a conoscenza anche della struttura di questo deposito,
si notano alcune manchevolezze molto gravi: innanzitutto mancano le
ventole di aspirazione dei gas che si formano durante il carico e
lo scarico delle benzine; non si sa come vengono recuperate le
fuoriuscite di questi carburanti anche perché risulta che il carico
e lo scarico degli autotreni viene fatto in modo frettoloso, non
seguendo i tempi stabiliti dalla normativa; questo dato, assommato
al primo, fa sì che questo problema sia molto grave anche per le
conseguenti ripercussioni sulla salute pubblica della città di
Aosta, in modo particolare del quartiere situato all'intorno di
questo deposito.
Tutti sanno che la normativa nazionale in materia di benzina è
molto severa ed è allo studio la possibilità di spostare le
stazioni di servizio situate nei centri abitati verso l'esterno
proprio per cercare di attenuare il pericolo di inquinamento. E'
allo studio inoltre l'obbligo per gli stessi benzinai di utilizzare
delle mascherine al momento dell'immissione dei carburanti nelle
autovetture. Allora, se la normativa nazionale - e quindi quella
europea - è così severa in questa materia, vi saranno indubbiamente
dei fondamenti: se un benzinaio "per fare il pieno" ad
un'autovettura deve indossare una mascherina per salvaguardarsi
dalle immissioni di questi gas, pensate a quanti gas si formano nel
momento in cui si caricano e si scaricano autotreni, dove sono
stivati centinaia e centinaia di litri di carburante.
Sono venuto inoltre a conoscenza che lo stesso Comune di Aosta
aveva chiesto in passato lo spostamento di questo deposito per la
sua pericolosità, anche se questa richiesta era stata solo una
richiesta non scritta; pertanto, nel ribadire l'importanza di tener
conto di questo problema sollevato dai cittadini che abitano vicino
al deposito, invito l'Assessore a verificare al più presto se
quanto esposto nell'interpellanza risponde al vero. Anche perché
salvaguardare la salute pubblica è un obiettivo principale per un
amministratore, tanto più che ogni giorno leggiamo sui giornali il
verificarsi di disastri ecologici molto gravi, per cui sarebbe
opportuno verificare subito con un sopralluogo se questo deposito
non è strutturato secondo la normativa vigente.
Quindi con la mia richiesta, rivolta in modo particolare agli
Assessori competenti, chiedo di verificare, al più presto, con un
sopralluogo, se questo deposito sia, dal punto di vista normativo,
a norma, se non vi sia rischio di pericolosità per la salute
pubblica, e nel caso in cui invece si riscontri questa situazione,
di provvedere al più presto alla messa a norma dello stesso, perché
ovviamente qui c'è di mezzo la salute pubblica ed è importante
attivarsi al più presto per evitare danni ambientali e soprattutto
danni all'uomo.
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) Il Consigliere Lanièce ha chiesto l'intervento dei
colleghi all'ambiente e all'industria e commercio; risponde
l'Assessore alla sanità pur non avendo l'Assessorato alla sanità
nessuna pratica in corso, nessuna segnalazione di disfunzioni in
merito a questo tipo di impianto. Presumo che il Consigliere faccia
riferimento alla normativa CEE 94/63 per far osservare quanto
inserito in questa interpellanza.
Devo precisare che questa direttiva della CEE è stata recepita
con decreto legge 24 gennaio 1996, n. 33, avente per oggetto:
"Disposizioni urgenti in materia di prevenzione dell'inquinamento
atmosferico da benzine".
La direttiva all'articolo 10 dice che gli Stati membri mettono
in vigore le disposizioni legislative, regolamentari,
amministrative necessarie per conformarsi alla presente direttiva
entro il 31 dicembre 1995. Esse ne informano immediatamente la
commissione.
In base alla direttiva risulterebbe che l'adeguamento degli
impianti di deposito della benzina alle disposizioni previste dalla
direttiva stessa decorre dal 31 dicembre 1998 o dal 31 dicembre
2001 rispettivamente per gli impianti di potenzialità superiore a
50mila tonnellate annue o 25mila tonnellate annue. Il decreto legge
che ho citato prima definisce all'articolo 3 una tempistica che
riguarda sia le pompe di distribuzione di benzina presso le
stazioni di servizio preesistenti, che entro il 31 dicembre 1998
con un volume di movimentazione superiore ai 1000 metri cubi annui
dovranno essere attrezzate con dispositivi per il recupero di
vapori di benzina.
Entro il 31 dicembre 1999 l'intera rete preesistente di
distribuzione delle benzine dovrà essere attrezzata con dispositivi
per il recupero dei vapori di benzina; entro il 31 marzo 1996 il
Ministero dell'ambiente di concerto con: Industria, Lavoro,
Previdenza sociale, Interno, Sanità, Trasporti, Navigazione e
Finanze, stabilisce i requisiti tecnici dei dispositivi per il
recupero dei vapori di benzina nelle pompe di distribuzione dei
carburanti e dei dispositivi da adottare sulle auto nuove. Questa è
la normativa agli atti attualmente.
Ripeto che per quanto ci risulta l'impianto è regolarmente in
funzione ed è stato autorizzato con decreti successivi del
Presidente della Giunta, parliamo del decreto del 1° aprile 1983
che rilascia la concessione alla ditta Serrando e che la rinnova
per anni 20 a decorrere dal 12 aprile 1983, del decreto del
Presidente della Giunta del 4 dicembre 1985 che in pratica modifica
l'intestatario della concessione, che passa alla ditta Depo-Dora
S.r.l. con sede di Novi Ligure, e dell'ultimo decreto del
Presidente della Giunta del 29 giugno 1993, che visto il parere
favorevole espresso dal Comando dei Vigili del fuoco di Aosta,
visto il nullaosta dell'Ufficio tecnico delle imposte di
fabbricazione di Torino, decreta che la Depo-Dora è autorizzata a
modificare il deposito di olii minerali ad uso commerciale
mediante: a) il cambiamento di destinazione del serbatoio da metri
cubi 90 da supercarburante a super senza piombo; b) il cambiamento
di destinazione del serbatoio da metri cubi 50 da super senza
piombo a supercarburante.
Questo per dire che le autorità competenti al controllo di
questi tipi di impianti sono diverse. L'Assessorato alla sanità -
anche a nome dei colleghi dell'Ambiente e dell'Industria - non ha
ricevuto nessuna segnalazione di disfunzione; se così è, il
Consigliere regionale dovrebbe darne comunicazione alla Giunta
regionale perché si tratta di non applicazione delle leggi quando
parla nell'interpellanza di sversamento dei liquidi durante il
carico e lo scarico per cui questa è un'attività di polizia
giudiziaria.
Per quanto concerne la Giunta regionale, questa si impegna a
segnalare l'interpellanza del Consigliere all'USL per una verifica
sullo stato dell'aria.
Presidente Ha chiesto la parola il Consigliere Lanièce.
Lanièce (GA) Ringrazio l'Assessore Vicquéry per aver ribadito la
volontà di segnalare questo fatto che, ripeto, mi è stato segnalato
dagli abitanti della zona.
Mi fa piacere che di questo problema sarà informato l'ufficio
competente, che potrà fare i necessari controlli per verificare se
le cose stanno come ho appena affermato, anche perché, come dicevo,
si tratta di un rischio ambientale molto grave, quindi è giusto
verificare l'effettiva esistenza di questo rischio e, in caso
affermativo, imporre la messa a norma dell'impianto per garantire
la salute pubblica.
Vorrei chiedere all'Assessore se mi può fornire la
documentazione relativa ai vari decreti del Presidente della Giunta
che ha appena citato.
