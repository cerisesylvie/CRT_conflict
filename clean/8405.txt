Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2886 del 29 maggio 1987 - Resoconto
OGGETTO N. 2886/VIII - RIPRISTINO DEI SEDIMI NON UTILIZZATI
DI STRADE STATALI (Approvazione di mozione).
PRESIDENTE
: Do lettura del testo della mozione presentata
dai Consiglieri Tonino, Bajocco e Cout:
MOZIONE
Premesso:
- che l'ANAS ha in corso lavori di rettifica dei tracciati delle
strade statali nella Regione, con il conseguente abbandono di
alcuni tratti del vecchio tracciato stradale;
- che i tratti stradali dismessi dall'ANAS vengono normalmente
abbandonati diventando sede di disordine, di deposito di materiali
vari, in altre parole veri e propri simboli dell'incuria e del
disprezzo dell'ambiente;
- che un simile stato di cose costituisce un indubbio "biglietto
da visita" negativo per chi accede nella regione transitando sulle
strade statali e, di conseguenza, danneggia l'immagine turistica
della Valle d'Aosta;
- che non si comprende perchè, nella fase di progettazione delle
varianti ai tracciati stradali, non si prevedano le opere di
ripristino a verde (o ad area di sosta attrezzata) dei sedimi non
più utilizzati, usando la stessa cura con cui vengono oggi
sistemate le scarpate stradali;
Il Consiglio regionale della Valle d'Aosta
DELIBERA
di impegnare la Giunta regionale:
1) a richiedere all'ANAS, in sede
di approvazione dei
progetti di variante delle strade statali, di predisporre idonei
progetti di sistemazione delle aree non più utilizzate come sede
stradale;
2) a predisporre, in accordo con l'ANAS ed i Comuni interessati,
un piano per il ripristino ambientale delle numerose aree oggi
abbandonate ed oggetto di incuria e degrado;
3) ad informare, entro due mesi, il Consiglio regionale sulle
iniziative intraprese in merito ai contenuti della presente
mozione.
PRESIDENTE
: Ha chiesto di illustrare la mozione il
Consigliere Tonino, ne ha facoltà.
TONINO - (P.C.I.):
Durante l'anno europeo per l'ambiente
possiamo dimostrare l'attenzione ai problemi ambientali anche
partendo dalle piccole cose. Non so se i Consiglieri hanno notato
come nei lavori di rettifica delle sedi stradali operati dall'ANAS
(ma il discorso potrebbe anche allargarsi ad alcune strade
regionali) venga prestata scarsissima cura alle porzioni di strade
o ai terreni dismessi e non più utilizzati. In alcuni posti del
fondo Valle questi tratti di strade dismessi sono oggetto di
deposito di materiali, di immondizia, ed è (come ho scritto nella
mozione) sicuramente non un biglietto da visita tra i più belli per
una Regione che è soprattutto una Regione turistica.
Credo sia da aggiungere anche che non è più accettabile che
nella progettazione delle sedi stradali si tenga conto soltanto del
nuovo tratto stradale progettato, e non si preveda invece analoga
cura anche a quanto sta a fianco della strada progettata, in
particolare a tutte le opere chiamiamole così di ripristino del
terreno circostante.
In alcuni casi, penso alla variante che si sta costruendo
attualmente a Montjovet, il pezzo di territorio da riutilizzare
diventa consistente; in altri casi, penso alla variante che è stata
fatta prima dell'abitato di Bard, quell'area, opportunamente
sistemata, può divenire un'area di sosta e di parcheggio utile e
bella.
Mi pare che sia per alcuni versi un piccolo problema, ma per
altri potrebbe essere l'occasione per migliorare le condizioni
dell'ambiente della Valle d'Aosta. In questo senso va il deliberato
della mozione.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Il tema sollevato dal Consigliere Tonino
merita una risposta adeguata. In effetti la descrizione che ha
fatto in generale dei sedimi stradali dismessi, in particolare il
riferimento a quelli di Bard e di Montjovet, è esatta.
Ho già provveduto a prendere contatto con l'ANAS per esporre
questo problema, perchè il sedime stradale quasi sempre rimane di
proprietà dell'ANAS, quindi deve essere l'ANAS ad intervenire.
Provvederò a formalizzare questa richiesta, che è stata verbale,
con una lettera scritta, chiedendo all'ANAS che predisponga dei
progetti di risistemazione delle aree dismesse.
L'impegno, da parte dell'Amministrazione regionale, sarà sulle
aree che l'ANAS dismetterà ai Comuni o alla Regione, quindi ci sarà
un'opera di sensibilizzazione dei Comuni e un lavoro in prima
persona della Regione. Mi riferisco allo svincolo del S. Valentino:
non sto ad entrare nel merito sulla sua funzionalità o meno, però
di fatto c'è tutta una superficie di asfalto che è stata dismessa e
che vale la pena di utilizzare e di abbellire.
Per quel che riguarda le aree dismesse delle strade regionali,
posso impegnarmi a vedere con gli uffici di fare una verifica di
quali sono, del loro stato, e venire in Consiglio con una proposta
per il loro adeguamento.
Quindi non ho difficoltà ad accettare la mozione ed a
votarla.
PRESIDENTE
: Ha chiesto di parlare il Consigliere Tonino,
ne ha facoltà.
TONINO - (P.C.I.):
Siamo soddisfatti della attenzione e
della disponibilità espressa dalla Giunta; l'attenzione dovrebbe
essere in futuro prestata già in sede di progettazione.
PRESIDENTE
: Pongo in votazione la mozione in oggetto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
Si dà atto che alle ore 12,52 riassume la Presidenza il Vice
Presidente De Grandis.
