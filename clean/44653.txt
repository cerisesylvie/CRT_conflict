Classificazione
AMBIENTE



Oggetto del Consiglio n. 1607 del 8 giugno 2022 - Resoconto
OGGETTO N. 1607/XVI - Interpellanza: "Impiego a titolo
sperimentale di teli geotessili in funzione protettiva dei
ghiacciai valdostani".
Bertin (Presidente) -
Punto n. 29 all'ordine del giorno.
Si è prenotato il consigliere Ganis, ne ha facoltà.
Ganis (LEGA VDA) -
Quest'interpellanza nasce dalle
molteplici discussioni in questo Consiglio su temi di grande
importanza e di attualità, come quello della carenza idrica, dei
cambiamenti climatici, in particolar modo sulla siccità e su come
gestire al meglio le nostre risorse idriche. Sono temi che abbiamo
ampiamente discusso in Consiglio, cercando di trovare delle
possibili soluzioni, dando delle indicazioni o dei suggerimenti,
affinché si possano in qualche modo limitare gli effetti negativi
su ambiente, territorio ed esseri umani. Purtroppo non è così
semplice intervenire nell'immediato, perché tutte le possibili
soluzioni e progetti passano attraverso studi di fattibilità, con
la conseguente perdita ulteriore di tempo e di denaro.
Ecco che diventa semplice copiare o prendere in considerazione
progetti o idee che sono già operativi sul campo. Mi riferisco in
questo caso all'utilizzo di teli geotessili per preservare i
ghiacciai a scopo turistico e commerciale. Infatti, dopo un rapido
studio sull'utilizzo di questi teli, abbiamo appreso che in
località Ponte di legno il ghiacciaio del Presena viene coperto
ogni anno con dei teli, al fine di preservarne la neve e di
renderlo percorribile e fruibile alle prime nevicate, favorendo
così la ripartenza della stagione sciistica. Quest'operazione di
copertura avviene utilizzando dei teli geotessili che riflettono i
raggi del sole e limitano il fenomeno dell'ablazione, evitando così
la trasmissione di calore alla neve sottostante. Questi teli, che
misurano 5 metri di larghezza per 70 metri di lunghezza, vengono
applicati con i gatti delle nevi e hanno la particolarità, come ho
detto, di riflettere i raggi solari e la trasmissione di calore
alla neve, preservando così il manto nevoso e il ghiaccio
sottostante.
Vorrei ricordare che quest'operazione, effettuata per la prima
volta nel 2008, viene ripetuta ogni anno, riuscendo così a
diminuire la perdita del ghiacciaio di circa il 50 percento.
L'utilizzo di questa tecnologia può limitare lo scioglimento dei
ghiacciai e preservarne le riserve d'acqua e va vista soprattutto
in contesto economico legato al turismo estivo e/o invernale.
In base a queste considerazioni, interpelliamo l'Assessore
competente per conoscere se l'Amministrazione regionale abbia preso
in considerazione, anche solo a titolo sperimentale, l'impiego di
teli geotessili per proteggere in parte i ghiacciai valdostani.
Presidente -
Consigliere
Perron, sempre per
l'illustrazione, per i minuti restanti.
Perron (LEGA VDA) -
Ho aderito volentieri a
quest'iniziativa del collega Ganis, il quale in realtà ha già detto
tutto; tirerò fuori solo qualche punto saliente.
È chiaro che questo discorso non è fatto sull'insieme dei
ghiacciai, perché in Valle abbiamo 209 ghiacciai, mi pare. Questo è
un intervento specifico, come ha già detto il collega, che riguarda
la tutela di un interesse di una certa area. Ad esempio, noi
pensiamo al ghiacciaio del Plateau Rosa, legato allo sci estivo,
molto specifico.
I siti ambientalisti spesso parlano di questa tecnica che viene
utilizzata come
greenwashing
, cioè un modo per mascherare e
far finta di essere ambientalisti. Qua bisogna essere chiari
ovviamente: parliamo di un intervento specifico, a tutela di un
interesse di tipo turistico ed economico da valutare. Come tutto,
l'intervento non è scevro da effetti negativi: ad esempio, dal
punto di vista ambientale ho letto che stanno valutando l'effetto
delle fibre plastiche sui ghiacciai, tutto da valutare. Il costo,
certamente: in Svizzera hanno fatto una valutazione dei costi, che
in effetti sono alti; io ho trovato tra uno 0,6 e 8 euro all'anno
di costo per un metro cubo di ghiaccio circa. Ovviamente, se
parliamo in un ghiacciaio con
tot
metri cubi, gli interventi
possono essere costosi.
Ci sono pro e contro da valutare, ma riteniamo che sia un tema
che ha potenzialità interessanti. Ripeto, non facciamo
greenwashing, non stiamo parlando di portare indietro il
cambiamento climatico, purtroppo non possiamo farlo, o meglio,
riducendo le emissioni, non è questo il caso, ma quantomeno nel
futuro avere la possibilità in aree specifiche di valutare
interventi che possano tutelare i nostri interessi economici, direi
che quello è un qualcosa che possiamo eventualmente fare senza
troppi problemi e valutare.
In chiusura il tema dei ghiacciai è molto più ampio, è di tipo
ambientale. Anche sulle riserve idriche, non è questo il caso
perché il ghiacciaio viene mantenuto da questi teloni, per cui non
è una questione idrica, ma riguarda soprattutto lo sci estivo.
Quest'anno, tra l'altro, abbiamo una stagione che rischia di essere
tra le peggiori per il bilancio dei ghiacciai, che vivono di
precipitazioni invernali da una parte e temperature estive
dall'altra. Quest'anno abbiamo pochissima neve, come sappiamo,
abbiamo avuto la siccità e se avremo un'estate calda, o anche solo
un'estate normale come non avviene più da parecchio tempo,
purtroppo avremo un'altra mazzata ai nostri ghiacciai.
Ripeto, non è un intervento di tipo ambientale, non è
greenwashing, non facciamo i finti tonti, qua stiamo parlando di
poter considerare un intervento che vada a tutelare un interesse
specifico turistico ed economico per la nostra regione.
Presidente -
Risponde il Presidente della Regione.
Lavevaz (UV) -
Confesso di essere stato un po'
pris au
piège
da quest'interpellanza, perché leggendola sembrava
riguardare un aspetto ambientale. Questo è il motivo per il quale
rispondo io, invece in realtà, da come è stata posta, sarebbero
forse stati più competenti l'assessore Bertschy e l'assessore
Guichardaz, però credo che nei dati che ho raccolto ci siano anche
gli aspetti turistici.
La questione dei ghiacciai e dello scioglimento è un aspetto
molto seguito, in particolare in Valle d'Aosta. Ho avuto la fortuna
in questi mesi, da quando ho ricoperto l'
interim
all'ambiente, di partecipare a diversi eventi di alto livello, in
cui la Valle d'Aosta ha un ruolo centrale nello studio e anche un
po' di laboratorio dal punto di vista della glaciologia in
generale. Purtroppo i ghiacciai oggi non sono più 209 come lei
dice, ma sono 184: abbiamo avuto la perdita di 32 ghiacciai in 22
anni. Siamo passati dai 216 ghiacciai del 1999 ai 184 del 2020, con
una perdita complessiva di 34 chilometri quadrati: siamo passati da
154 a 120 chilometri quadrati, quindi con una perdita pari a 1,4
chilometri quadrati all'anno, che è un dato abbastanza
impressionante
Fin dal 2005 è stata costituita la Cabina di regia dei ghiacciai
valdostani, che ha un ruolo di osservazione ma anche di previsione
e di studio. La cabina di regia è un po' a cavallo tra le strutture
dell'ambiente e quelle dell'assessore Marzi, in particolare la
struttura assetto idrogeologico dei bacini montani. É gestita
operativamente da Fondazione Montagna Sicura che è diventata, negli
anni, un'eccellenza in questo senso e che vede tra i soggetti che
vi aderiscono ARPA, Comitato glaciologico italiano, CNR, CVA, Parco
nazionale Gran Paradiso, Unione valdostana guide di alta montagna,
Società meteorologica italiana.
Gli scenari futuri sono ancora peggiori, come è prevedibile
immaginare. In particolare, gli scenari climatici elaborati
nell'ambito del progetto AdaPT Mont-Blanc stimano che nel 2050,
quindi non fra 200 anni ma fra 30 anni, in Valle d'Aosta rimarrà
sostanzialmente poco, quasi nulla a livello di ghiacciai. Questo a
causa dell'innalzamento delle temperature, ed è chiaro che questa è
una dinamica - come giustamente ha detto lei - che non può essere
arrestata o rallentata con attività puntuali o locali. Abbiamo
parlato spesso e in diverse occasioni della differenza che c'è tra
mitigazione e adattamento ai cambiamenti climatici. La mitigazione
è una dinamica di ordine globale alla quale siamo tutti chiamati:
dobbiamo tutti fare il nostro dovere per cercare di essere dei
cittadini migliori e di lasciare alle prossime generazioni una
terra migliore rispetto a quella che abbiamo trovato. Cosa diversa
è l'adattamento, quello che voi dite è un modo di adattare la vita
in montagna, quindi lo sci, l'attività turistica e ricreativa, a un
mondo che cambia. Adattiamo la possibilità di fare lo sci sui
ghiacciai adattandoci in anticipo ad una situazione che sta
mutando.
Questo è un aspetto diverso rispetto all'andamento climatico
generale, come giustamente avete detto, ed è una cosa che forse non
ha bisogno di essere sperimentata, nel senso che altri territori
simili al nostro l'hanno sperimentato per anni: abbiamo delle cifre
che adesso dirò e quelle che abbiamo noi sono anche più alte
rispetto a quelle che lei ha citato. Da qualche anno abbiamo, ad
esempio, anche non lontano da noi il versante svizzero del Cervino
sul quale sono stati utilizzati i teli geotessili per anticipare
l'apertura delle stagioni in autunno. Ma quest'anno - come è noto -
anche la Cervino S.p.A. sta procedendo a un'attività di
snowfarming
presso la zona di Cervinia. Questo è legato
all'organizzazione della gara di coppa del mondo che sarà in una
parte abbastanza anticipata rispetto alla stagione invernale, a
ottobre-novembre, quindi si sta in questo momento accumulando della
neve che verrà coperta con dei teli di TNT, esattamente come viene
fatto altrove, nel mese di settembre si provvederà a togliere
questi teli e a stendere la neve sul tracciato di gara, realizzando
uno strato nervoso di base che permetterà di preparare la pista.
Venendo ai numeri, la superficie coperta da quest'attività sul
Cervino è di 25 mila metri quadrati, per un volume di neve stoccato
pari a circa 100 mila metri cubi - questa è una stima - per un
costo complessivo di circa 300 mila euro, quindi il costo al metro
cubo facilmente calcolabile è di 3 euro. Ovviamente più l'accumulo
è piccolo, più il costo al metro cubo aumenta, questo è molto
facile intuirlo.
Questi dati quantitativi e questi numeri dimostrano il fatto che
queste possono essere delle attività puntuali, che possono essere
fatte rispetto a degli scenari e a degli impianti sciistici molto
localizzati e non certo - ma l'ha detto molto bene lei - immaginare
questa come una soluzione generale per risolvere l'arretramento dei
ghiacciai.
C'è stato anche di recente, a gennaio 2022, un documento firmato
da quarantaquattro scienziate e scienziati esperti in glaciologia,
che hanno proprio evidenziato come quest'attività non solo sia
greenwashing
, come giustamente ha detto lei, ma addirittura
possa essere dannosa, perché il fatto di posare i teli, di
movimentare dei mezzi, si rischia che questi rilascino
nell'atmosfera dei residui plastici, eccetera. É tutta una
questione che rischia di essere in qualche modo dannosa per
l'ambiente, ma anche solo la questione ecosistemica che sta intorno
al ghiacciaio vive legata al ghiacciaio stesso, quindi il fatto di
coprirlo va a cambiare comunque un ecosistema.
Sul greenwashing avrei tanti altri esempi da fare, ma che non
posso fare finché ho l'interim all'ambiente; la mia sensazione è
che ci siano tante situazioni di greenwashing, ma parlo a livello
globale, generale, non di attività dell'Amministrazione regionale.
Poi è chiaro che - questa è una mia sensazione - l'ambito della
transizione ecologica è un mondo molto complesso, nel quale il
confine a volte è labile tra quello che può essere più una
questione di immagine o quello che è effettivamente un risparmio di
produzione di CO2 piuttosto che altre cose. Va sempre fatto un
ragionamento globale dall'inizio alla fine della produzione.
In conclusione, fatte salve alcune iniziative che potranno
coinvolgere soggetti gestori dei comprensori dal punto di vista
dello snowfarming, che potranno coinvolgere altre situazioni
rispetto al Cervinia, i teli per preservare i ghiacciai valdostani
credo invece che non abbiano senso.
Presidente -
Per la replica il consigliere Ganis.
Ganis (LEGA VDA) -
Grazie Presidente per la risposta.
Come ha evidenziato il collega Perron questo è un intervento
specifico e visto in un contesto turistico commerciale economico,
anche perché comunque - come ha detto lei - in alcune stazioni
sciistiche, come la Francia, l'Austria e la Germania, la copertura
dei teli è una realtà, quindi la stanno utilizzando.
Mi permetta di fare una differenza rispetto allo
snowfarming
, che è una tecnica differente da quella che ho
proposto io, sono due cose diverse: un conto è mettere da parte una
quantità di neve, un altro è coprire una parte specifica del
ghiacciaio, quindi per mantenere un certo tipo di economia.
Ovviamente non sarà una soluzione risolutiva, appare ovvio, ma può
essere una pratica per generare per altri anni la pratica dello
sci. Credo che questa pratica possa essere d'aiuto a tutta
l'economia legata al mondo della montagna; credo che si possa
magari valutarla.
Presidente -
Consigliere
Perron per i due minuti
restanti.
Perron (LEGA VDA) -
Grazie per la risposta, ha già detto
tutto il mio collega. Solo un ultimo appunto: il cambiamento
climatico che ci troviamo ad affrontare avrà anche delle parti di
opportunità. Da una parte avremo la media montagna che diventerà
attrattiva d'estate, se le estati saranno troppo calde, quindi
anche in tema di riduzione demografica rendere la Valle d'Aosta
maggiormente attrattiva su quelle zone di montagna. Ricrescerà la
vegetazione dove adesso ci sono i ghiacciai, eccetera, e potranno
esserci possibilità di altri tipi, oppure alzare le coltivazioni;
questo anche si potrà fare, come già avvenne durante i periodi più
caldi, anche se oggi la climatologia nega un po' i periodi del
passato, ma questo sarebbe un altro discorso.
In ultimo, riguardo agli studi che vengono fatti. Io li ho
guardati e sono interessanti, ovviamente si sta parlando per prima
cosa di proiezioni, cioè noi pensiamo che, se si produrrà CO2 nei
prossimi anni a determinati livelli, avremo certi risultati; non è
tutto certo. Ad esempio, a livello di precipitazioni: spesso si
parla di
global warning
qui in Valle d'Aosta, di carenza di
precipitazioni, ma questo è poco vero. Quest'anno abbiamo una
siccità forte, ma ce ne sono state anche nel passato, anche nel
'700 quando ci fu la piccola era glaciale. Non c'è un trend vero e
proprio nelle Alpi di diminuzione delle precipitazioni negli anni,
quello che c'è è l'aumento delle temperature; anzi, gli studi
vedono che nel futuro, probabilmente nel 2050, sopra i 2500 metri
aumenteranno le precipitazioni, probabilmente anche nervose, quindi
stiamo parlando di quote alte. Ovviamente avremo il rischio di
pioggia, come già sta succedendo in questi anni, anche fino ad
altitudini di 1800-2000-2200 metri, l'abbiamo visto a capodanno di
quest'anno, ma l'alta montagna in un certo modo, almeno fino al
2050, sarà comunque tutelata a livello di innevamento dai 2500/3000
metri in su. In quest'ottica non tutto è perduto, quindi anche
interventi specifici riteniamo che si possano valutare.
