Classificazione
ZONA FRANCA



Oggetto del Consiglio n. 946 del 17 dicembre 2009 - Resoconto
OGGETTO N. 946/XIII - Disegno di legge: "Abrogazione della
legge regionale 27 febbraio 1998, n. 7 (Ripartizione e
distribuzione dei contingenti di carburanti e lubrificanti in
esenzione fiscale), e di altre disposizioni concernenti contingenti
annui di prodotti energetici".
Articolo 1
(Abrogazione della legge regionale 27 febbraio 1998, n. 7 e
di altre disposizioni)
1. La legge regionale 27 febbraio 1998, n. 7 (Ripartizione e
distribuzione dei contingenti di carburanti e lubrificanti in
esenzione fiscale), è abrogata.
2. Sono, inoltre, abrogati:
a) la legge regionale 2 agosto 1999, n. 21;
b) la legge regionale 21 dicembre 2000, n. 37;
c) l'articolo 25 della legge regionale 16 luglio 2002, n.
14;
d) l'articolo 65 della legge regionale 15 aprile 2008, n.
9.
Articolo 2
(Abrogazione di disposizioni del regolamento regionale 29
gennaio 1973)
1. Sono abrogate le seguenti disposizioni del regolamento
regionale 29 gennaio 1973 (Regolamento recante norme per
l'applicazione della legge 3 agosto 1949, n. 623 e successive
modificazioni concernente l'immissione in consumo in Valle d'Aosta
di determinati contingenti annui di generi e di merci in esenzione
fiscale):
a) l'articolo 3;
b) i titoli II, III, V e VIII;
c) il secondo, terzo, quarto, quinto e sesto comma
dell'articolo 21;
d) l'articolo 23;
e) il quinto e sesto comma dell'articolo 31.
2. Sono, inoltre, abrogati:
a) il regolamento regionale 22 aprile 1985, n. 2;
b) il regolamento regionale 15 febbraio 1988, n. 3;
c) il regolamento regionale 28 luglio 1987, n. 2;
d) il regolamento regionale 17 maggio 1993, n. 1;
e) il regolamento regionale 23 marzo 1992, n. 3;
f) il regolamento regionale 14 marzo 1995, n. 1;
g) il regolamento regionale 18 dicembre 1995, n. 9.
Articolo 3
(Disposizioni finanziarie)
1. La minore entrata sul capitolo 00400 (Diritto regionale
sull'esenzione fiscale di alcuni generi contingentati) della parte
entrata del bilancio regionale, derivante dall'applicazione
dell'articolo 1, comma 1, è determinata in euro 1.900.000 per
l'anno 2010 e 2.000.000 per l'anno 2011.
2. Al finanziamento della minore entrata di cui al comma 1 si
provvede:
a) per l'anno 2010 mediante la riduzione per pari importo
dello stanziamento iscritto nel bilancio pluriennale della Regione
per il triennio 2009/2011 nell'obiettivo programmatico 2.1.4.02
(Partecipazioni azionarie e conferimenti), al capitolo 35625
(Trasferimento ai fondi di rotazione Finaosta);
b) per l'anno 2011 mediante l'iscrizione di una maggiore
entrata di euro 2.000.000 sul capitolo 01405 (Quote fisse di
ripartizione sul gettito dell'imposta di fabbricazione sulla
benzina, sugli oli da gas per autotrazione e sui gas petroliferi
liquefatti per autotrazione di cui all'art. 4 ultimo comma della
Legge 26 novembre 1981, n. 690) del bilancio pluriennale della
Regione per il triennio 2009/2011.
3. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 4
(Disposizioni transitorie e finali)
1. La presente legge entra in vigore il 1° gennaio
2010.
2. Le disposizioni abrogate con la presente legge continuano
a trovare applicazione per i procedimenti finalizzati alla chiusura
e alla notifica ai soggetti interessati delle situazioni contabili
relative all'esercizio 2009. È fatta salva la possibilità di
compensare, non oltre il 28 febbraio 2010, le anticipazioni di
prodotti contingentati effettuate nel corso dell'anno 2009.
3. Per gli illeciti verificatisi alla data del 31 dicembre
2009 e fino alla conclusione dei procedimenti finalizzati
all'irrogazione delle relative sanzioni amministrative e al
recupero dei crediti derivanti dall'indebita fruizione
dell'esenzione fiscale da parte dei beneficiari delle assegnazioni
di benzina e di gasolio per autotrazione continuano a trovare
applicazione gli articoli 20, 21 e 22 della l.r. 7/1998.
Président
- Je vous rappelle que la discussion générale
du projet de loi n° 59 a été déjà close ce matin, nous continuons
avec les interventions de réplique.
La parole au Conseiller Louvin.
Louvin (VdAV-R)
- Grazie, Presidente. Il dibattito di
questa mattina è stato, mi pare, fra i dibattiti più approfonditi,
più seri e attenti a cui abbiamo potuto prendere parte dall'inizio
di questa legislatura. Credo che quasi tutti i colleghi che sono
intervenuti abbiano avuto la possibilità di essere consapevoli che
si metteva un punto fermo su una vicenda che ha radici profonde,
che ha coinvolto la nostra autonomia e la nostra Assemblea
regionale fin dal suo esordio e abbiamo cercato tutti, sia con
esperienza personale diretta, sia con lavoro di approfondimento, di
tirare le fila di una questione particolarmente delicata e
complessa. Nel presentare una relazione di minoranza abbiamo voluto
portare il nostro modesto contributo e aggiungere un punto di vista
sulla questione, rispetto alla quale abbiamo apprezzato gli
interventi sia per la sensibilità politica che per la competenza
con la quale sono venuti, alcuni dei quali anche da testimoni
diretti di queste vicende degli ultimi anni, che hanno visto il
declino e, con l'atto che andiamo a votare fra poco, anche la
conclusione della parabola dei buoni di benzina in Valle d'Aosta.
Ci pare di poter dire che questa sia una questione sulla quale
molti hanno cercato di fare la loro parte, non tutti forse con la
stessa ottica, e devo dire che avremmo dal nostro punto di vista -
lo ripeto - tenuto molto a che vi fosse una grande solidarietà
della Regione nel difendere dei principi costituzionali prima di
tutto e la loro attuazione per via di norma di attuazione, cosa che
come abbiamo visto non è stata possibile malgrado alcuni tentativi.
Abbiamo voluto sottolineare anche una debolezza politica della
Regione nel non aver perseguito fino in fondo questa via e
sull'altro versante anche una relativa indisponibilità, legata
certamente all'avvicendarsi di due legislature, proprio in un
momento delicato fra il 2007 e il 2008, che non hanno consentito di
fissare con precisione questo trapasso da una situazione
antecedente di acconto sulla questione della zona franca attraverso
l'erogazione dei buoni di benzina ad una situazione posteriore che,
a nostro avviso, doveva essere consacrata con norma di attuazione,
per costituire anche in relazione al federalismo fiscale in
discussione in questi giorni un punto di forza della nostra
Regione. Noi ci presenteremo invece a questo tavolo con una
relativa debolezza legata alla perdita di questo piccolo, ma
significativo blocco del nostro ordinamento finanziario. Abbiamo
anche sottolineato... non abbiamo voluto esasperare, e credo che lo
abbiano percepito tutti i colleghi, nei toni, nei modi antagonismi
politici che pure ci sono e ci sono stati: non abbiamo voluto
enfatizzare questi momenti, ma abbiamo dovuto rimarcare differenze
di approccio, differenze di strategia anche delle varie forze
politiche che si sono mosse in modo differente.
Mentre da parte di molti c'è stata questa volontà di fare un
minimo di memoria storica in quest'aula, cosa che ritenevamo e
riteniamo doverosa nei passaggi più significativi del nostro
lavoro, abbiamo constatato una certa approssimazione e anche un
tono alquanto sbrigativo nel chiudere il dibattito; me ne rammarico
personalmente, ma ho percepito questa sensazione fra molti
colleghi, avendo ascoltato con attenzione, come sempre, le parole
del Presidente della Regione che confesso mi pare abbiano
liquidato, in termini alquanto sommari, una questione della quale
noi crediamo debba essere percepita da tutta la comunità valdostana
l'assoluta delicatezza. Non è consueto che il Presidente della
Regione chiuda con un approccio così svelto e sbrigativo una
tematica di questo genere, ma non è una questione di pura forma.
Per noi è una questione che invade il campo della sostanza, perché
riteniamo che proprio dal modo in cui usciamo dal dibattito di
oggi, come ha voluto segnalarlo il collega La Torre, dipenderà
anche l'esito delle battaglie che faremo in seguito, speriamo
coralmente, perché siamo in 35 consiglieri a difendere la nostra
autonomia regionale al di là del colore che portiamo sulla casacca
del partito per il quale militiamo. Questo a noi pare essere un
aspetto significativo che deve rappresentare un impegno da adesso
in avanti, un impegno che, come altri hanno voluto sottolineare,
deve vederci anche consapevoli delle debolezze. È stato
significativo in quest'aula sentire onestissime parole di
riconoscimento di debolezza, di incapacità o impossibilità di
vedere oltre l'ostacolo che abbiamo avuto in passato. Certo, come
ha rilevato il collega Caveri, in certi momenti non era facile, né
possibile prevedere; a memoria posso ricordare le vicende dei primi
anni '90, nei quali obiettivamente era impercepibile il rischio che
avremmo corso 15 anni dopo. Avevo citato stamani
en passant
l'esperienza molto approfondita e molto significativa della
"Commissione Mafrica", dei contributi eccellenti che erano stati
portati da esperti in quella occasione di riflessione sull'impatto
dell'ordinamento comunitario e devo dire, avendo riveduto quei
passaggi con attenzione, di non aver trovato nemmeno una riga che
negli studi, negli approfondimenti di allora facesse intravedere un
pericolo di questa natura, il pericolo è apparso significativamente
dopo. Ciascuno nei propri ruoli - chi dal Consiglio Valle, chi
dalla Giunta, chi dal Parlamento europeo e dal Parlamento nazionale
- ha avuto in certi momenti la possibilità o la necessità di
intervenire... è mancata obiettivamente una regia collettiva e ben
coordinata su tale questione, che mette in evidenza come anche
intelligenze acute, anche personalità forti alla guida di una
Regione non siano sufficienti per fare argine se non c'è un'azione
ben concertata e ben collegata, anche di dialogo... noi riteniamo
mai subalterno e mai su posizioni di debolezza, ma un dialogo fermo
con le autorità centrali, con il Governo qualunque colore esso sia,
ma vedere la nostra Regione su questi temi in posizione di forza
poter dialogare in modo fermo e poter dialogare con una sensibilità
comune a tutta la popolazione valdostana. Questa è l'altra
sottolineatura che abbiamo fatto nel dibattito e che rifacciamo al
termine della discussione di oggi: quanto sia mancata
l'informazione. Su questo il Presidente della Regione è stato
elusivo dicendo che forse era meglio non parlarne; questa è
un'opinione da cui dissentiamo radicalmente! Era meglio parlarne!
Sarebbe stato molto meglio parlarne più approfonditamente e che di
tutti i passaggi, di tutti i gradini che sono stati percorsi in
questa vicenda vi fosse un opportuno allargamento della platea
nella discussione. Noi l'abbiamo ricostruita a posteriori, come
nello specchietto retrovisore, sotto la Presidenza del collega
Zucchi; all'interno della commissione abbiamo potuto ricostruire
quello che è avvenuto, lo abbiamo fatto anche grazie all'Assessore
e alla documentazione che ci ha fornito, che ci ha documentato i
vari anelli di una catena di cui penso la maggior parte di noi
avevano solo una percezione parziale. Questo è stato per noi
sicuramente un esercizio importante, ma siamo convinti sul piano
politico - e questa è un'opinione non solo da relatore, ma anche da
rappresentante di un gruppo politico che siede intorno a tale
tavolo - che sarebbe stato opportuno che non fossero così velati,
che non fossero tenuti lontani i nostri concittadini dall'esistenza
di questo... non pericolo, ma di tale invitabile conclusione di una
vicenda che ci avrebbe dovuto vedere tutti più partecipi e
presenti.
Glielo dico senza animosità, Presidente: il suo intervento,
rispetto ad altri interventi che in quest'aula sono stati molto
apprezzati a conclusione di dibattiti per la puntualità con la
quale lei ha interloquito con i vari gruppi politici, è stato un
intervento generico, nel quale i "qualcuno" sono stati un po'
troppo numerosi. Abbiamo tutti dei nomi, abbiamo tutti delle
appartenenze politiche, siamo distinguibili, i nostri giornali di
partito, i nostri organi di stampa, le nostre stesse dichiarazioni
sono ben identificabili. Su questa, come su altre questioni, siamo
più contenti quando lei, nel rivolgersi a questa Assemblea,
individua più precisamente delle responsabilità politiche o indica
puntualmente il disaccordo rispetto a posizioni che sono espresse,
ma non voglio che questa notazione colori eccessivamente
l'intervento. Noi vogliamo solo, in conclusione del dibattito,
constatare come questo Consiglio obiettivamente non abbia potuto
fare di più nel preservare alla comunità valdostana un beneficio
che, come è stato detto, è stato di grande utilità per la comunità
valdostana, è stato talmente utile da diventare parte del sentire
comune del nostro essere valdostani, invidiato dall'esterno, ma
molto caldamente apprezzato all'interno. Ci dispiace che questo
passaggio debba essere segnato da un rammarico che non è colmato da
un momento forte di rafforzamento legislativo, che si traduca in
strumenti alternativi, in metodi diversi per far sentire
direttamente ai valdostani che la compensazione che allora, come ha
detto bene l'Assessore Pastoret, era strettamente connessa con una
rivendicazione autonomistica che andava ben al di là di una
richiesta puramente economica... che questo oggi venga a doversi
chiudere senza che vi sia una piena consapevolezza di quello che è
stato e di quello che, a nostro modo di vedere, dovrebbe diventare
nell'ordinamento finanziario che seguirà quello attuale, perché
naturalmente la ruota non si ferma, la ruota continua a girare e
non vorremmo che fosse una ruota che riserva delle sorprese amare
alla Valle d'Aosta, soprattutto nel momento in cui si discuterà del
federalismo fiscale.
Anticipo anche la dichiarazione di voto se questo è consentito,
o se si preferisce spezzare in due l'intervento... ma penso che
nell'economia del tempo che abbiamo, di un pomeriggio che è
dedicato ad altri argomenti di peso, possa essere opportuno
concludere che gli elementi che abbiamo messo in evidenza nella
nostra relazione di minoranza sono condivisi da tutto il gruppo
Vallée d'Aoste Vive-Renouveau come motivazioni per le quali, nel
considerare inevitabile una chiusura di questo genere, non si può
dare un voto favorevole alla modalità con la quale questo è
avvenuto, avendo noi auspicato che potesse avere luogo secondo
percorsi diversi e con modalità di interlocuzione diverse nei
confronti dell'intera comunità valdostana. Anticipiamo quindi un
voto negativo su tale disegno di legge. Grazie, Presidente.
Président
- Nous pouvons passer à l'examen article par
article. Scusate, l'intervento del collega Louvin era dovuto al
fatto che lui era relatore e ha voluto cogliere l'occasione per
fare anche la dichiarazione di voto, ma normalmente la
dichiarazione di voto viene fatta alla fine della discussione
articolo per articolo o sul primo articolo.
La parole au Conseiller La Torre sur l'article
1
er
.
La Torre (FA)
- Anche come relatore, visto che
giustamente lo sono. È evidente che oggi prendiamo atto con
rammarico dei rapporti con la nuova prospettiva europea che
impongono alla Valle d'Aosta questo prezzo, ma è anche evidente che
questo ci deve far riflettere sulle fasi della politica, i
cambiamenti che intervengono; fasi della politica che nella
ricostruzione storica, va sottolineato, ci hanno visti protagonisti
al positivo. Noi e la nostra autonomia, partendo dal pensiero di
Chabod e di Chanoux, l'abbiamo costruita e la nostra autonomia si
basa su un'identità culturale, su una dignità, su qualcosa che,
come deve essere chiaro a tutti, va ben oltre il discorso dei buoni
benzina. La nostra autonomia è piena di valori, ma anche di
contenuti e la nostra autonomia si è realizzata nei valori e nei
contenuti anche attraverso quello che abbiamo saputo negoziare con
lo Stato; non ci possiamo dimenticare i 9/10 del riparto fiscale.
In questa ricostruzione mi piace ricordare il nome di Ramera, non è
stato fatto, ma mi sembra corretto ricordare chi ha operato per
tali conquiste. In questo senso ecco che una fase della politica
nuova oggi noi la dobbiamo affrontare insieme, una fase che parte
da questa presa d'atto dall'imposizione europea, ma che ci deve far
comprendere come la nostra autonomia non sia in discussione, ma la
nostra autonomia va riletta e reimpostata sulla base di tali fasi
di cambiamento che dobbiamo affrontare. Il ragionamento allora mi
trova sensibile, Consigliere Louvin, quando lei dice che è un
interesse di questa collettività, è un interesse che insieme
dobbiamo portare avanti, come giustamente è stato sottolineato da
altri, così come è anche avvenuto nella commissione. C'è stata una
lunga discussione in commissione, molto positiva e costruttiva,
ognuno evidenziando gli aspetti che voleva sottolineare, ma non una
discussione che ci ha visti divisi. A mio avviso, la nuova fase è
allora quella di una difesa attiva della nostra autonomia, non che
la difesa precedente fosse una difesa passiva: la difesa precedente
era semplicemente un consolidamento dei percorsi che avevamo
portato avanti. Oggi dobbiamo relazionarci rispetto ai cambiamenti
in un modo più marcato, che deve vederci protagonisti insieme in
questa discussione con lo Stato.
Non so se sarà una zona franca di montagna quello che potrebbe
essere l'elemento dirimente rispetto ad una situazione, certamente
dobbiamo dire per onestà intellettuale che, così come non possiamo
pensare che i buoni benzina identificassero l'autonomia, certamente
dobbiamo riconoscere che è un danno il fatto di non poterli più
dare alla nostra popolazione. Non va nemmeno confuso il fatto di
aver dato in maniera intelligente da parte di questa maggioranza un
buono riscaldamento, che non è sostitutivo del buono benzina, non
lo è e non può nemmeno esserlo, ma è solo un tener conto delle
ragioni di un popolo di montagna e di una condizione del vivere in
montagna, su cui avremo modo di confrontarci ancora.
Ho avuto modo di leggere anche un documento che è stato
presentato dagli ex consiglieri, che parla delle caratteristiche
del nostro particolarismo: è un bel terreno di confronto, è anche
un terreno dove ci si può qualificare rispetto ai cambiamenti che
ci circondano e che attraversano il nostro Paese, cambiamenti
legati ad un conflitto che in questo momento vede tenere dei toni
altissimi e che ci rende più difficile interloquire con l'azione
del Governo, il federalismo fiscale, il Codice delle autonomie, e
quelle che sono contrattazioni che avvengono in altre regioni come
il Trentino o altre situazioni.
Oggi credo sia necessario insieme avere questa consapevolezza:
che dobbiamo entrare in una fase attiva della nostra autonomia, in
questo servirà un rapporto con le forze che rappresentano a livello
nazionale il governo. Ho apprezzato non solo l'intervento di
Zucchi, ma anche quello di Donzel quando dice:
"non si cerchino
colpevoli, non ce ne sono"
, ha ragione. Noi abbiamo gestito
correttamente la nostra autonomia, garantendo il benessere alla
nostra popolazione; oggi non possiamo che prendere atto che
l'Europa con le sue nuove prospettive impone purtroppo dei nuovi
percorsi. L'abilità starà proprio nella nostra capacità di saper
leggere questi nuovi percorsi, di saperli adeguare alla nostra
autonomia e soprattutto di continuare a garantire nel nostro
bilancio e con il nostro bilancio quelle certezze ai valdostani che
fino ad oggi sono state date, ossia un benessere e una qualità
della vita in Valle d'Aosta nella certezza della nostra autonomia e
dei nostri diritti, che non sono messi in discussione e non
potranno mai essere messi in discussione. Grazie.
Président
- La parole au Conseiller Lattanzi.
Lattanzi (PdL)
- Grazie, Presidente. Certo che ad
ascoltare il dibattito di oggi ci viene in mente quel famoso detto
che "le vittorie hanno tanti padri e le sconfitte sono orfane". Ad
ascoltare i vari interventi, se oggi si dovesse tracciare il
bilancio delle responsabilità, un passaggio che non condivido
dell'amico La Torre è:
"abbiamo fatto tutto il possibile, non è
colpa di nessuno"
e allarghiamo le braccia. Le responsabilità
nella storia, come diceva Pastoret stamani, saranno chiarissime
quando magari non saranno più protagonisti sul palco del teatrino
della politica gli attori che magari avevano qualche
responsabilità, ma che sono tuttora recitanti, quindi viene
imbarazzante coinvolgerli. La storia fra qualche anno ci permetterà
di riflettere con più serenità su quello che si poteva e si doveva
fare, su quello che lo Stato italiano, la Democrazia Cristiana...
ho sentito delle letture di parte che, Pastoret, francamente sono
inaccettabili per chi vive con un minimo di onestà intellettuale,
ha vissuto e osservato la politica, perché dire che il Governo
centralista non ci ha permesso la zona quando i 9/10 sono stati
concessi... l'IVA da importazione è stata concessa, ossia diciamo
che abbiamo ottenuto quello che siamo stati capaci di portarci a
casa. Ricordatevi che per 50 Governi in 50 anni le finanziarie e la
fiducia alle finanziarie si giocavano su un voto: quel voto
determinante era quasi sempre il Senatore o della Volkspartei, o
dell'Union Valdôtaine, qualche volta ce la siamo giocata bene,
qualche altra non ce la siamo giocata bene, diciamocela "fuori dai
denti"! Voglio chiudere così l'analisi, altrimenti ripercorrerei,
sbagliando, un'analisi storica che dobbiamo rimandare al futuro, ma
credo che dobbiamo imporci una riflessione seria, prendendo spunto
anche dal titolo di questo bellissimo video di Joseph Péaquin sulla
vita del nostro guardiaparco del Gran Paradiso che dice:
"siamo
in un altro mondo"
. Rendiamoci conto che siamo in un altro
mondo, che altre zone molto meno arroccate sulla difesa
dell'autonomia, del senso culturale, linguistico, etnico,
populistico hanno ottenuto zone franche senza tanto smuovere le
questioni culturali, ma solo perché hanno saputo negoziare a
livello di Stato e di Europa in maniera più pesante di quanto non
abbiamo fatto noi. Sono di poche centinaia di chilometri le nuove
zone a diverso impatto fiscale solo qui a Ventimiglia, sappiamo
tutti perché nascono queste zone franche fiscali rispetto alla
lotta che stiamo facendo.
È evidente che il buono benzina che viene meno non è solo un
privilegio... magari qualcuno dirà:
"adesso non avete più
neanche quello"
, ma è un attacco alla nostra autonomia, quindi
il venir meno di questa fiscalità diversa è una minore opportunità
di autonomia, che dobbiamo riconquistare su altri tavoli, partendo
da un presupposto: i centri di decisione su tali questioni sono
stati portati ad un livello superiore, si gioca la partita a
Bruxelles, noi a Bruxelles ci dobbiamo essere. Abbiamo perso
l'occasione del parlamentare europeo, perché non siamo stati capaci
di far comprendere ai valdostani che si doveva mandare un
europarlamentare e lasciarcelo a lavorare a Bruxelles per la Valle
d'Aosta, non dobbiamo commettere lo stesso errore quando andiamo a
negoziare con lo Stato italiano per quanto riguarda la nascita di
nuove zone franche, chiamatele di impresa, di montagna, di confine,
di frontiera, o come volete, ma un concetto è chiaro: le imprese
per poter lavorare devono poter avere degli impatti fiscali
ridotti, se non riesce a farlo lo Stato, dobbiamo combattere,
perché si possa fare noi in maniera autonoma sul nostro territorio,
"tutto il resto
- qualcuno direbbe -
sono
chiacchiere"
.
Président
- La parole au Conseiller Salzone.
Salzone (SA-UdC-VdA)
- Grazie, Presidente. Anche noi
prima di tutto, vogliamo associarci a coloro che hanno fatto
rilevare la validità del dibattito che si è sviluppato soprattutto
in I Commissione, ma che anche in quest'aula ha trovato un ampio
consenso nella valutazione. Volevo sottolineare l'aspetto del
dibattito in commissione, che ha messo in risalto anche le diverse
posizioni filosofiche rispetto all'oggetto di cui stiamo
discutendo. Abbiamo apprezzato e condividiamo la sagacia con cui si
è voluto sottolineare che sulla questione della zona franca è
venuto a mancare il rispetto di un impegno dello Stato nei nostri
confronti. Abbiamo ascoltato con molta attenzione i diversi
percorsi storici che evidentemente hanno sviluppato opinioni e
sfumature diverse a seconda della provenienza politica. Abbiamo
anche apprezzato i toni della discussione, che, come avevamo
chiesto in commissione, non sono mai "scaduti" nella
strumentalizzazione di parte. Chiediamo però anche concretezza,
perché il fatto di cui dobbiamo discutere oggi è tutto sommato una
presa d'atto.
Se possiamo, vorremmo dire con assoluta pacatezza che non ci
riconosciamo in coloro che hanno adombrato la responsabilità della
mancata attuazione della zona franca alla Democrazia Cristiana. Non
sono certo io che devo difendere la Democrazia Cristiana, ma
l'analisi fatta dall'Assessore Pastoret in questo passaggio ci pare
piuttosto semplicistica e unilaterale e richiederebbe comunque un
dibattito più approfondito. Proprio per questo vogliamo ricordare
che, se oggi abbiamo un sistema di autogoverno importante e
invidiato, è grazie al riparto fiscale, ai 9/10, e lo dobbiamo
grazie anche al prezioso lavoro svolto dagli uomini della
Democrazia Cristiana in quegli anni e la citazione di Sergio Ramera
mi pare particolarmente opportuna.
Al di là del percorso storico, delle eventuali responsabilità
politiche degli attori in campo, oggi votiamo un atto dovuto: la
direttiva della Comunità europea, che dal 27 ottobre 2003 ha
stabilito l'eliminazione dei contingenti annui di carburante e
lubrificante concessi in esenzione fiscale alla Valle d'Aosta. Ciò
è dovuto al fatto che la Comunità europea in materia di tassazione
di prodotti energetici ha ristrutturato il quadro comunitario per
la tassazione di questi prodotti, per cui è necessario anche per
noi adeguare la nostra normativa al diritto comunitario in questo
momento vigente, abrogando tutte le normative regionali
incompatibili con la direttiva stessa. È evidente che la
prerogativa di avere un forte risparmio di spesa soprattutto per la
benzina costituiva per la nostra comunità una sorta di credito per
non aver avuto in concessione dallo Stato la zona franca, ma di
questo è già stato dibattuto ampiamente, quindi non mi
soffermerò.
È ovvio che la perdita dei cosiddetti "buoni di benzina" da una
parte non ci rallegra, anche per le cose che sono state ampiamente
dette, dall'altra però ci consente di mettere a tacere tutti coloro
che, interni ed esterni alla Valle d'Aosta, per tanto tempo hanno
usato l'argomento del privilegio mettendoci alla berlina dei soliti
detrattori. Qui mi viene da ricordare che anche solo nella scorsa
legislatura sedevano fra questi banchi partiti che hanno sempre
sottolineato con una certa virulenza il concetto del privilegio dei
buoni di benzina. Oggi quindi questo Governo regionale, senza
troppo recriminare e comunque senza piangerci addosso, vuole
ricercare nell'ambito delle sue possibilità strumenti idonei che
consentano un recupero di ciò che ci è stato tolto, utilizzando
tutte le nostre capacità per migliorare la qualità della vita dei
nostri cittadini.
Président
- La parole au Conseiller Donzel.
Donzel (PD)
- Il nostro partito è stato molto chiaro:
vediamo nella difficile decisione che bisogna prendere oggi un atto
che non si può non prendere, sarebbe chiudere gli occhi di fronte
alla realtà. Siamo consapevoli che uno sforzo maggiore va fatto per
connetterci all'Europa, dove decisioni importanti vengono prese e
toccano piccoli territori che non riescono a far sentire la loro
voce. Noi, come Partito Democratico, ci stiamo attivando affinché -
se non direttamente, perché non è stato possibile attraverso un
parlamentare valdostano - vi siano altri parlamentari che in Europa
possano dare attenzione alla nostra voce, senza per questo guardare
direttamente e unicamente a farne una questione di partito, ma
nell'interesse generale di tutti i valdostani.
Siamo convinti che questa dura prova che viviamo adesso non sia
l'ultima di una serie di avvenimenti che ci può toccare da vicino;
anche nelle interpellanze di questa tornata di Consiglio regionale
sono stati evocati temi europei, su cui ci vuole grande attenzione
da parte della Valle d'Aosta.
Nel riepilogare tutta una serie di vicende, ogni parte
probabilmente ha cercato di far valere le sue ragioni; questo
elogio particolare alla Democrazia Cristiana per la grande
attenzione all'autonomia valdostana... ecco non spingiamoci troppo
oltre, ma diciamo che tanti attori hanno concorso alcune volte di
più, altre di meno e sicuramente non va dimenticato che, se zona
franca non è stata, altri benefici sono venuti non solo economici,
come il riparto fiscale, i 7/10 e poi i 9/10, ma anche importanti
competenze che sono state acquisite. Di fronte a Regioni che sono
diventate effettivamente Regioni solo dagli anni '70 in poi, non
bisogna dimenticare che la Valle d'Aosta fu Regione autonoma fin
dal dopoguerra e quindi un percorso lungo che dobbiamo continuare a
difendere.
Noi voteremo con senso di responsabilità questo provvedimento,
guardando soprattutto al futuro e ci importa poco se il futuro si
chiamerà punto franco di montagna, zona franca di montagna, ma
condividiamo quella determinazione che ci è parso di capire da
alcuni interventi delle file della maggioranza e del Presidente
stesso, ossia la volontà di guardare alla possibilità di
defiscalizzazione dei territori di montagna come uno dei punti
fondamentali. Non dimenticando però che la nostra azione deve
essere fatta a 360 gradi, perché ci sono tanti aspetti dove noi
dobbiamo giocare la nostra partita: aspetti economici, ma anche
aspetti di acquisizione di nuove competenze che sono lì a garantire
la nostra autonomia. Un'autonomia che, se saremo in grado di
difendere, trova anche in alcuni articoli, che sono principi
fondamentali della Carta costituzionale, come gli articoli 5 e 6
letti in connessione, degli elementi che non sono cancellabili in
quattro e quattr'otto. Anche se qualcuno alle volte evoca grandi
modifiche della Costituzione, quei principi fondamentali per noi
sono irrinunciabili e non verranno assolutamente modificati,
checché ne dicano quelli che alle volte si lasciano scappare anche
delle battute cinematografiche di dubbio gusto, perché, quando si
fa una citazione, bisogna ricordarsi chi è che ha pronunciato
quelle parole nel film e io mi guarderei bene dal fare citazioni
mafiose in un'aula di Consiglio regionale.
Président
- La parole au Président de la Région,
Rollandin.
Rollandin (UV)
- Grazie, Presidente. Visto che è stata
fatta da parte di tutti una dichiarazione di intenzione, credo sia
giusto anche da parte del Governo regionale fare due considerazioni
su questo aspetto. Nel precedente intervento avevo sottolineato non
citandole... non credo che questa sia un'imprudenza, altrimenti
dovevo dire:
"La Torre ha fatto la storia dal... Louvin ha fatto
la storia aggiungendo e citando le premesse, Caveri ha ripreso
quello che..."
, non pensavo che questo fosse così drammatico.
Non avendo citato nominalmente sia i relatori, sia gli intervenuti,
a cui ho dato atto di aver ricostruito con puntualità la storia,
non mi sembrava di dover ripetere quella che è ormai una storia
nota, dando atto di aver saputo individuare i temi specifici, i
punti di debolezza, i punti di forza che erano stati evidenziati.
Mi sembrava piuttosto normale dire alla fine che oggi noi
sicuramente non siamo felici di venir qui a portare un
provvedimento che toglie i buoni della benzina, questo è evidente.
Non è nemmeno da sottovalutare che qualcuno, nemmeno tanto lontano
nei tempi, abbia cercato di dire:
"se si tolgono i buoni, è
perché qualcuno non ha operato come doveva"
, perché leggiamo
tutti i giornali e questo è stato detto a chiare lettere:
"è
colpa di... cosa hanno fatto per..."
. A noi sembrava che il
dibattito di oggi avesse riportato la questione nei termini in cui
obiettivamente è stata ricordata con ampiezza di particolari e cosa
diceva? Che si è arrivati oggi a vedere che gli attori non sono più
quelli del 1949, che il discorso dell'Europa ha un peso che supera
di gran lunga la sommatoria dei 27 Stati che sono parte di questo
nuovo meccanismo, che il ruolo delle Regioni è nell'ambito del
Consesso europeo non attivo in fase ascendente, come è stato ben
ricordato stamani, ossia non partecipa alle fasi decisionali, ma
prende atto di decisioni che vengono prese in nome e per conto, che
c'è un dibattito aperto sul regionalismo. Oggi qui discutiamo del
federalismo fiscale, del ruolo delle Regioni; i vicini francesi
stanno discutendo un progetto di modifica del ruolo delle Regioni
drammatico, dove si dice:
"esiste Parigi e i Comuni, le Regioni
fanno altro, non esistono più!"
. Mentre noi discutiamo di
questo, non più tardi di ieri al GECT i cugini francesi del
Rhône-Alpes ci hanno chiesto solidarietà per dire che si doveva
prendere posizione contro un progetto che viene portato avanti a
livello nazionale francese, che riduce drasticamente il potere
delle Regioni, questo nel momento in cui da tutte le parti
cerchiamo di dire che le Regioni sono parte attiva; non lo sono
nemmeno nei propri Stati, figurarsi nei confronti dell'Europa! Ho
fatto questi brevi cenni per dire che mi sembrava più corretto,
anziché cercare di addossare delle colpe o di farsi dei meriti...
che non ci sono, se colpa c'è... perché, anche quando sento:
"non votiamo, perché non condividiamo le modalità con cui si è
arrivati"
, ma con quali modalità volevamo arrivare? Più che
dire che sono abrogati i buoni di benzina come potevamo condirlo
questo "bagnetto"?
Ogni tanto mi chiedo...
"la modalità... la
sensibilizzazione..."
, tutto giusto, fra l'altro non ho detto
che non si doveva spiegare alla gente, anzi noi faremo di tutto per
spiegare alla gente quali sono stati i passaggi, ma questo non
cambia nulla: è una presa d'atto che non possiamo fare altrimenti.
Quando si poteva intervenire? Eventualmente si poteva intervenire
dal 2003 in cui c'era stata la notifica di questo atto. Si è
discusso di qual è il valore della zona franca, credo che tutti
abbiano condiviso e avevo concluso dicendo che l'impegno è quello
di far sì che quello che è ancora possibile fare nell'ambito dello
spazio dell'ex zona franca... perché non dimentichiamo che la zona
franca aveva un senso quando eravamo in una situazione dove la zona
franca voleva dire importazione, valutazione di quello che
succedeva sulle merci. Vorrei ricordare qual è stata la rivoluzione
dell'autoporto: c'è stato un momento dove la grossa discussione era
fra quelli che sollecitavano più passaggi, perché significava più
IVA da importazione, più soldi per la Regione e quelli che
dicevano:
"via tutti i TIR"
, perché non volevano il
passaggio, il che significava milionate di euro o no; questo è un
discorso che adesso l'autoporto è lì riconvertito e noi stiamo
parlando d'altro. Questo per dire che non basta leggere la storia,
è importantissimo, lo sottolineo, è bene che sia stata fatta questa
lettura della storia con cui si è arrivati al 2003, con la
decisione dell'Unione europea attraverso i propri organismi a dire
che non si può più continuare e noi oggi abbiamo concluso un
percorso che abbiamo cercato di "tirare" finché abbiamo potuto.
Oggi eravamo sotto processo di infrazione, abbiamo detto la verità,
portandolo in aula.
Cosa possiamo fare per il futuro? La seconda ipotesi che abbiamo
portato all'attenzione è quella di dire:
"noi abbiamo un
progetto che va in questa direzione, non siamo fermi, stiamo
cercando di dare con tutta la necessaria attenzione delle soluzioni
e non solo delle illusioni"
. Nessuno ha voluto illudere
qualcuno, si è cercato di intervenire anche a favore della
popolazione tenendo conto che siamo una popolazione di montagna,
che se è vero che nelle valli laterali c'è una mobilità ancora
disagiata, c'è anche il discorso del riscaldamento, non legandolo
direttamente, ma prendendo atto che c'è un problema e dando
possibilmente una soluzione a tali problemi. Credo che con
questo... non sia un sistema che può portare ad immaginare che si
possa liquidare tutto e dare segni di debolezza, non è né
debolezza, né particolare forza: in questo momento abbiamo dovuto
prendere atto di una situazione evidente che non poteva essere
ulteriormente prorogata e a questi livelli, come tutti hanno
capito, l'unico punto che doveva essere affrontato era questo.
Abbiamo dato una prospettiva alla gente, abbiamo detto con
chiarezza cosa è successo e cosa possiamo fare soprattutto in
favore delle imprese che ribadiamo sono per noi uno dei punti più
importanti da vedere nell'ambito del processo di occupazione di
economia della nostra Regione. Ecco perché ribadiamo che oggi noi
crediamo che tutta l'aula dovrebbe votare questa legge, poi dico:
"impegniamoci a dare un peso a quello che si può fare
domani"
, ossia io non voto questo provvedimento per le
modalità, ma qual è l'alternativa? Come poteva essere presentato in
modo diverso oggi? Questo mi sono permesso di dire e credo che
nulla tolga alla possibilità di operare per il futuro, ormai per
quello che è stato possiamo rammaricarci se in alcuni passaggi
forse potevamo anche fare di più, o intervenire in modo diverso,
può darsi, non voglio adesso fare questa analisi sottile per dire
che forse in quel passaggio si poteva operare in modo diverso,
fatto sta che oggi siamo a tali conclusioni. Nessuno vuole limitare
tutti i benefici della nostra autonomia, nessuno sottovaluta
l'importanza di quello che hanno avuto questi fondi anche per
l'autonomia. Credo che sul discorso della zona franca torneremo
quanto prima per immaginare e ipotecare le previsioni per il futuro
della nostra Regione. Grazie.
Président
- Je soumets au vote l'article
1
er
:
Conseillers présents: 33
Votants: 29
Pour: 24
Contre: 5
Abstentions: 4 (Benin, Lattanzi, Tibaldi, Zucchi)
Le Conseil approuve.
Président
- Article 2: même résultat. Article 3: même
résultat. Article 4: même résultat.
Président
- Je soumets au vote la loi dans son
ensemble:
Conseillers présents: 33
Votants: 29
Pour: 24
Contre: 5
Abstentions: 4 (Benin, Lattanzi, Tibaldi, Zucchi)
Le Conseil approuve.
