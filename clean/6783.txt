Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1286 del 18 aprile 1985 - Resoconto
OGGETTO N. 1286/VIII - ISTITUZIONE DI CLASSI A "TEMPO
PROLUNGATO" NELLA SCUOLA MEDIA. (Interpellanza).
PRESIDENTE:
Do lettura dell'interpellanza presentata dai
Consiglieri Cout e Dolchi:
INTERPELLANZA
Per motivi diversi, su cui già ci si è soffermati in numerose
occasioni e sedi, lo scorso anno non è stata istituita alcuna
classe a "tempo prolungato" nella scuola media, pur essendovi
sufficienti richieste di iscrizione.
Tra le richieste di iscrizione alla prima classe della scuola
media vi sono quest'anno oltre 150 domande per l'iscrizione in una
classe "a tempo prolungato", nonostante la non incoraggiante
"propaganda" svolta rispetto a tale nuova organizzazione
scolastica.
Nel prossimo settembre potrebbero perciò essere istituite almeno
due classi a tempo prolungato, una presso la scuola media
Saint-Roch di Aosta ed una a Courmayeur.
Nel capoluogo regionale resterebbero però, in tale ipotesi, non
soddisfatte altre richieste che permetterebbero se accorpate, la
formazione di una o due classi, ferma restando la necessaria
disponibilità dei genitori interessati a spostare i propri figli
nella scuola media prescelta quale ulteriore sede di classi a
"tempo prolungato".
E' perciò necessario che al più presto vengano prese tutte le
iniziative opportune nei confronti dei genitori, degli insegnanti e
delle strutture scolastiche, se si vuole effettivamente dare corso
all'istituzione di un certo numero di classi a tempo
prolungato.
Ciò premesso i Consiglieri regionali
INTERPELLANO
l'Assessore regionale alla Pubblica Istruzione per
sapere:
1) quanti e quali classi di scuola media a "tempo prolungato"
verranno istituite per il prossimo anno scolastico;
2)
quali criteri verranno usati per giungere
all'istituzione di tali classi;
3)
quali iniziative verranno prese per far sì che esse
possano essere avviate in modo soddisfacente.
PRESIDENTE:
Ha chiesto di parlare il Consigliere Cout, ne
ha facoltà.
COUT - (P.C.I.):
Nel luglio 1983, con decreto
ministeriale, veniva data la possibilità ai genitori di scegliere
fra le classi a tempo normale e classi a tempo prolungato nella
scuola media.
Lo scorso anno in valle d'Aosta avevamo avuto 200 richieste e,
volendo, si sarebbero potute istituire alcune classi di tempo
prolungato. Per motivi vari che non staremo a ripetere, visto che
già ne avevamo discusso in altre occasioni, da parte dell'Assessore
non c'è stata la scelta per l'anno in corso della istituzione delle
classi a tempo prolungato. Alcune difficoltà erano state
evidenziate più che altro derivanti dal fatto di dover adeguare le
classi a tempo prolungato alle esigenze della valle d'Aosta, tanto
per essere chiari, concernenti il problema dell'insegnamento del
francese che portava alcuni disguidi per ciò che riguarda
l'orario.
Queste classi, malgrado tutto, non sono state istituite perché
le decisioni sono state fatte scivolare durante l'anno, fino poi ad
arrivare in tempo non utile per poter decidere, e a nostro avviso
questa è una responsabilità che l'Assessore si è assunto per l'anno
in corso. Quest'anno sono state inoltrate 150 richieste da parte
dei genitori per l'iscrizione dei loro ragazzi alle classi a tempo
prolungato, nonostante una propaganda non sempre positiva svolta a
proposito delle classi a tempo prolungato.
Dai dati che ci sono, nel prossimo anno potrebbero almeno essere
istituite due classi piene nella scuola media Saint-Roch di Aosta
ed in una classe a Courmayeur. Ci saranno altre possibilità: quelle
di mettere assieme diverse richieste, sempre sentiti i genitori per
saggiare la loro disponibilità di mandare i ragazzi nella scuola
che potrebbe essere scelta come sede di raggruppamenti di richieste
di iscrizione a classi di tempo prolungato. Però la scelta, come
pure la preparazione delle classi per un tempo prolungato che sia
seguito dall'insegnante, che sia preparato e programmato, deve
essere fatta in tempo utile, non si potrà cioè far slittare ancora
le decisioni da prendere.
Siamo convinti che ci sono delle difficoltà per l'adattamento
del tempo prolungato alla situazione della valle d'Aosta, però
vorrei ricordare che comunque esistono dei lati positivi per queste
classi a tempo prolungato; anche in valle c'è l'esigenza di seguire
in modo particolare alcuni alunni e nelle ore in più, da 36 a 40
ore settimanali come previsto per le classi a tempo prolungato, si
potrebbero avanzare dei progetti educativi diversi che andrebbero
ad indubbio vantaggio dei ragazzi che hanno delle difficoltà a
scuola. Ricordo che dai dati del CENSIS la regione valle d'Aosta
risulta avere una ripetenza degli alunni fra le più alte d'Italia,
con punte in alcuni casi del 30-35% Sono situazioni che vanno
indubbiamente affrontate e, tanto per cominciare, se non ci sono
altri modi per affrontarle, c'è questa possibilità di approfondire
meglio le singole discipline ed in più di sviluppare attività
culturali diverse o collaterali, di organizzare momenti di
insegnamento individuale. Sono indubbiamente delle chances che
possiamo dare ai ragazzi che hanno problemi o che si trovano in
momentanea difficoltà.
Con questa interpellanza abbiamo pensato di porre il problema in
tempo utile proprio per sapere sin d'ora cosa si potrà fare, anche
per esaudire le richieste che ci sono state da parte di alcuni
genitori.
PRESIDENTE:
Ha chiesto di parlare l'Assessore alla
Pubblica Istruzione Faval, ne ha facoltà.
FAVAL - (U.V.):
Il Consigliere Cout afferma: non c'è
stata la scelta dell'Assessore per la realizzazione delle classi a
tempo prolungato. Premetto che rispetto ad un problema di questo
genere non ritengo assolutamente che una decisione dovesse avvenire
a tavolino, e come il Consigliere Cout ben sa, è stato richiesto da
parte mia ai direttori didattici di voler tenere delle riunioni con
i genitori dei bimbi frequentanti la v classe elementare in modo da
informarli circa le possibilità di richiedere, in fase di
preiscrizione dei ragazzi alla classe I media, di fare la scelta
per la classe a tempo prolungato. E questo è stato fatto nei tempi
dovuti e nei modi dovuti, nonostante illazioni fatte dal
Consigliere Cout.
In seguito al risultato delle prescrizioni che sono avvenute per
la scelta a tempo prolungato, va anche detto che il computo va
fatto in relazione alle scuole perché non è ufficiale dire che ce
ne sono state 150; il Consigliere Cout sa bene che per poter
realizzare una classe a tempo prolungato ci vuole un numero minimo
all'interno di una scuola e quindi bisogna dividere le scuole.
Le richieste che sono pervenute sono le seguenti: per quanto
riguarda Aosta, alla XXV Aprile, 9; alla De Tillier, 8;
all'Einaudi, 11; alla Saint-Roch, 18; a variney, 6; alla Cerlogne,
10. A Morgex, 5; a Courmayeur, 20; a Villeneuve, 1; a Cogne, 1; a
Nus, 4; a Quart, 5; a Châtillon, 7; a Saint-vincent, 7; a
Valtournenche, 4; a Verrès, 8; ad Ayas, 2; a Brusson, 2; a
Pont-Saint-Martin, 12; a Gaby, 6; a Gressoney nessuna.
Tenuto conto di questa situazione con il Sovrintendente abbiamo
interpellato i Presidi della Saint-Roch, di Morgex e Courmayeur per
verificare assieme a loro la possibilità di realizzare il tempo
prolungato nelle loro scuole.
I Presidi hanno convocato il collegio dei docenti e stanno
verificando l'attuabilità della stessa. Ci siamo anche preoccupati
del fatto che, nonostante la richiesta non fosse sufficiente nelle
singole scuole - questo per quanto riguarda la città di Aosta - se
comunque queste riuscissero ad essere sommate in una unica scuola
si potrebbe realizzare forse una terza classe (seconda ad Aosta) a
tempo prolungato. Di conseguenza no concordato con il
Sovrintendente una lettera che è stata inviata ai Presidi delle
scuole medie di Aosta, che recita:
"Dalle comunicazioni pervenute a questo ufficio risulta che 56
alunni di v elementare hanno richiesto, all'atto della
presentazione di domanda di preiscrizione per l'anno scolastico
1985-86, la frequenza della classe prima a tempo prolungato. Poiché
la loro distribuzione tra le scuole cittadine è tale da non
consentire l'istituzione di classi a tempo prolungato presso ogni
Istituto si prega di interpellare i genitori degli alunni
richiedenti per conoscere se siano interessati alla eventuale
frequenza di una classe a tempo prolungato anche presso una scuola
diversa da quella indicata all'atto della preiscrizione. Al termine
della indagine si prega trasmettere allo scrivente un elenco
nominativo degli alunni di cui si tratta, specificando per ciascuno
di essi il domicilio e la scuola, o le scuole eventualmente
indicate in alternativa alla domanda principale."
Le risposte stanno pervenendo, ma da quelle che abbiamo ricevuto
non pare che siano disponibili a trasferirsi in altra scuola, altri
addirittura hanno fatto presente che non avevano capito bene di
cosa si trattasse.
Questo è quello che si sta facendo nei tempi previsti e se le
condizioni lo consentiranno vedremo di realizzare il tempo
prolungato anche nelle scuole nelle quali, per il numero attuale
delle preiscrizioni, non è possibile, sempre che ci siano genitori
disponibili a portare i ragazzi in scuole diverse da quelle dove
hanno fatto la preiscrizione.
Circa poi l'utilità del tempo prolungato, personalmente non ho
la stessa opinione del Consigliere Cout, anche perché maggiorare
anche solo di tre ore l'orario scolastico in valle d'Aosta
significa tenere i ragazzi a scuola tutti i pomeriggi e non so se
questo sia effettivamente utile. Inoltre esiste una tendenza -
perlomeno questo lo abbiamo verificato con i direttori didattici -
alla iscrizione del tempo prolungato da parte di famiglie che già
normalmente si curano poco dei propri figli, quindi è una forma di
ulteriore disinteresse nei confronti dell'attività scolastica del
proprio bimbo. Si tratta, tanto per parlare in termini molto
chiari, di una ulteriore forma di parcheggio, cosa che non
intendiamo incentivare. Ci sono però situazioni in cui la richiesta
ha delle motivazioni di carattere diverso.
Circa poi il fatto che certe statistiche mettano in evidenza una
elevata percentuale di ripetenti in valle d'Aosta, se ho capito
bene il Consigliere Cout lo considera in termini negativi.
Personalmente ritengo che sia un fatto positivo nel senso che
finalmente si tratta di assumere delle responsabilità da parte
degli insegnanti nei confronti del concetto scuola, il quale non è
quello comunque di conseguire il diploma, che lo si consegue se ci
sono dei contenuti rispetto all'andamento scolastico.
Questa mi pare una forma molto seria di condurre l'attività
didattica all'interno della scuola valdostana.
PRESIDENTE:
Ha chiesto di parlare il Consigliere Cout, ne
ha facoltà.
COUT - (P.C.I.):
Sono insoddisfatto per molti versi,
della risposta che ha dato l'Assessore Faval all'interpellanza.
Intanto voglio subito sgombrare il campo dalla velata accusa di
aver fatto delle illazioni, che, se ci fossero state, non sarebbero
state dirette all'Assessore perché quando parlavo di propaganda
negativa sull'iscrizione a tempo prolungato non mi riferivo a
lui.
Sono dell'idea che le decisioni sulle classi a tempo prolungato
non debbano essere lasciate solo ai Presidi ed agli insegnanti;
infatti la possibilità di iscrivere i ragazzi alle classi di tempo
prolungato era stata data ai genitori, dobbiamo tenere in
considerazione anche il fatto che le richieste ci sono state.
Quando sono in discussione argomenti di questo tipo, (e l'ho
potuto verificare di persona nel corso della riunione convocata
appositamente dalla sezione che l'ha esaminata del Consiglio,
scolastico regionale) è logico che ci siano due posizioni diverse
da parte dei genitori e da parte degli insegnanti, perché è comodo,
da parte di qualcuno, non r- sere disponibile a modificare anche
minimamente il tipo di insegnamento a cui è stato abituato per
anni.
Il tempo prolungato non comporta alcuna differenza se non la
modifica del metodo di insegnamento, perché non ci saranno per gli
insegnanti (cosa di cui invece hanno molta paura perché
probabilmente non hanno capito il problema) ore in più. L'orario
infatti rimarrà lo stesso: solo su questo aspetto c'è stata, da
parte degli insegnanti, una presa di posizione contraria.
Su questa posizione no le mie più grosse riserve come pure sul
fatto che le ripetenze giovino ai ragazzi. Sono convinto che il
metodo migliore di insegnamento sia quello di dare ai ragazzi la
possibilità di arrivare preparati alla fine dell'anno e quindi
essere promossi, non quello di essere dei ripetenti!
Il problema, a mio avviso, è a monte, non conseguente alla
ripetenza. Purtroppo però se il problema si presenta dopo e va
trovata una soluzione vorrei chiedere all'Assessore quale
alternativa si prospetta per dare la possibilità ai ragazzi di
recuperare, se non quella di accettare, anche in misura minima,
queste cassi a tempo prolungato che sono state proposte. Sono molto
insoddisfatto della risposta data all'interpellanza.
