Classificazione
ENTI LOCALI
Comuni



Oggetto del Consiglio n. 2058 del 12 dicembre 2022 - Resoconto
OGGETTO N. 2058/XVI - Interrogazione a risposta immediata:
"Incompatibilità con la carica di sindaco, vice sindaco e
consigliere comunale della figura del referente dei servizi anziani
in enti strumentali del Comune".
Bertin (Presidente) -
Punto n. 5 all'ordine del giorno.
Per l'illustrazione, consigliere Manfrin.
Manfrin (LEGA VDA) -
Molto in breve, abbiamo voluto
interrogare la Presidenza per avere un'interpretazione univoca
circa la sussistenza di questioni d'incompatibilità con il ruolo
che abbiamo evidenziato, quindi con i ruoli che all'interno del
testo sono stati evidenziati, anche citando i passaggi di alcune
delibere, per comprendere se i summenzionati incarichi, che sono
stati poi evidenziati ed assegnati ad amministratori locali, siano
o no compatibili con il loro ruolo.
Siccome c'erano state alcune risposte, diciamo, contrastanti,
abbiamo voluto fugare ogni dubbio con quest'interpretazione che
auspichiamo possa essere chiarificatrice in maniera da poter poi
organizzare i passi successivi.
Presidente -
Risponde il Presidente della Regione.
Lavevaz (UV) -
Diciamo che questo Question Time, come avevo
detto in chiusura dello scorso Consiglio, ho qualche difficoltà a
inquadrarlo come urgente o come afferente a questioni di attualità,
comunque proverò a dare una risposta, anche se è oggettivamente
difficile, perché la risposta più semplice e più veloce sarebbe:
"Dipende", nel senso che, parlando del referente dei servizi per
gli anziani, non c'è un'uniformità d'interpretazione stretta e
rigorosa come dev'essere un'interpretazione di questo tenore, in
quanto la questione va analizzata più nel dettaglio, anche perché,
vista la difficoltà e le criticità che le Unités des Communes hanno
tutt'oggi - e avevano già nel 2021 - nel reperire personale, anche
nelle more della conclusione dei percorsi formativi che sono
iniziati e delle certificazioni delle competenze previste per la
figura professionale di referente dei servizi per gli anziani, la
Giunta regionale ha temporaneamente autorizzato gli enti gestori a
riconoscere la figura di referente dei servizi anziani anche a
personale - già in servizio o nuovo - in possesso dei requisiti per
l'accesso alla categoria e posizione C2, quindi non per forza una
persona di categoria D.Nello specifico poi io credo d'immaginare
qual è la problematica, il perché mi è stata posta... ma essendo la
domanda di ordine generico, do, per correttezza, una risposta
generica. Rimane questa questione, nel senso che la valutazione va
fatta sull'effettiva responsabilità che ricade su questa persona.È
difficile dare una risposta generica a questa domanda, in ogni caso
è chiaro che la valutazione di questo tipo d'incompatibilità o di
ineleggibilità spetta al Comune nel momento in cui a inizio
legislatura o nel momento in cui dovessero subentrare queste forme
di incompatibilità devono essere valutate.
Queste sono le valutazioni che peraltro avevo già fatto; diventa
oggettivamente difficile dare una risposta più precisa.
Presidente -
Per la replica, consigliere Manfrin.
Manfrin (LEGA VDA) -
Parto dalla fine. Mi permetta di non
concordare sul fatto che sia il Comune che deve sostanzialmente
dire se la persona è incompatibile o no, perché, se fosse così
effettivamente, si porrebbe un problema, cioè se la persona fosse
effettivamente incompatibile, ma facesse parte di una maggioranza
che decide di dire "No, noi vogliamo che questa persona rimanga
anche se è incompatibile", si creerebbe evidentemente un grosso
problema, quindi il problema viene sollevato, a meno che non si
esprima un Tribunale, non si porti la questione davanti a un
Tribunale che si esprima.Quindi capisce che riteniamo sia utile
anche avere un'interpretazione.Il caso che abbiamo sollevato - come
lei giustamente ha intelligentemente compreso - riguarda una
persona indicata come referente di struttura, e poi, il caso vuole,
prontamente rimossa dopo che è stata sollevata la questione
d'incompatibilità; fatto sta che durante il suo mandato ha dovuto
votare degli atti, e quindi questi atti inevitabilmente hanno
beneficiato del voto, favorevole o sfavorevole che sia, di una
persona che aveva in quel momento un'incompatibilità, quindi il
fatto che questa non sia, così come è stato scritto, tout court
sanata ma effettivamente sia un qualcosa da approfondire, questo ci
conforta.
Quindi la ringrazio, Presidente, per la risposta. Il fatto che
questa persona avesse delle responsabilità organizzative sul
personale - un referente di struttura evidentemente si trova in
questa condizione - ci corrobora nell'idea che questa persona sia
assolutamente incompatibile e, sulla base di quello che ci ha
detto, faremo ulteriori valutazioni.
