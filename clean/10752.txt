Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1745 del 20 dicembre 1990 - Resoconto
OGGETTO N. 1745/IX - Studio di fattibilità per un
collegamento ferroviario fra la Valdigne e Bourg Saint Maurice
(Approvazione di mozione).
Presidente - Do lettura della mozione presentata dai Consiglieri
Riccarand, Bajocco, Vallet e Stévenin:
Mozione
Nello scorso mese di ottobre, in occasione di un incontro con
una delegazione del Consiglio regionale della Valle
d’Aosta, il Presi- dente del Conseil Général de la
Savoie, Michel Barnier, ha manifestato notevole interesse per
l’ipotesi di un collegamento ferroviario fra la
Tarentaise e la Valdigne ed ha proposto
un’iniziativa concertata fra la Valle
d’Aosta e la Savoia per realizzare uno studio di
fattibilità.
Si tratta di una ipotesi da esaminare con molta at-tenzione.
Con un tunnel ferroviario di media lunghezza (circa 25 km) è
possibile collegare la Valdigne con la ferrovia che giunge fino a
Bourg Saint Maurice. Se si considera che a Bourg Saint Maurice
giunge quotidianamente, da Parigi, il TGV e che c’è
quindi la possibilità di un collegamento ferroviario Aosta-Parigi
in circa sei ore di treno, ben si comprende
l’importanza del progetto.
Tutto ciò premesso, i sottoscritti Consiglieri regionali
impegnano
l’Assessore regionale
all’Industria, Commercio, Artigianato e Trasporti
a:
1) prendere gli opportuni contatti con il Presidente del Conseil
Général de la Savoie per definire le modalità, i tempi e gli
impegni finanziari per realizzare uno studio di fattibilità di un
collegamento ferroviario fra la Valdigne e Bourg Saint Maurice;
2) tenere presente questa ipotesi nella prefigurazione del
futuro della linea ferroviaria Aosta - Pré-Saint-Didier e nelle
definizioni degli interventi di miglioramento della linea;
3) riferire alla competente Commissione consiliare permanente,
entro trenta giorni, sugli accordi raggiunti e gli impegni
presi.
Presidente - Ha chiesto di illustrare la mozione il
Consigliere Riccarand, ne ha facoltà.
Riccarand (VA)
- Nello scorso mese di ottobre una
delegazione del Consiglio regionale della Valle
d’Aosta si è recata in Savoia per visitare le sedi
delle olimpiadi invernali del 1992, dove ha avuto un incontro con
il presidente del Conseil Général de la Savoie, Michel Barnier. In
quella occasione, parlando delle due regioni, delle esigenze e dei
progetti che ci sono, è emerso un notevole interesse da parte del
Conseil Général de la Savoie e del suo presidente per
l’ipotesi di un collegamento ferroviario fra la
Tarantaise e la Valdigne. La Tarantaise è una valle chiusa che
comunica con la Valle d’Aosta attraverso il Piccolo
San Bernardo, un valico che è chiuso per molti mesi
all’anno a causa della neve, e loro sarebbero
notevolmente interessati ad uno studio per un collegamento
ferroviario. A Bourg Saint Maurice sappiamo tutti che arriva
quotidianamente il TGV, quindi c’è anche qui una
possibilità di arrivare ad una comunicazione molto rapida con Lione
e Parigi.
La delegazione che è stata a questo incontro, verificata questa
disponibilità, ha ritenuto opportuno coinvolgere il Consiglio
regionale di questa problematica, e quindi il sottoscritto insieme
ai Consiglieri Bajocco, Vallet e Stévenin ha pensato di proporre
questa mozione al Consiglio regionale.
Quello che chiediamo è un impegno da parte della Giunta perché
siano presi gli opportuni contatti ufficiali a livello di esecutivi
con il presidente del Conseil Général de la Savoie per definire
modalità, tempi ed impegni finanziari per realizzare uno studio di
fattibilità di un collegamento ferroviario fra la Valdigne e Bourg
Saint Maurice. Evidentemente si tratta di fare uno studio di
fattibilità, non ancora di dire un sì o un no ad un progetto,
perché la questione va valutata approfonditamente.
Ci sembra che questa ipotesi vada tenuta ben presente anche
rispetto ai progetti di risistemazione e di ristrutturazione della
linea ferroviaria Aosta-Pré-Saint-Didier, nel senso che se
riusciamo a dare uno sbocco internazionale a questa linea verso la
Tarantaise o verso la valle di Chamonix (sono due ipotesi entrambe
da approfondire), chiaramente questa diventa una linea di
collegamento anche internazionale con delle potenzialità che adesso
non ci sono e che quindi rendono precaria
l’esistenza della Aosta - Pré-Saint-Didier.
Quindi con questa mozione chiederemmo che vengano presi questi
contatti ufficiali, vengano definiti termini e modalità per uno
studio di fattibilità e venga fatta una comunicazione alla
commissione permanente competente in materia di trasporti entro
trenta giorni, in modo da sapere gli accordi che sono stati
raggiunti e gli impegni che sono stati presi.
Presidente
- Ha chiesto di parlare il Consigliere
Bajocco, ne ha facoltà.
Bajocco (PCI)
- Non voglio far perdere del tempo al
Consiglio perché concordo in pieno con quanto ha già detto il
Consigliere Riccarand.
E’ vero, qui si chiede solo uno studio di
fattibilità, ma dopo di questo è logico che dobbiamo andare avanti,
perché sono dell’avviso che un buco ferroviario in
questa zona è indispensabile.
Forse trenta giorni saranno pochi, si potrà prendere più tempo,
si cerchi comunque di fare qualcosa.
Presidente
- Ha chiesto di parlare il Vicepresidente
Stévenin, ne ha facoltà.
Stévenin (UV)
- Credo che il problema del collegamento
ferroviario sia un problema che è di interesse di questa nostra
regione. Le ipotesi sono già diverse; abbiamo voluto in un primo
tempo l’ipotesi di un collegamento sotto il Monte
Bianco, se ne parlava già tanti anni or sono, ma il tipo di traforo
prefigurava una lunghezza di circa 45 chilometri fra Le Fayet e
praticamente sotto La Salle - Derby. Poi è venuta avanti
l’ipotesi di un collegamento con Martigny sotto il
Gran San Bernardo, che a mio modo di vedere continuerà a trovare
non pochi ostacoli proprio perché la Svizzera non fa parte della
CEE e questo renderà improbabile un interesse degli stati che fanno
parte della CEE. D’altronde sappiamo che anche la
Svizzera non ha ancora fatto di questo problema una questione di
primario interesse per quanto riguarda i collegamenti
ferroviari.
Ora questa terza ipotesi che è venuta avanti, di cui almeno fino
adesso il sottoscritto non aveva mai sentito parlare, è una ipotesi
che ci è stata fatta in maniera seria; se poi si pensa che da
Albertville si può raggiungere Parigi in tre ore e mezzo, e che
Albertville dista circa 40 minuti da Bourg Saint Maurice, dove si
ipotizza l’arrivo del TGV, è chiaro che un
collegamento con Pré-Saint-Didier potrebbe essere una ipotesi sulla
quale lavorare.
Queste sono tre dei possibili collegamenti che permetterebbero
di rimettere a nuovo la linea ferroviaria anche da Ivrea fino
all’alta Valle.
C’è poi una ultima ipotesi - che non è da
escludere e che si è fatta in più occasioni - di un eventuale
collegamento per un treno di tipo turistico fra la Val Ferret
svizzera e la Val Ferret valdostana. Ma questo è ancora tutto un
altro discorso che non è il caso oggi di mettere a fuoco.
Questa mi sembra una proposta seria; si tratta di andare a
verificare se esistono le condizioni e se vale la pena andare in
questa direzione. Questo è un po’
l’auspicio che ci è stato fatto durante
l’incontro.
Presidente
- Ha chiesto di parlare
l’Assessore all’Industria, Commercio,
Artigianato e Trasporti Fosson, ne ha facoltà.
Fosson (DC)
- Penso che i proponenti abbiano già
illustrato ampiamente le motivazioni per le quali può essere
interessante, come in effetti è interessante,
l’ipotesi di un collegamento ferroviario fra la
Valdigne e la Tarantaise. Ricordo come il Consiglio regionale e la
Regione siano già impegnati rispetto al collegamento ferroviario ad
alta velocità fra Santhià-Ivrea-Aosta-Martigny con degli studi che
sono già sufficientemente avanzati, tanto da essere arrivati al
progetto di massima che verrà presentato nel prossimo febbraio.
Nulla vieta comunque, anzi è positivo, che vengano valutate altre
possibilità, proprio perché riteniamo che la nostra regione debba
essere collegata con tutti i versanti delle Alpi, sia verso la
Savoia sia verso il Vallese. In questo senso riteniamo che la
mozione così come è stata presentata possa essere accettata, con
una variante perché mi pare che i trenta giorni siano pochi, per
cui proporrei novanta giorni.
Presidente
- Penso che forse novanta giorni siano
necessari, tenuto conto che votiamo oggi ma fino al 7-8 gennaio non
si può mettere in moto niente.
Con l’emendamento che al punto 3 porta da trenta
a novanta giorni il limite per riferire alla competente
commissione, che è la IV, pongo in votazione la mozione nel testo
così modificato:
Mozione
Nello scorso mese di ottobre, in occasione di un incontro con
una delegazione del Consiglio regionale della Valle
d’Aosta, il Presi- dente del Conseil Général de la
Savoie, Michel Barnier, ha manifestato notevole interesse per
l’ipotesi di un collegamento ferroviario fra la
Tarentaise e la Valdigne ed ha proposto
un’iniziativa concertata fra la Valle
d’Aosta e la Savoia per realizzare uno studio di
fattibilità.
Si tratta di una ipotesi da esaminare con molta at-tenzione.
Con un tunnel ferroviario di media lunghezza (circa 25 km) è
possibile collegare la Valdigne con la ferrovia che giunge fino a
Bourg Saint Maurice. Se si considera che a Bourg Saint Maurice
giunge quotidianamente, da Parigi, il TGV e che c’è
quindi la possibilità di un collegamento ferroviario Aosta-Parigi
in circa 6 ore di treno, ben si comprende
l’importanza del progetto.
Tutto ciò premesso, i sottoscritti Consiglieri regionali
impegnano
l’Assessore regionale
all’Industria, Commercio, Artigianato e Trasporti
a:
1) prendere gli opportuni contatti con il Presidente del Conseil
Général de la Savoie per definire le modalità, i tempi e gli
impegni finanziari per realizzare uno studio di fattibilità di un
collegamento ferroviario fra la Valdigne e Bourg Saint Maurice;
2) tenere presente questa ipotesi nella prefigurazione del
futuro della linea ferroviaria Aosta - Pré-Saint-Didier e nelle
definizioni degli interventi di miglioramento della linea;
3) riferire alla quarta Commissione consiliare permanente, entro
novanta giorni, sugli accordi raggiunti e gli impegni presi.
Esito della votazione:
Presenti, votanti e favorevoli: 29
Il Consiglio approva all’unanimità
***
