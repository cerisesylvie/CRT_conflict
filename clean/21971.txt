Classificazione
CASA DA GIOCO



Oggetto del Consiglio n. 1675 del 20 dicembre 2005 - Resoconto
OGGETTO N. 1675/XII - Fattibilità dell'incorporazione delle
atti­vità residuali di Gestione straordinaria in capo alla Casinò
S.p.a.. (Interpellanza)
Interpellanza
Ricordato che, in più occasioni, anche su sollecitazione del
gruppo "Arcobaleno-Vallée d'Aoste", il governo regionale ha
manifestato la volontà di affrontare il problema dell'eventuale
superamento della Liquidazione straordinaria del Casinò de la
Vallée, attraverso l'incorporazione delle sue attività residuali in
capo alla Casinò S.p.A.;
Osservato che è trascorso un tempo sicuramente sufficiente ad
approfondire la tematica e che si debba ora giungere ad una scelta
politica definitiva;
Ritenuto dunque opportuno conoscere, a tale proposito,
l'orientamento del governo regionale;
il sottoscritto Consigliere regionale
Interpella
il Presidente della Regione e l'Assessore competente per
sapere:
1) a quali conclusioni è giunto l'approfondimento
tecnico-giuridico relativo alla fattibilità dell'incorporazione
delle attività residuali della Liquidazione della gestione
straordinaria del Casinò de la Vallée in capo alla Casinò
S.p.A.;
2) come intende concretamente procedere, al riguardo, la
Giunta regionale.
F.to: Curtaz
Presidente - La parola al Consigliere Curtaz.
Curtaz (Arc-VA) - Questa interpellanza tratta di un problema che
è già stato portato dal nostro gruppo ripetutamente all'attenzione
del Consiglio: quello dell'opportunità o meno di superare, dal
punto di vista giuridico e con tutte le conseguenze relative, la
liquidazione straordinaria del casinò attraverso l'incorporazione
delle sue attività residuali in capo alla "Casinò S.p.a.". Mi
sembra che su questo ci fosse un atteggiamento di disponibilità di
massima del Governo regionale e dei commissari della IV
Commissione, quando il tema venne accennato all'interno di quella
Commissione.
Il Governo, già in due occasioni, ha dichiarato di dover
approfondire questo tema sotto il profilo tecnico-giuridico; credo
che il tempo per questo approfondimento sia trascorso, quindi
chiediamo di sapere a quali conclusioni è giunto tale
approfondimento e come intende concretamente procedere al riguardo
la Giunta regionale.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Nell'interpellanza si pone una questione che
è stata già oggetto di discussione all'interno di questa Assemblea.
Questi approfondimenti non sono degli approfondimenti-espresso che
possono essere fatti dal giorno alla mattina; qui abbiamo una serie
di contenziosi e di attività che sono particolari. Allora credo che
banalizzare e minimizzare un'operazione di questo genere con la
logica della semplificazione non sia un'operazione
intellettualmente onesta, perché a fronte di qualsiasi negozio... e
fosse una cessione di questi contenziosi, e quindi il trasferimento
dei contenziosi dalla "GS" alla s.p.a. dovrebbe trovare all'interno
di un accordo contrattuale delle controparti di tipo economico...
anche perché oggi ,all'interno di "GS", abbiamo quasi
esclusivamente dei contenziosi.
Se io andassi dal collega Curtaz e gli chiedessi se è
disponibile a prendersi tutte le cause passive che mi vedono
convenuto, per il buon funzionamento di ogni società ci sarebbe la
necessità di allocare nel bilancio degli appositi fondi rischi che
- ricordo - nell'ambito di "GS" sono contabilizzati a un euro, ma
se questo è possibile, lo è perché all'interno dell'attività di
"GS" ci sono una serie di sentenze passate in giudicato che
indicano la Regione come garante delle eventuali soccombenze.
Allora, rispetto a questo c'è una corrispondenza che è addirittura
precedente alle sollecitazioni del collega Curtaz, in quanto risale
al 2003, e relativamente a questo tema l'allora Presidente del
"CdA" e l'attuale e allora liquidatore non hanno trovato una
determinazione; pertanto il tema continua ad essere un tema da
approfondire, ma di non facile soluzione. Il riproporre ogni mese
questo tipo di argomento credo che faccia parte del gioco politico,
ma non è un qualcosa che ha un significato, perché all'interno di
tutto questo c'è sicuramente un vantaggio, e io stesso ho detto che
questo è un vantaggio gestionale, ma dal punto di vista dei costi
non credo che porti a un risparmio importante...
(interruzione del Consigliere Frassy, fuori
microfono)
... no, collega Frassy, lei sa che le liquidazioni non vengono
pagate a tempo, ma vengono pagate in virtù di tariffe professionali
determinate sull'attivo e sul passivo, quindi il liquidatore quello
che doveva realizzare lo ha realizzato, la cessione di azienda l'ha
fatta nel primo mese di attività, tutto il resto è relativo al
passivo.
Mi pare sia anche un po' inopportuno, oggi, fare delle
accelerazioni con degli argomenti come il "dossier Bo", come tutta
una serie di approfondimenti che riguardano il Consiglio, per dire:
"adesso qui cambiamo le carte"... credo che questo argomento
necessiti di un minimo di tranquillità, quindi alla chiusura di
alcune vicende che in questo momento ci vedono impegnati, credo che
possa essere il momento giusto per dare una risposta
definitiva.
Si dà atto che dalle ore 18,55 presiede il Vicepresidente
Nicco.
Presidente - La parola al Consigliere Curtaz.
Curtaz (Arc-VA) - Se devo esprimere uno stato d'animo, devo dire
che sono arrabbiato per questa risposta, perché non si può
rispondere così... non si può! Mi dica lei cosa c'entra la vicenda
del "dossier Bo" e delle altre problematiche che sono in
discussione, con una questione di carattere tecnico-giuridico che
abbiamo discusso già più volte, sulla quale lei continua a dire di
essere d'accordo ma non ha fatto un passo in avanti... ma lei
doveva rispondere se avete fatto questi approfondimenti
tecnico-giuridici! Ha detto: "se dovessi chiedere al collega
Curtaz...". Lei, in questo caso, non deve chiedere al Consigliere
Curtaz, deve chiedere all'Assessore Marguerettaz, anche perché "GS"
e "Casinò S.p.a." sono sempre in attesa delle decisioni
dell'Assessore Marguerettaz. Forse siete in due, mettetevi
d'accordo!
Marguerettaz (fuori microfono) - ... solo uno...
Curtaz (Arc-VA) - ... siete uno, con due cappelli diversi...
allora è inutile venire a dire che ci sono dei contrasti fra "GS" e
"Casinò S.p.a." perché i rispettivi amministratori si sono
incontrati e non hanno trovato un accordo! Ma, Assessore, dai! Lei
oggi avrebbe dovuto dirmi: "non abbiamo fatto alcun approfondimento
tecnico-giuridico su questa vicenda", e questo non mi avrebbe
stupito, perché tanto...
(interruzione dell'Assessore Marguerettaz, fuori
microfono)
... ecco, ma nel 2003 questa cosa non era all'ordine del giorno,
perché è all'ordine del giorno di questo Consiglio, da quando la IV
Commissione e poi il Consiglio, in occasione della votazione di un
bilancio di "GS", ha posto tale questione. Si tratta di una
questione politica che è stata posta in Consiglio... non è mai
venuta una risposta!
Sarebbe più onesto dire: "è una questione che non mi
interessa"... "è una questione che non siamo in grado di risolvere"
- io aggiungo polemicamente -, come tutte quelle che riguardano il
casinò... chiusa la vicenda! Così eviterei - come dice lei - ogni
due mesi, di fare una interpellanza, perché se lei dice: "stiamo
valutando, devo fare degli approfondimenti tecnico-giuridici e poi
prenderemo una decisione" - come ha detto finora - è normale che un
Consigliere di opposizione, un minimo diligente, lasci passare un
po' di tempo e poi le richieda la stessa cosa! Ma non l'avete fatto
l'approfondimento! Non sapete cosa fare! Lei dice: "finché c'è la
questione del "dossier Bo""...ma cosa c'entra? Almeno ci spiegasse
perché dice queste cose...
(nuova interruzione dell'Assessore Marguerettaz, fuori
microfono)
... non presenterò più interpellanze su questa cosa, perché ho
capito che lei non vuole rispondere! Decideremo se fare una
mozione, perché almeno in quel caso potrà non rispondere, ma almeno
dovrà votare. Altrimenti questa cosa verrà lasciata perdere,
tenendo presente che, al di là delle dichiarazioni, il Governo
regionale non intende superare questo inutile dualismo gestionale
che c'è oggi fra "GS" e "Casinò S.p.a.": duplicazione dei costi,
duplicazione di ogni tipo di pasticcio, nessun beneficio per
l'Amministrazione regionale!
