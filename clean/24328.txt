Classificazione
INDUSTRIA



Oggetto del Consiglio n. 3279 del 6 febbraio 2008 - Resoconto
OGGETTO N. 3279/XII - Interrogazione: "Ipotesi di acquisto
della Cogne Acciai Speciali S.p.a. da parte di un gruppo
siderurgico estero".
Interrogazione
Premesso che:
-
secondo indiscrezioni giunte agli interroganti, sarebbero
in fase di perfezionamento le trattative per l'acquisto di Cogne
Acciai Speciali S.p.a. da parte di un importante gruppo siderurgico
russo;
-
esperti russi starebbero compiendo, da diversi mesi,
analisi e sopralluoghi presso gli uffici e i capannoni dello
stabilimento aostano;
-
la presenza assidua di soggetti stranieri e soprattutto la
notizia di un'eventuale cessione della Cogne Acciai Speciali stanno
suscitando qualche comprensibile preoccupazione tra i
dipendenti;
-
la Regione Valle d'Aosta ha stipulato il 10 luglio 2007 un
protocollo d'intesa con il Comune di Aosta e con la Cogne Acciai
Speciali denominato Piano Stabilimento Cogne 2010, avente la
duplice finalità di armonizzare e migliorare l'impatto
dell'insediamento produttivo sul contesto cittadino e di
modernizzare, razionalizzare e implementare le attività svolte in
modo da renderle ancora più competitive e performanti;
i sottoscritti Consiglieri regionali
Interrogano
il Presidente della Regione e/o l'Assessore delegato per
sapere:
1) se ha notizia dell'ipotesi di acquisizione descritta in
Premessa;
2) se ha sentito l'imprenditore di Cogne Acciai Speciali e se
ha direttamente acquisito conferma (o smentita) di quanto
sopra;
3) quali considerazioni esprime in merito all'ipotesi
citata;
4) qual è lo stato di attuazione del Piano Stabilimento Cogne
2010.
F.to: Tibaldi - Frassy - Lattanzi - Ottoz
Presidente
- La parola all'Assessore alle attività
produttive e politiche del lavoro, La Torre.
La Torre (FA)
-
"Secondo indiscrezioni..."
- mi ha
colpito questa premessa, vede che leggo molto attentamente sempre
le premesse -
"... giunte agli interroganti, sarebbero in fase
di perfezionamento le trattative per l'acquisto di Cogne Acciai
Speciali S.p.a. da parte di un importante gruppo siderurgico
russo..."
, l'argomento è delicato, importante. Si tratta
dell'azienda più importante della nostra Regione, quella che sta
dimostrando di essere più attiva, capace di stare sul mercato
costantemente in crescita, i dati sono non solo positivi, ma
confermano anche per il 2008 ulteriori potenzialità. Gettare sulla
base di indiscrezioni delle ombre su un modo di procedere non lo
critico, non mi permetterei mai di entrare nel merito della sua
interrogazione, però, secondo me, ci vorrebbe più cautela, delle
indiscrezioni sono un po' poco per creare delle questioni su
argomenti così importanti.
Entriamo nel merito dell'interrogazione, prima domanda:
"se
ha notizia dell'ipotesi di acquisizione descritta in premessa"
,
ho fatto tutti gli accertamenti del caso perché, pur partendo dal
fatto che le indiscrezioni devono avere il peso delle
indiscrezioni, ho voluto, coerentemente con il rispetto che ho nei
suoi confronti, andare a fondo, quindi ho parlato non solo con i
dirigenti, ho parlato anche con il dott. Marzorati, che è rimasto
anche molto sorpreso della domanda che gli ho posto perché qui
qualcuno gioca "a ciurlare nel manico", come si suol dire. Prima do
la risposta che mi danno loro, secondo quanto affermato dalla
"Cogne acciai speciali S.p.a.", la medesima
"nel suo progetto di
internazionalizzazione e allargamento delle quote di mercato
all'estero già da numerosi anni ha sviluppato rapporti commerciali
con alcuni importanti Paesi, tra i quali Brasile, Cina, India e
Russia. All'interno di questi rapporti si stanno valutando degli
accordi commerciali per sviluppare ulteriormente questa politica di
espansione
"
. La risposta sintetica, ma chiara fa capire
anche l'atteggiamento che ho trovato:
"Ma come vi stupite che
stiamo cercando di andare all'estero con i nostri prodotti
commerciali..."
, al che ho ribattuto:
"Forse non ha capito,
le chiedo se sta vendendo la Cogne"
. Mi ha risposto:
"Cosa
mi sta dicendo? Certamente il mercato russo è un mercato che a noi
interessa e che stiamo cercando di penetrare con i nostri prodotti
attraverso accordi commerciali ed è evidente che con il mercato
russo..."
- e qui c'è la risposta a quelle che possono essere
presenze di delegazioni che di tanto in tanto possono essere qui,
non solo russe, ma anche di altri Paesi -
"... c'è anche la
volontà in questo commercio import-export di poter gestire dei
prodotti russi all'interno di un mercato in espansione"
. Non
solo, vorrei far presente che non mi stupirei che in questi giorni
possa venir fuori che si sta vendendo anche lo stabilimento della
"Cogne" agli Americani, siccome con gli Americani in questi giorni,
grazie al Ministero degli esteri, abbiamo chiuso degli accordi
importanti che favoriranno moltissimo la "Cogne", dopo un lungo
lavoro portato avanti dal Ministero degli esteri, dai nostri uffici
e anche da altre importanti organizzazioni, non vorrei che adesso,
siccome il mercato americano si aprirà a brevissimo con grande
importanza, grazie a un accordo fatto con gli Stati Uniti, si
dicesse che stiamo vendendo anche agli Stati Uniti. Mi pare
abbastanza una "bufala", pur nel rispetto della domanda posta.
Vi è poi una domanda più impegnativa:
"q
ual è lo stato
di attuazione del Piano stabilimento Cogne 2010
"
. Il
progetto voi lo conoscete, è un progetto finalizzato a trasformare
lo stabilimento secondo i piani di sviluppo aziendali, per
trasformare il medesimo in uno stabilimento all'avanguardia
mondiale. Questo fa proprio riferimento a quello che stavamo
dicendo: questi progetti di apertura su fronti commerciali
completamente diversi; non a caso le citavo l'America dove le barre
di acciaio inossidabile, acciai speciali, riprenderanno
un'esportazione fortissima, come in Russia. Ecco che allora uno
stabilimento che vuole andare su altri mercati e vuole essere
protagonista deve investire e deve investire nei termini che
abbiamo già presentato in altre occasioni, che sono termini di
efficienza, qualità, sicurezza e anche qualità ambientale, perché
uno degli elementi caratterizzanti del Piano "Cogne 2010" è anche
quello di una compatibilità dello stabilimento con l'ambiente e con
la città. Queste cose insieme compongono il Piano "Cogne 2010", non
solo, vi sono anche delle utilità pratiche immediate, ne cito una:
lo spostamento dei gas che permetterà il recupero dei parcheggi,
che renderanno utilizzabili delle aree cittadine, Via Paravera e
tutto quello che contiene il Piano "Cogne 2010". Facendo il punto
della situazione, si fa presente che dopo la firma del protocollo
d'intesa del luglio 2007 si sta procedendo per stati di avanzamento
per quanto attiene gli interventi che coinvolgono i soggetti prima
citati. Il primo punto che verrà realizzato riguarda l'ormai
prossimo spostamento dello stoccaggio dei gas tecnici, che libererà
la zona posta ad ovest dello stabilimento - tra le 2 rotonde - per
una superficie utile di circa 4.600 metri quadrati sulla quale la
Regione interverrà secondo un piano organico; nel frattempo, le
parti interessate stanno valutando le soluzioni migliori per la
definizione della nuova sede degli uffici della "CAS", che
consentirà di restituire lo storico palazzo direzionale con le
relative aree parcheggio e di alleggerire conseguentemente la
viabilità nella zona a sud della città. Il Progetto "Cogne 2010"
prevede però anche una serie di interventi impiantistici che la
società metterà in atto per migliorare ed accrescere la produzione,
tra questi è sufficiente ricordare i 20 milioni di euro che la
"CAS" sta investendo per 2 progetti specifici
:
la
realizzazione della nuova fucina e l'ampliamento delle lavorazioni
meccaniche al PRS che comprende anche l'estensione del relativo
fabbricato. Tutto ciò, ovviamente, avrà delle conseguenze anche dal
punto di vista occupazionale e già a partire dal 2008: attualmente
gli occupati del gruppo "Cogne" nel mondo sono circa 1.500, 1.050
dei quali nello stabilimento di Aosta. Sono previste delle
assunzioni, nell'ultimo anno sono state assunte circa 130 nuove
persone ad Aosta, mentre per il 2008 si prevede di arrivare ad
occupare altri 30 lavoratori, oltre ad una decina di neo-laureati.
In più aggiungo io, anche se non c'è nella domanda, si sta portando
avanti con il Politecnico di Verrès e l'Università una serie di
possibili interventi e progetti di ricerca e sviluppo, che secondo
me saranno dei progetti di svolta rispetto al ruolo della nostra
Regione in un posizionamento industriale. Ritengo quindi con questo
di aver risposto.
Presidente
- La parola al Vicepresidente Tibaldi.
Tibaldi (CdL)
- Assessore, innanzitutto voglio ribadirle
che l'interrogazione ha come scopo l'accertamento della veridicità
di una notizia, quindi è legittimo che un Consigliere di
opposizione la proponga ed è altrettanto legittimo che un Assessore
dia una risposta. Chiudo la parentesi. È vero che sono
indiscrezioni, e non potrebbero essere altrimenti, però sono
indiscrezioni che, se sfociano in un'interrogazione, hanno qualche
appiglio di verosimiglianza, appiglio che è giunto agli
interroganti e che hanno fatto approfondimenti. È vero che non c'è
nulla di ufficiale, ma vi sono le cosiddette "circostanze" che
fanno presumere qualcosa e infatti lo abbiamo scritto "al
condizionale". Oltre alle indiscrezioni, c'è anche un altro fatto
importante che lei ha sorvolato: esperti russi stanno compiendo da
tempo - glielo ho scritto come secondo punto nell'interrogazione -
analisi e sopralluoghi presso gli uffici e i capannoni dello
stabilimento aostano. Questa presenza russa è stata notata non solo
da persone che lì lavorano e ci hanno riferito il fatto, ma anche
dagli stessi sindacati, che sono più amici suoi che non amici
nostri e che ipotizzano che qualcosa sta accadendo, anche perché
gli esperti russi o persone russe non vengono nella fabbrica
siderurgica aostana a fare le vacanze. I russi in vacanza vanno
sulle piste di sci - e abbiamo visto anche recentemente un servizio
- o vanno a fare "shopping" nei negozi. Questi invece sembrano lì a
verificare un qualcosa che lei dice oggi essere una "bufala". Ne
prendiamo atto, questa sua affermazione è ufficiale. Lei ha detto:
"è una bufala", io le ripeto che ci sono indiscrezioni e
circostanze che non trovano molte coincidenze con la sua
affermazione e forse un domani qualcuno verrà smentito o
confermato. Tenga presente che con analoga "cautela" l'Assessore
Ferraris qualche anno fa ci rispose in merito alla "operazione D"
ungherese, poi di lì a pochi mesi le nostre indiscrezioni vennero
confermate. Tenga presente che gli investimenti russi in Italia
stanno esplodendo, in particolare nel settore manifatturiero,
industriale, finanziario. Basta fare una semplice ricerca su
"internet" e renderci conto che ci sono nomi importanti, le
multinazionali russe più attive sono minerarie, manifatturiere e
finanziarie, basti pensare a società come "Gazprom", "Lukoil",
"Norilsk Nickel", "Evraz", "Severstal" queste ultime proprio nel
settore siderurgico, "Rusal", ma anche alle banche russe che hanno
acquistato in Ucraina, in Kazakistan e anche in Italia. È un
fenomeno di consolidamento globale che vede la Russia
particolarmente interessata alle industrie italiane: non a caso la
"Lucchini" è stata acquistata 3 anni fa dalla "Severstal", che è un
colosso russo che sta verticalizzando la produzione e che sta
espandendo in Europa la sua area di controllo. Quello dell'acciaio
è un mercato in espansione dal 2006 e questo riguarda anche la
"Cogne", che ha una nicchia produttiva di eccellenza.
Noi oggi le abbiamo posto in maniera sommessa alcune domande,
lei le ha respinte al mittente dopo essersi confortato con
l'imprenditore, non possiamo far altro che prenderne atto. La
invitiamo anche ad aprire gli occhi su quello che sta succedendo
nel mercato dell'acciaio, la nostra ipotesi fondata su
indiscrezioni e su fatti che potrebbero essere anche non
collegabili tra loro potrebbe in realtà convergere in un'altra
direzione. Non vorremmo quindi che lo "shopping" russo... o,
meglio, teniamoci pronti che uno "shopping" straniero nella nostra
piccola Valle potrebbe portarci via la prima industria valdostana
che, comunque sia, ha una produzione e un'occupazione di tutto
rispetto. Assessore, finché ha lei le redini di tale importante
settore, quello industriale, che sa non versare in ottime
condizioni nella nostra regione, prenda la nostra come una
segnalazione amichevole e verifichi quello che succede "oltre la
ferrovia di Aosta".
