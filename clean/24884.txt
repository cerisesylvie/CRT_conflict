Classificazione
SPORT E TEMPO LIBERO
Sport invernali



Oggetto del Consiglio n. 185 del 12 novembre 2008 - Resoconto
OGGETTO N. 185/XIII - Interpellanza: "Intendimenti in merito
all'applicazione della legge regionale n. 29/2007 concernente la
disciplina della professione di maestro di sci".
Interpellanza
Premesso che, nella passata legislatura la Regione Autonoma
Valle d'Aosta ha emanato la legge regionale n. 29 del 13/11/2007
concernente la disciplina della professione di maestro di sci e
delle scuole di sci in Valle d'Aosta;
Atteso che la suddetta legge regionale è stata impugnata
dalla Presidenza del Consiglio dei Ministri per questione di
legittimità costituzionale di alcuni suoi articoli;
Visto che nei confronti della Regione Autonoma Valle d'Aosta
risulta essere pendente presso il Tar della Valle d'Aosta un
ricorso per l'annullamento del rigetto dell'istanza di
autorizzazione all'apertura di una scuola di sci per la stagione
2007/2008 (decreto n. 107 prot. n. 18320/T), con conseguente
richiesta di risarcimento dei danni eventualmente subiti o subendi
dai ricorrenti;
Considerato che il Tar della Valle d'Aosta ha sospeso in data
12 giugno 2008 il giudizio in ordine al ricorso sopraccitato fino
alla decisione della Corte Costituzionale;
Appreso che la Corte Costituzionale avrebbe calendarizzato
l'udienza sulla materia in oggetto il prossimo 18 novembre;
tutto ciò premesso il Consigliere
Interpella
l'Assessore competente per sapere:
1) quali atti e provvedimenti abbia già previsto di porre in
essere per evitare, nell'imminenza di una nuova stagione sciistica,
ulteriori danni patrimoniali a carico dell'Amministrazione
regionale nel caso in cui la Corte Costituzionale dichiari
illegittimi quegli articoli di legge impugnati a suo tempo dalla
Presidenza del Consiglio dei Ministri;
2) se ritenga opportuno effettuare un'indagine conoscitiva
sull'operato dell'Associazione Valdostana Maestri di Sci stante la
situazione di conflittualità che si è ultimamente venuta a creare
tra i propri iscritti, anche in considerazione dei cospicui
contributi versati a questo ente dalla Regione Autonoma Valle
d'Aosta e che ammontano a circa 450.000 Euro.
F.to: Zucchi
Presidente
- La parola al Consigliere Zucchi.
Zucchi (PdL)
- Grazie, Presidente. Assessore, non se ne
abbia a male, magari le può andare meglio con questa seconda
interpellanza, anzi glielo auguro, perché ho la sensazione che su
quella precedente dal punto di vista della programmazione e della
prevenzione non le sia andata tanto bene. Siccome c'è sempre tempo
e modo per poter recuperare, speriamo che su questa seconda
iniziativa lei vada un poco meglio rispetto a quella
precedente.
L'interpellanza riguarda la legge che nella passata legislatura
quest'aula ha licenziato - mi riferisco alla legge regionale n.
29/2007 - concernente la disciplina della professione del maestro
di sci e delle scuole di sci in Valle d'Aosta. Come lei sa,
Assessore - lei nella passata legislatura non era in questo
Assessorato, però era in questa Giunta -, tale legge ha avuto un
iter abbastanza travagliato, delle polemiche, delle situazioni di
conflitto, che hanno portato addirittura fino alla Corte
costituzionale. Infatti questo provvedimento, che disciplina, come
ho detto, la professione dei maestri di sci, le scuole di sci, ci
ha comportato delle polemiche da parte di coloro che si sono
sentiti defraudati dallo spirito di tale legge, che a mio parere
definire liberticida è perfino riduttivo. Cerco di spiegarmi
meglio. La legge istituita dal suo predecessore limita enormemente
- ed è questo l'oggetto dell'impugnativa da parte della Presidenza
del Consiglio dei ministri (per la cronaca non è stato e non è
l'attuale Presidente del Consiglio dei ministri, bensì il
Presidente Prodi che ha impugnato per una questione di legittimità
costituzionale questa legge per alcuni articoli) - le facoltà
riconosciute dalla Costituzione nell'associazionismo (per questo
l'ho definita liberticida e illiberale). Sarebbe - per spiegarmi
meglio - come se per degli avvocati, per dei commercialisti si
stabilisse per legge un numero minimo entro il quale si possono
fare delle associazioni di professionisti, perché i maestri di sci
sono dei professionisti, sono iscritti ad un albo, hanno sostenuto
un esame. Non si capisce il motivo per cui la legge, che è stata
licenziata l'anno scorso, abbia dovuto limitare in una maniera così
elevata, a 30 unità, il numero minimo per costituire una scuola di
sci.
Lei, Assessore, lo sa... su questa materia so che è stato
informato anche all'inizio di tale legislatura in occasione di
questo suo nuovo incarico... quindi tale legge, oltre ad essere
stata impugnata - da qui l'insorgere di problemi di non poco conto
-, ha avuto anche delle ripercussioni dal punto di vista del TAR,
perché dei soggetti ricorrenti, secondo il mio modo di vedere,
hanno giudicato non opportuna l'istituzione di questa legge e
l'hanno impugnata. Infatti fra pochi giorni siamo in attesa di
vedere quale sarà la sentenza definitiva della Corte
costituzionale, che, secondo le nostre informazioni, ha
calendarizzato questa udienza su tale materia appunto il 18
novembre. I ricorrenti si sono rivolti al TAR che, come lei sa, ha
dichiarato di sospendere la propria pronuncia in attesa della
pronuncia più elevata da parte della Corte costituzionale e che
presuppone dei danni. Qui mi riallaccio al discorso del collega
fatto precedentemente, anche in virtù di altri discorsi che sono
stati fatti dal sottoscritto e da altri colleghi all'inizio di
questa legislatura e non solo... i danni.
In previsione di una pronuncia, che potrebbe essere favorevole,
allora in quel caso nulla si dovrebbe cambiare, ma si
riconoscerebbe sancita la regolarità costituzionale di questa
legge, quindi non ci potrebbero essere pericoli da parte di tale
Amministrazione in merito a dei danni richiesti, subiti e subendi
da parte di eventuali soggetti che si ritengono danneggiati... lei
ha previsto - proprio in virtù del principio enunciato in premessa
- preventivamente le azioni da compiere nel caso in cui la Corte
costituzionale dichiari illegittima questa legge per tali articoli?
In presenza di una richiesta davanti al TAR che prevede dei danni
che sono stati subiti, che potrebbero essere anche futuri, il suo
Assessorato e lei avete previsto, in imminenza dello
start
della nuova stagione sciistica - perché questa è una materia che
riguarda la stagione sciistica, quindi siamo alle porte della nuova
stagione e, se si deve andare in una direzione dal punto di vista
della legge in base alla pronuncia della Corte costituzionale,
bisogna sapere quali sono le regole del gioco -, preventivamente,
quindi sulla base della programmazione, che attività si devono
compiere per evitare che, oltre ai danni che sono già stati subiti,
l'Amministrazione regionale ne possa subire ulteriori in merito ad
un'errata applicazione di una legge che può essere ritenuta errata
dalla Corte costituzionale? Ora io non mi ergo a giudice, è la
Corte suprema che si dovrà pronunciare su questa materia. Io, come
ho detto, ritengo assolutamente illiberale lo spirito di tale legge
per le motivazioni che ho detto prima. Secondo me, è incredibile
limitare per legge un numero e un numero elevato, a 30 persone, la
possibilità di istituire delle scuole di sci, oltretutto questo è
un fatto che non mi risulta essere tale in nessun'altra parte
dell'arco alpino, dove in tanti posti esistono numerose scuole di
sci senza che vi siano tutti questi numeri così cogenti e difficili
da raggiungere, questo è un fatto che a torto o a ragione... se è
stata impugnata, evidentemente delle motivazioni dal punto di vista
legale e giuridico ci sono. La preoccupazione innanzitutto quindi è
quella di capire se lei e il suo Assessorato avete posto in essere
degli immediati correttivi dal giorno 19 novembre nel caso
malaugurato in cui la Corte costituzionale dovesse sancire
l'incostituzionalità di questi articoli - per me caso augurato
perché, se la Corte costituzionale dovesse pronunciarsi in tal
senso, riterrei che avrebbe soltanto fatto una cosa giusta e in
linea con lo spirito della libertà sancito in Costituzione -,
correttivi che lei dovrebbe porre in essere fin dal primo
giorno.
Seconda domanda - dal momento che non tutti sanno che le scuole
di sci sono foraggiate ampiamente con i contributi pubblici, che
risultano essere pari a circa 450mila euro, i cittadini magari non
lo sanno, ma l'Associazione valdostana dei maestri di sci gode di
un contributo di 450mila euro annui all'interno del proprio
bilancio -: "se lei ritiene opportuno svolgere delle indagini in
merito a delle estreme e reiterate litigiosità in seno a questa
associazione". Di fatto, quando si tratta di questioni private, è
sacrosanto che il pubblico non debba assolutamente intervenire, ma,
quando si tratta di dare dei contributi di questa vasta entità ad
un'associazione che poi magari li utilizzi
ad usum delphini
o a tutela di una
lobby
o di una parte di questa, riterrei
cosa giusta - perché l'Amministrazione si deve ergere a difesa e a
tutela di tutti i cittadini senza favorire una
lobby
,
piuttosto che un'altra - andare a verificare se questi soldi
vengono spesi in un'ottica equanime o se solo per favorire alcune
lobbies
che sappiamo essere presenti in seno a quella
Associazione.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie, Presidente. Rispetto alla
prima domanda, il Presidente del Consiglio dei ministri ha promosso
mediante ricorso una questione di legittimità costituzionale della
legge regionale n. 13/2007, in particolare degli articoli 7, 8 e
11. L'articolo 7 ha specificato quanto già in realtà era previsto
nella precedente formulazione della normativa, peraltro mai
impugnata, che già prevedeva che i maestri di sci potessero
svolgere
"la propria attività professionale nell'ambito di una
scuola di sci autorizzata o in forma individuale"
. Viene
introdotto, ecco la novità, il comma 2 che esplicita ulteriormente
cosa si intende per forma individuale e quindi che le prestazioni
professionali non siano offerte nel quadro di un'attività anche
occasionalmente organizzata con altri maestri di sci. La normativa
regionale risulta, pur nell'ambito dell'ampia autonomia legislativa
riconosciuta alla Regione nella materia in argomento, ai sensi
dell'articolo 2, comma 1, lettera u), dello Statuto speciale,
pienamente conforme al disposto di cui alla legge n. 81/1991, che è
la legge quadro per la professione di maestro di sci e ulteriori
disposizioni in materia di ordinamento della professione di guida
alpina, la quale all'articolo 20 individua le scuole di sci come
unica modalità di esercizio della professione alternativa allo
svolgimento in forma autonoma, essendo detta scuola deputata a
raccogliere tutti i maestri operanti in una stazione invernale. La
normativa statale quindi - e così quella regionale che l'ha fatta
propria - esprime la considerazione dell'importanza strategica
delle scuole di sci, le quali anche storicamente hanno
rappresentato il cuore dello sviluppo della pratica dello sci,
garantendo elevata qualità nelle prestazioni professionali e
sicurezza degli utenti. Da considerare inoltre, a difesa delle
scelte legislative regionali, che anche la legge della Provincia di
Bolzano, la legge n. 5/2001, in materia di ordinamento della
professione di maestro di sci e delle scuole di sci, anch'essa a
quanto risulta mai impugnata, disciplina all'articolo 19 l'attività
esterna alla scuola di sci e stabilisce che
"ai maestri di sci
iscritti nell'elenco provinciale dei maestri di sci è consentito
l'esercizio della libera professione al di fuori delle scuole di
sci, sempreché le prestazioni professionali non vengano offerte nel
quadro di un'attività organizzata con altri maestri di sci, anche
occasionale"
.
L'articolo 8, comma 2, ha sostituito la lettera a) del comma 2
dell'articolo 19 della legge regionale n. 44/1999, prevedendo che
l'autorizzazione all'apertura di una scuola di sci sia subordinata
al possesso da parte della scuola di un organico di maestri di sci
effettivi, ossia coloro che si impegnano ad esercitare con
continuità e in forma esclusiva la professione nell'ambito della
scuola medesima, in regola con l'iscrizione all'albo il cui numero
minimo fra maestri di discipline alpine, di discipline nordiche e
di
snow board
è stabilito sulla base di parametri indicati
nell'allegato A della legge. Tale allegato prevede un numero di
maestri minimo in relazione alla portata oraria degli impianti,
delle località e della lunghezza delle piste di sci di fondo,
sostanzialmente raddoppiato rispetto a quanto previsto
precedentemente, fatte salve, ai fini delle successive
autorizzazioni annuali, le scuole di sci già autorizzate per la
stagione 2006-2007, alle quali continuano ad applicarsi i requisiti
e numeri vigenti antecedentemente alla data di entrata in vigore
della legge n. 29/2007. Anche in questo caso alla base della scelta
legislativa di subordinare l'autorizzazione all'apertura delle
scuole di sci in ambito regionale al possesso puntuale di requisiti
organizzativi e strutturali vi è l'importanza di sostenere
l'elevata qualità dell'offerta turistica regionale, della quale la
pratica dello sci costituisce uno degli elementi portanti.
L'obiettivo sotteso alla norma è quello di fornire un servizio più
adeguato allo sciatore ed evitare, in considerazione
dell'accresciuto numero di maestri, la proliferazione di scuole di
piccola dimensione, non in grado poi di soddisfare le richieste da
parte dell'utenza. La
ratio
sottesa alla norma è anche
quella di favorire e promuovere l'associazionismo dei maestri di
sci in ambiti territoriali omogenei, al fine di fornire un servizio
di elevato livello qualitativo anche e soprattutto sotto il profilo
della sicurezza.
L'articolo 11 prevede l'inserimento di alcune modifiche a quanto
disposto dall'articolo 25 della legge regionale n. 44/1999, che
stabilisce le sanzioni amministrative applicabili nel caso di
violazione delle disposizioni della legge stessa, in conformità con
le modificazioni introdotte dalla legge n. 29/2007. Si tratta
quindi di esercizio stabile della professione di maestro di sci
senza essere iscritto nella sezione ordinaria dell'albo e di
servizio di una scuola di sci in difetto della condizione di
possesso dell'organico di maestri di sci effettivo così come
previsto dalla norma. Nel primo caso la specificazione della
sezione ordinaria rispetto a quanto previsto originariamente in
materia generica come iscrizione all'albo deriva dal fatto che la
legge n. 29 ha introdotto con l'articolo 3, comma 4, la previsione
dello svolgimento di un periodo di pratica professionale. Tale
attività è preliminare all'iscrizione all'albo nella sezione
ordinaria prevista per i maestri che esercitano stabilmente la
professione in Valle e comporta l'istituzione di una nuova sezione
speciale in cui sono iscritti i maestri in periodo di pratica
professionale. Anche le sanzioni nel secondo caso erano già
previste nella normativa precedente, in particolare per quanto
riguarda l'esercizio della scuola senza il numero minimo di maestri
previsti si erano stabilite applicando una determinata cifra
moltiplicata per ogni maestro di sci mancante al raggiungimento del
numero minimo, mentre attualmente è previsto un importo forfetario
della sanzione da un minimo ad un massimo.
Premesso che in ogni caso è necessario attendere il giudizio
della Corte costituzionale, l'Amministrazione ha adottato gli atti
necessari alla costituzione in giudizio, argomentando la propria
difesa fondandosi sulla normativa statale e regionale secondo
quanto sopra. La legge è in vigore, indipendentemente dal ricorso.
Nel caso in cui la Corte costituzionale accolga il ricorso del
Presidente del Consiglio dei ministri, le modificazioni introdotte
con gli articoli citati sarebbero dichiarate illegittime e quindi
annullate, il che comporterebbe, rispetto a quanto previsto
dall'articolo 7, un vuoto normativo rispetto alle modalità di
svolgimento dell'attività, quindi una possibilità di esercitarla in
qualunque forma. Rispetto a quanto previsto dall'articolo 8,
potrebbe venir meno il riferimento ad una presenza e relativa
dimensione dell'organico di maestri effettivi per la costituzione
di una scuola di sci. Sarebbe in ogni caso necessario verificare
quanto esattamente disposto dalla sentenza della Corte; non
disponiamo di uno strumento che ci permetta di sapere se la Corte
accoglierà o no il ricorso e poi quale sarà l'interpretazione della
stessa, non sarà un giudizio sintetico "sì" o "no": ci sarà
un'argomentazione che, qualora fosse contraria alla legiferazione
regionale, ci dirà perché e cosa possiamo fare per adeguare la
nostra normativa al giudizio, ma siamo nel mondo delle ipotesi.
Quando il collega Zucchi fa dei riferimenti a dei danni
patrimoniali, credo che in tale contesto sia non dico fuori luogo,
ma una cosa del tutto estranea al nostro ordinamento immaginare di
evocare una responsabilità per l'Amministrazione per l'applicazione
di una legge. La legge è legge e va applicata, sarebbe singolare
immaginare dei danni patrimoniali per l'applicazione di una
legge.... al massimo c'è al contrario un danno patrimoniale in caso
di non applicazione, ma non che, se applichi la legge, tu abbia un
danno! L'Amministrazione, quindi, ha fino ad oggi adottato atti
amministrativi dovuti in ottemperanza delle disposizioni di una
legge vigente, la cui applicazione è obbligatoria.
Punto n. 2: l'Associazione valdostana dei maestri di sci è
organo di autogoverno e di autodisciplina della professione e
svolge tutti i compiti demandati ai collegi regionali previsti
dalla legge quadro nazionale n. 81. Essa è dotata di personalità
giuridica e sottoposta alla vigilanza dell'Assessorato, ha un
proprio bilancio e hanno diritto di farne parte con piena parità di
diritti e di doveri tutti i maestri di sci residenti o esercenti
stabilmente la professione in Valle d'Aosta, iscritti nell'albo,
nonché i maestri a riposo, anche se cancellati o non iscritti
all'albo stesso. Lo statuto e i regolamenti dell'Associazione e le
eventuali modifiche degli stessi sono deliberati dall'assemblea
degli iscritti con la maggioranza dei 2/3 dei presenti
dell'assemblea stessa aventi diritto di voto e sono sottoposti
all'approvazione della Giunta regionale. Lo statuto regola i
rapporti interni all'Associazione e stabilisce tutte le modalità di
esercizio nel rapporto di associazione, i diritti e i doveri degli
iscritti, la presenza, la costituzione, compiti e funzionamento di
tutti gli organi di gestione dell'attività dell'Associazione
stessa, nel rispetto delle regole di partecipazione democratica e
di confronto dei propri iscritti sui temi riguardanti la categoria.
Azioni di vigilanza sul regolare esercizio della professione di
maestro di sci e delle scuole di sci sono demandate per la
rispettiva competenza agli organi comunali, alla Regione e
all'Associazione. L'Ispettore di nomina regionale vigila sul
regolare esercizio della professione delle scuole di sci con
particolare riferimento all'abusivismo, controlla il rispetto della
normativa vigente in materia di insegnamento dello sci e relaziona
all'Associazione e all'Assessorato le infrazioni riscontrate
nell'esercizio delle sue funzioni. Egli vigila anche
sull'osservanza della normativa e dei regolamenti interni emanati
dall'Associazione stessa, relazionando a quest'ultima le infrazioni
contestate. L'Associazione di suo è dotata, in conformità alla
propria autonomia di gestione delle tematiche concernenti la
professione, di propri organi, quali, ad esempio, la commissione
disciplinare, nel quale vagliare e giudicare tutte le segnalazioni
in violazione della normativa professionale, ma anche dirimere, su
espressa richiesta degli interessati, le controversie che
insorgessero fra i soci in determinate materie. Da non dimenticare
in ogni caso il diritto in capo ad ogni iscritto ad un'associazione
di esprimere le proprie posizioni, intenzioni e idee nell'ambito
del massimo organo sovrano dell'associazione: l'assemblea, che
fornisce tutte le direttive necessarie alla realizzazione dello
scopo associativo e a cui possono partecipare tutti gli iscritti
all'associazione a parità di rappresentanza, con diritto ciascuno
ad un solo voto. In conclusione, i rapporti interni di confronto e
dialogo fra i vari iscritti ad un'associazione appartenente ad una
categoria trovano tutela nella previsione del Codice civile,
qualora non vi sia una previsione specifica, negli statuti e nei
regolamenti di cui ogni associazione può dotarsi e che garantiscono
la partecipazione alle attività svolte.
L'attività di vigilanza della Regione viene svolta in relazione
alla regolarità dell'attività dell'Associazione, alla sua
conformità con le previsioni normative e con particolare
riferimento agli aspetti per i quali la stessa viene finanziata,
con riguardo ad eventuali deficienze amministrative o gravi
irregolarità, tali da compromettere il normale funzionamento della
stessa, per cui in questi casi si potrebbe anche arrivare alla
revoca degli organi direttivi - lei avrà visto che qualche
settimana fa abbiamo approvato una deliberazione dove abbiamo
conferito un incarico proprio ad un ispettore -, non può venire
esercitata sull'espressione delle idee e posizioni anche
eventualmente contrastanti, che possono essere manifestate
nell'ambito di una categoria di soggetti che rappresentano medesimi
interessi, svolgono la medesima attività professionale e che si
associano liberamente per la tutela degli stessi.
Aspettiamo con pazienza alcuni giorni per avere la pronuncia che
speriamo confermi l'attività finora svolta.
Presidente
- La parola al Consigliere Zucchi.
Zucchi (PdL)
- La ringrazio, Assessore, ho visto che le
sono avanzati 6 minuti dei 20 a disposizione, di quei 20 lei ne ha
utilizzati 13 - ho fatto il conto a spanne - per dare una dotta
disquisizione giuridica dei fondamenti della legge che il Consiglio
nella passata legislatura ha ritenuto di votare, ma non era questo
lo scopo della mia interpellanza. Credo che non spetti a me, non ho
la presunzione di sostituirmi ai giudici e con tutto il rispetto,
visti i passati anche in altre materie, non ritengo che spetti
all'Assessorato che lei rappresenta almeno in questa fase dare
delle motivazioni giuridiche sulla congruità o sulla legittimità
costituzionale o meno di una legge visto che fra pochi giorni sarà
l'organo supremo che dovrà dirimere questi fatti. Quei 13 minuti
quindi, con tutto il rispetto, caro Assessore, li potevamo
impiegare in altre cose, perché non era questo l'oggetto
dell'interpellanza. L'oggetto dell'iniziativa... sarà una sindrome,
lei ha detto che noi siamo particolarmente attenti sulla questione
dei danni patrimoniali, credo che ne abbiamo ben donde, sicuramente
non sarà per questo caso ma, quando si prendono tante "bastonate" e
i cittadini devono sempre sopportare - non su questo caso, ma su
altri casi in tante altre materie - dei danni patrimoniali che lì
sì sono stati conclamati, con interventi di Corte dei Conti e
quant'altro, evidentemente uno non dico che è prevenuto, ma quanto
meno ha dal punto di vista dell'esperienza qualche remora e qualche
perplessità. In questo senso andava proprio questa nostra
interpellanza, consapevoli che si tratta di una questione in
itinere, che al limite dovrebbe produrre dei danni in futuro.
Assessore, mi sto rivolgendo a lei e anche al Presidente...
(interruzione dell'Assessore Marguerettaz, fuori
microfono)
... perché qui c'è da commentare che i nostri cittadini sono
abituati a vedere tante prescrizioni, tante questioni, non è questo
il caso, ma alla fin fine nessuno paga, perché sono rari i momenti
in cui l'Amministrazione, pur di fronte alle sentenze, viene
dichiarata colpevole di danni di varia natura, in questo caso
potrebbero essere danni patrimoniali e poi chissà come mai non si
trova mai il colpevole! Lei ha detto che non potremmo mai pensare
di avere dei danni patrimoniali per avere applicato una legge, ma
allora io mi chiedo - non sono un giurista, faccio tutt'altro -: ma
coloro che hanno proposto un giudizio davanti al TAR, chiedendo
anche l'eventuale risarcimento dei danni subiti e subendi, sono dei
pazzi? Il fatto che un avvocato, dei legali abbiano chiesto su una
legge che è stata applicata, per carità, nessuno disconosce che
essa sia stata votata e applicata... ma chi le dice che una legge
applicata non può produrre dei danni? Delle due allora l'una: gli
avvocati e i ricorrenti di questa legge sono completamente
impazziti, chiedono un risarcimento, secondo le sue parole, per
delle cose che non verranno mai autorizzate in quanto si tratta di
un'applicazione di una legge? Mi sembra un poco strano,
evidentemente c'è qualcosa che non va, può essere, non sono un
legale amministrativo, ma questo fatto mi incuriosisce e mi incute
una certa preoccupazione.
Sono contento nell'apprendere che, nel caso in cui la Corte
costituzionale dovesse dichiarare che i ricorrenti hanno ragione
(in merito agli articoli della legge dell'associazionismo che da 15
sono passati a 30), vi sarà una vacanza nella norma, pertanto si
può ripristinare subito in assenza di questa norma che rimane
lacunosa... e almeno sotto tale aspetto coloro che ritengono di
volersi associare lo potranno fare senza limiti alcuni sulla base
della legge precedente, benissimo, ritorna il numero dei 15
precedenti. La legge che non è stata impugnata quindi è quella che
torna in vigore per quanto attiene questo articolo e da quel lato
almeno sono tranquillo che, dovesse essere pronunciata
un'illegittimità, le cose dovrebbero andare per il futuro...
Sul secondo punto lei ha risposto e in parte mi ha soddisfatto.
Esistono delle ispezioni, ma ho delle perplessità, perché noi
viviamo in un mondo che non è propriamente quello cinese con dei
miliardi di abitanti, siamo una piccola comunità, quindi credo sia
noto a me, come a lei, che ci sono delle vertenze in merito a tali
questioni e anche alla questione delle ispezioni. Lei ha detto che
esistono degli ispettori da parte della Regione e dei Comuni... e
chi controlla gli ispettori? Vi è qualcuno che controlla gli
ispettori? Vi sono sempre dei soggetti che controllano, ma che a
loro volta magari non sono controllati e, siccome sappiamo che
esistono delle situazioni legate alla questione dell'abusivismo, a
cui lei ha fatto riferimento, per cui magari vengono trattati in un
modo a seconda che questo abusivismo colpisca anche gli interessi
di una pluralità di persone, che sono tante... e allora vengono
trattate in un modo, per altri magari le istruttorie vengono aperte
o non vengono aperte... mi chiedo allora, a garanzia della legge,
che dovrebbe essere uguale per tutti in generale e anche a livello
di ispezione, quali sono gli accorgimenti? Era questo il senso
della seconda domanda. Esistono dei verbali, delle tracce che
possono essere reperite... e che possono anche a posteriori
verificare se attività ispettive fatte in questo campo possano
essere controllate da parte di un altro organo che sia superiore a
tali ispettori? Era questa la preoccupazione, perché sappiamo tutti
che ci sono delle vertenze in atto anche sul fenomeno
dell'abusivismo che vengono trattate in un modo a seconda di chi le
propone.
