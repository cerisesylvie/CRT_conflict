Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2272 del 26 giugno 1991 - Resoconto
OGGETTO N. 2272/IX Presa d'atto delle dimissioni rassegnate
dal Consigliere Cristina Monami dalla carica di Consigliere
Segretario del Consiglio e sua sostituzione.
Errore. L'origine riferimento non è stata trovata.
Presidente
Colleghi Consiglieri, come è precisato
nell'allegato all'oggetto n. 4, è pervenuta a questa Presidenza la
lettera del Consigliere Cristina Monami, con la quale ci informa di
aver rassegnato le dimissioni dalla carica di Consigliere
Segretario del Consiglio. La lettera è riportata integralmente
nell'allegato.
Oltre a discutere l'argomento in oggetto, il Consiglio deve
anche procedere alla presa d'atto delle dimissioni con votazione
palese e poi alla sostituzione del Consigliere Segretario con
votazione segreta per schede.
Pertanto, dichiaro aperta la discussione sulla presa d'atto
delle dimissioni della collega Cristina Monami.
Se nessuno chiede la parola, pongo in votazione per votazione
palese la presa d'atto delle dimissioni della collega Cristina
Monami dall'Ufficio di Presidenza del Consiglio.
Esito della votazione:
Presenti, votanti e favorevoli: 33
Il Consiglio prende atto
delle dimissioni rassegnate dal Consigliere Cristina Monami
dalla carica di Consigliere Segretario del Consiglio.
Presidente
Mi sia concesso ringraziare, a titolo
personale, ma penso anche a nome dell'Ufficio di Presidenza e di
tutto il Consiglio, la collega Cristina Monami per la sua fattiva
collaborazione e costante presenza nella vita dell'Assemblea e
dell'Ufficio di Presidenza.
Sono convinto che l'impegno della collega Monami non verrà meno,
anzi penso che sarà rafforzato.
In sostituzione del Consigliere Segretario Cristina Monami, la
maggioranza ha proposto alla Presidenza il nominativo del
Consigliere Roberto Gremmo.
E' bene sottolineare che la votazione avviene per schede, su cui
si scrive nome e cognome. Siccome in certi casi, come ad esempio
nelle nomine degli Assessori, la votazione avviene con un sì od un
no, ricordo al Consiglio che la votazione avviene con nome e
cognome del proposto o, come in questo caso, anche solo del
cognome, perché non esiste possibilità di omonimia con altri
Consiglieri regionali.
Ha chiesto la parola il Consigliere Andrione; ne ha facoltà.
Andrione (UV)
Les utilités marginales sont
toujours les plus coûteuses. Je veux dire par là que si, par
exemple, on veut scolariser tous les enfants jusqu'à l'âge de 14
ans, l'enfant qui coûtera le plus cher sera celui isolé dans un
hameau de montagne, parce qu'il faudra payer les instituteurs et
les professeurs pour un petit nombre d'élèves. De la même façon en
politique, dans ce Conseil, la dix-huitième voix est toujours la
plus chère et je ne fais pas allusion à des tractations
commerciales, même la simonie a été largement pratiquée en Italie
et peut-être elle l'est encore, comme certaines récentes
vicissitudes des élections siciliennes le prouvent. Je parle de
prix politique. Cette majorité n'a aucune cohésion, cette majorité
est partagée à son intérieur et a besoin d'une dix-huitième voix.
Elle doit payer un prix politique pour l'obtenir. Elle ne présente
pas au Conseil les grands sujets de discussions qui devraient
l'engager. Par exemple, le dossier énergie, les deuxièmes
résidences qui sont en train de "cimentifier" toute la Vallée
d'Aoste. Elle se borne à avoir les numéros pour survivre. Aucune
vision politique, aucune perspective sérieuse d'administration.
Dans ces conditions nous ne pouvons que prendre acte de cette
volonté de résister, contre celles qui avaient été les déclarations
faites au moment de l'installation de cette majorité. Prendre acte
qu'elle se soutient difficilement, qu'elle n'est qu'une cohésion
improbable et difficile de forces hétérogènes qui ne représentent
pas la politique qui serait nécessaire à la Vallée d'Aoste. Ce que
nous regrettons, c'est que les occasions perdues ne reviennent pas
et que le temps qui passe sous cette mauvaise administration, est
un temps qui est perdu pour toute la population valdôtaine, il est
perdu pour l'avenir de la Vallée d'Aoste.
Voilà très simplement les raisons pour lesquelles nous ne
participerons pas au vote de l'élection du nouveau secrétaire du
Conseil régional et nous plaignons sincèrement la majorité qui est
obligée à ces petits trucs, à ces petits tours de passe-passe pour
se tenir debout.
Président
Le Conseiller Milanesio a demandé la
parole; il en a la faculté.
Milanesio (PSI)
Sarò molto breve nel precisare che
non c'è alcun prezzo da pagare per nessun Consigliere che
rappresenti un'utilità marginale in questo Consiglio.
Da una parte c'è una coalizione che ha sottoscritto un impegno
politico e programmatico e dall'altra c'è una
corresponsabilizzazione in modi, forme e ruoli diversi degli
esponenti della coalizione o della maggioranza. Questo è normale e
non appartiene né al malcostume politico, né ai citati episodi
delle elezioni siciliane, che non ci toccano minimamente.
Lungo il suo cammino questa maggioranza ha certamente incontrato
ed incontrerà ancora difficoltà, imprevisti ed incontrerà, come sta
incontrando, un'opposizione durissima, anche se sovente un po'
pretestuosa e dispettosa. Questa maggioranza, infatti, anche se non
ha potuto esplicarsi nella pienezza delle sue possibilità e
capacità, anche se ha già fatto molte cose ed il carniere del
Consiglio è molto pieno e sostenuto - vedremo poi quali saranno gli
atteggiamenti delle forze in campo -, si è comunque definita e sta
operando.
L'odierna sostituzione del Consigliere Cristina Monami rientra
quindi nel rispetto di accordi liberamente sottoscritti da tutti e
non ha certamente quelle valenze di negatività o di patteggiamento
segreto che qualcuno vuole rappresentare e noi ci apprestiamo con
assoluta serenità e libertà di coscienza a votare per l'indicazione
fornita dal Presidente del Consiglio regionale a nome della
maggioranza.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
La proposta della maggioranza di
nominare il Consigliere Gremmo Segretario del Consiglio, facendolo
entrare di conseguenza nell'Ufficio di Presidenza, non è un fatto
di normale amministrazione, ma riveste una certa rilevanza politica
e su di esso vorrei fare alcune considerazioni.
Intanto vorrei chiedere al Presidente del Consiglio di precisare
chi della maggioranza ha presentato tale proposta, anche perché di
solito, in caso di nomine, viene fatta una proposta orale al
Consiglio, mentre sembra che in questo caso ci sia una proposta
scritta, per cui vorrei sapere da chi è stata sottoscritta.
A mio avviso, questa proposta è la grave conseguenza di un
accordo intervenuto tra una maggioranza in evidente situazione di
difficoltà numerica ed un Consigliere che, giustamente dal suo
punto di vista, chiedeva un'adeguata contropartita per puntellarle
la maggioranza traballante.
Si tratta tuttavia di una grave conseguenza, perché in questo
modo si va a premiare il camaleontismo e l'avventurismo politico e
si affida un posto di rilevanza istituzionale ad una persona che
certo non ha dato un esempio luminoso di correttezza di
comportamento.
Parlo di camaleontismo e di avventurismo politico, perché la
vicenda della persona proposta ad assumere le funzioni di
Segretario del Consiglio è caratterizzata da questi elementi.
Questo comportamento era già emerso nel momento in cui il
Consigliere Gremmo decise di presentare una lista per le elezioni
regionale della Valle d'Aosta, con una scelta molto contraddittoria
per una persona che si era sempre proclamata rappresentante
dell'autonomismo piemontese ed un campione della "piemontesità", ma
che non ha esitato poi a fare un'incursione in Valle d'Aosta,
sfruttando le elezioni regionali del 1988 e ricorrendo abilmente,
ma anche molto furbescamente, ad alcune sigle ed artifici, come la
grande scritta "Union" sul simbolo elettorale, per carpire quella
manciata di voti che in effetti si rivelò poi determinante per il
successo di misura della sua lista. Questo comportamento si era già
qualificato di per sé e non ha più bisogno di ulteriori
aggettivazioni.
Al di là di quell'avventurismo elettorale che poi è stato
ribadito in un'altra serie di avventure elettorali in vari Comuni,
Province e Regioni, io vorrei anche sottolineare che il Consigliere
Gremmo, prima del 6 giugno 1990, non era certo stato un campione
dell'opposizione alla precedente maggioranza e al precedente
Presidente della Giunta. Ricordo anzi che più volte il Consigliere
Gremmo si è eretto a difensore di quella maggioranza, dei risultati
che produceva e dell'allora Presidente della Giunta. Ricordo che il
Consigliere Gremmo definì il Presidente della Giunta "un grande
statista"...
(...Interruzione...)
... No, appunto; ma questo vale per dire che aveva
sostanzialmente condiviso una serie di scelte e di comportamenti e
che, subito dopo il 6 giugno, si scagliò pesantemente contro il
ribaltamento di alleanze, salvo poi cambiare improvvisamente
posizione e diventare uno strenuo sostenitore di questa nuova
maggioranza, al punto da esserne oggi determinante.
Al di là di queste valutazioni di carattere politico su scelte
contraddittorie e su comportamenti incoerenti, ci sono altri motivi
più gravi che, a mio avviso, rendono inopportuna questa proposta e
che quindi spingeranno il nostro Gruppo a votare contro o comunque
a non partecipare alla votazione del Segretario proposto. Mi
riferisco in particolare ad altri due motivi, che voglio indicare
molto brevemente, perché non è necessario soffermarcisi molto,
visto che sono molto eloquenti già di per sé.
Tutti sappiamo che il Consigliere Gremmo non è solo
amministratore della nostra Regione, ma anche di una grande città
del Capoluogo del Piemonte, ed è Consigliere di una grande
provincia piemontese, della Provincia di Torino. Ora, io già mi
chiedo come sia conciliabile la presenza attiva e pregnante
all'interno di organismi così vari ed importanti, i cui compiti
sono così assorbenti; ma l'assegnare ulteriori compiti, importanti
come quelli dell'Ufficio di Presidenza, ad una persona che già
ricopre una serie di incarichi, la cui contemporanea buona
utilizzazione sembra essere molto problematica, non mi sembra un
motivo che deponga a favore della proposta, anzi a mio avviso la
sconsiglierebbe fortemente.
Non si può infine fingere di trascurare o trascurare con
disinvoltura un certo dato. E' noto a tutti, perché è stato
riportato ampiamente dagli organi di stampa, che esiste
un'inchiesta delle magistrature di Aosta, Torino e Milano sulla
correttezza amministrativa e sul comportamento del Consigliere
Gremmo. La magistratura sta infatti indagando su un'ipotesi di
falsificazione di firme per la presentazione di liste elettorali.
Credo che tutto questo dovrebbe indurre ad una certa cautela e ad
una maggiore attenzione nell'affidare compiti importanti come
quelli della Segreteria del Consiglio e dell'Ufficio di
Presidenza.
Ecco, questi sono i motivi per cui noi consideriamo fortemente
sbagliata ed inopportuna la proposta della maggioranza. Nel
chiedere al Presidente del Consiglio da chi è stata avanzata,
ribadiamo il nostro giudizio negativo.
Presidente
Ha chiesto la parola il Vicepresidente
Stévenin; ne ha facoltà.
Stévenin (UV)
Tentare di fare apparire come un
normale avvicendamento la sostituzione del Consigliere Segretario
Cristina Monami, come ha fatto il Consigliere Milanesio, vuol dire
prendere in giro il Consiglio regionale, perché tutti sappiamo che
cosa si è verificato in questo ultimo periodo. Tutti sappiamo che i
patteggiamenti, le lettere intercorse e le assenze volute del
Consigliere Gremmo hanno creato difficoltà a questa maggioranza,
che è stata messa in minoranza almeno due o tre volte. E' chiaro
che il Consigliere Gremmo è diventato determinante.
Questa situazione, però, non è nata oggi. E' noto l'imbarazzo
che avrebbe creato la presenza del Consigliere Gremmo al Congresso
del PCI. E' noto anche che al congresso degli ADP il Consigliere
Gremmo, dopo essere stato invitato, è stato pregato di non
presentarsi per non creare ulteriori difficoltà all'interno del
movimento.
Certo che di strada ne ha fatta il Consigliere Gremmo! Messo ai
margini all'inizio della legislatura, è diventato poi la stampella
di questa maggioranza, della quale oggi diventa addirittura il
pilastro su cui essa si regge. Bisogna effettivamente convenire che
il Consigliere Gremmo ha fatto una notevole carriera in questi due
anni e mezzo.
Ma io vorrei ricordare a questo Consiglio alcune cose che si
sono verificate o che sono state dette nel passato.
E' a partire dall'inizio di maggio del 1988 che ha fatto la sua
entrata sulla scena politica valdostana un certo Roberto Gremmo,
Consigliere provinciale antimeridionalista di Torino, annunciando
che avrebbe presentato una propria lista per le successive elezioni
regionali in Valle d'Aosta. Queste parole le ho prese in prestito
da "Le Travail" del 16 maggio 1988.
Per quanto attiene al programma del Consigliere Gremmo, sempre
su "Le Travail" si può leggere: "Via gli spacciatori di droga ed i
delinquenti venuti dal Sud!" E' un linguaggio razzista, degno del
caporione fascista Le Pen, che offende non solo le famiglie di
origine meridionale che vivono in Valle d'Aosta, ma tutti i
Valdostani e tutti i partiti valdostani, i quali, al di là delle
naturali contrapposizioni, hanno saputo costruire in Valle d'Aosta
un clima di fattiva convivenza civile fra le numerose componenti
etniche che vivono ed operano nella nostra Regione.
"Le Travail" continua: "Non abbiamo bisogno di piantagrane
provenienti dall'esterno ed auspichiamo che su questo punto si
abbia un pronunciamento unanime delle forze politiche operanti in
Valle".
L'articolo continua dando i seguenti consigli: "I movimenti
regionali Union e ADP dovrebbero riflettere seriamente sulle
conseguenze negative per la Valle d'Aosta dei loro flirt con vari
movimenti e personaggi di pochi scrupoli sparsi per l'Italia".
Su "Le Travail" del 7 ottobre 1988 il Consigliere Gremmo è
definito "opportunista, fa il succhiaruote di Tonino, ma poi
stecca. E chi ha detto che Gremmo non fa del razzismo, alzi la
mano".
Sempre sullo stesso numero, quando Gremmo si dichiara favorevole
al plurilinguismo dei libri di preghiera, la cui pubblicazione è
stata sovvenzionata dall'Amministrazione regionale, segue il
seguente commento: "Con l'eccezione però che lui non specifica che
quelli del Sud, se vogliono dire le orazioni nella loro lingua,
devono usare la caccavella".
Quando il Consigliere Gremmo spezza una lancia in favore della
mano d'opera dell'alto Canavese, il giornale commenta: "Almeno
quelli non sono terroni del Nord".
Il numero 39 di "Le Travail" del 16 febbraio, facendo un
resoconto dei lavori del Consiglio dice: "La torta di Gremmo non
sarebbe perfetta, se lui non ci mettesse su la solita ciliegina del
razzismo". Ed ancora, si vuol finanziare un incontro di
sollevamento pesi tra le Regioni a statuto speciale ed il
Consigliere Gremmo dichiara: "C'è anche la Sicilia. Io amo le
Regioni a statuto speciale, ma in particolare quelle dell'arco
alpino. Non me la sento di approvare sette milioni per iniziative
con Regioni come la Sicilia".
"Ha perfettamente ragione, come aveva ragione lo zio Adolfo
quando si scandalizzava per le ripetute vittorie del negro Owens
alle Olimpiadi di Berlino. Il Consigliere dell'UAP prende però
l'occasione per un'altra bella tirata delle sue, tralasciando di
stigmatizzare che la Giunta proponga di modificare il Regolamento
della Finaosta per tener conto del caso Dreher, i cui proprietari,
com'è noto, sono siculi, che, per stare al Sud, sono equivalenti a
vil razza dannata, ma forse tiene conto che la birra è bionda e
quindi presumibilmente ariana".
Sullo stesso numero di "Le Travail", nella parte concernente il
risanamento del bestiame, si legge ancora: "Pure Gremmo, salito in
tribuna stampa, vuol fare dell'ironia con i giornalisti e dice:
Propongo di marchiare tutti i meridionali e di venderli come carne
avariata".
L'anno seguente, "Le Travail ", nei suoi "comptes-rendus" delle
sedute del Consiglio regionale, continua ad estrapolare dei
passaggi dagli interventi del Consigliere Gremmo.
Nel numero 7 del 24 febbraio 1989 si legge: "Gremmo infila le
sue solite perle razziste: Non voglio essere insultato da lei
(Aloisi)! Gli insulti vada a farli in Calabria...! Qui non si fa il
gioco delle tre carte come a Napoli... I posti pubblici non devono
essere assegnati al primo calabrese che si presenta a fare il
concorso".
Per il Consigliere Gremmo è giusta la norma del Trentino-Alto
Adige, secondo la quale ci vogliono quattro anni di residenza per
poter votare; ma, aggiungiamo noi, se in Valle d'Aosta ci fosse la
stessa disposizione per chi vuole farsi eleggere Consigliere
regionale, certamente oggi Gremmo non sarebbe Consigliere della
Valle d'Aosta.
Il numero 30 del 29 settembre ricorda una serie di ironie tra i
Consiglieri Gremmo ed Aloisi, cioè tra i due personaggi che oggi
vediamo purtroppo, fianco a fianco, a sostenere l'attuale
maggioranza.
Il numero 35 sottolinea che per Gremmo anche i neri sbiadiscono
di fronte a quelli che proprio non riesce a mandar giù, ossia i
meridionali.
Nel numero 39 si legge che, tra le tante virtù di Gremmo, vi è
pure quella del Bastian contrario, perché ciò che più gli importa è
rintuzzare il suo irriducibile nemico, Aloisi. "Quello che mi
preoccupa non è Aloisi - aggiunge -, ma il fatto che questi temi li
evochi pure il partito craxista". Il commentatore di "Le Travail"
aggiunge: "Dal balcone di Palazzo Venezia al balcone di Santhià o
di Pollein, nuova residenza del fondatore della Lega del teschio e
della siringa".
Il Consigliere Gremmo precisa ancora: "Io sono autonomista, non
localista. Speriamo - aggiungiamo noi di "Le Travail" - che non sia
anche loculista, nel senso di loculi, non di oculi senza
l'apostrofo".
"Le Travail" numero 27. Nell'articolo di Stefano Piaggio
"Razzismo in Italia. Che cosa accadrà domani?" si legge:
"Preoccupazione ha suscitato l'elezione del razzista Gremmo a
Consigliere regionale in Valle d'Aosta. E' possibile la creazione
di un vero e proprio movimento di massa che, assommando la droga,
la caccia al marocchino e l'odio antimeridionale, sia in grado di
condizionare i partiti moderati, soprattutto la DC in alcune aree
del Paese e le scelte dei giovani".
Forse Piaggio non avrebbe mai potuto immaginare che il PDS-GV,
nato dalle ceneri del PCI, avrebbe dovuto accettare tra i suoi
partner il Consigliere Gremmo. Purtroppo è così.
Il numero 19 del 31 maggio 1990, nella rubrica "Cronache del
Consiglio regionale" riporta: "Gremmo non sta più nella pelle,
trova finalmente il modo di fare un commento sul risultato delle
amministrative e dichiara: 'Una valdostana, una cittadina di
Pollein, è stata eletta nel Consiglio regionale del Piemonte'. La
valdostana e pollenciona, benedetta dalle urne, è la sua gentile
signora. Politica a due piazze, dunque. Chissà che la prossima
volta, quando sarà cresciuto, non gli riesca di piazzare pure il
rampollo nel Consiglio regionale della Lombardia o in quello della
Liguria, con il rammarico, forse, di non averci dato dentro
abbastanza a suo tempo, perché l'erba gramigna avrebbe potuto
diffondersi un po' per tutta la Penisola, anche dalle parti dei
terroni spacciatori di droga e mafiosi".
Il Consigliere Mafrica dichiarava allora: "Formulo l'augurio che
qualcuno che è entrato presentando un simbolo che imitava quello di
un altro, non entri più in questo Consiglio". Questo è quello che
diceva allora colui che poi venne eletto dal Consigliere
Gremmo.
Nel numero 20 dell'8 giugno, "Le Travail" dice: "Per merenda ci
sono cavoli. A servirli in tavola è, come sempre, il solito Gremmo.
Il pretesto, stavolta, è la deliberazione per la festa del patois.
Gremmo sostiene che è spiacevole che si usi la parola 'patois'". In
questa occasione Zanotto scrive: "Ma se coloro che vogliono
difendere e coltivare questo antico idioma lo chiamano loro stessi
'patois' e sono fieri di definirsi 'patoisans', che diritto ha un
Consigliere regionale qualsiasi di trovarci a ridire?".
All'inizio del 1991 il Consigliere Gremmo appare sulle pagine di
"Le Travail" descritto con abile penna da uno che noi tutti
conosciamo.
Non solo "Le Travail", ma anche "La Région", organo della DC,
parla sovente del Consigliere Gremmo. Nel numero 17, parlando del
tanto discusso Consigliere Roberto Gremmo, che vuole esportare le
sue idee politiche nella nostra Regione, ne definisce il
temperamento come "aggressivo, petulante e verboso". Aggiunge
inoltre: "Ha un'oratoria da martello pneumatico, è astuto e
caparbio; padrone della retorica, usa con abilità tutte le risorse
della demagogia. Il suo programma ha accenti xenofobi - il
razzismo, purtroppo, è cosa ben più seria - e ci si domanda se
riuscirà ad attecchire questa nuova erba 'gremmigna' che vuole
infestare gli orti pubblici della Valle d'Aosta".
Nel numero 25 de "La Région" c'è un altro passaggio che
interessa il Consigliere Gremmo. "La sortita del neoeletto
Consigliere Gremmo, sull'onda del successo elettorale, intende
spiegarci come dovrà essere il nuovo esecutivo regionale. Fuori i
cosiddetti partiti nazionali, salvo - chissà perché? - il PRI, e
dentro tutti gli autonomisti, lui compreso naturalmente. Viene da
chiedersi che cosa succederebbe a qualcuno di noi se, munito magari
della residenza, andasse a Torino o a Bologna a pretendere di
comandare in casa d'altri. Chi l'ha detto che i valdostani sono
xenofobi? Qui ci manca solo che Gremmo e C. si mettano a proclamare
il 'maîtres chez nous' e poi la farsa è completa".
Vi si sottolinea inoltre che egli si è presentato in modo
prodigioso per ingannare gli elettori e si aggiunge: "Forse i tre
magistrati, che presso il Tribunale di Aosta formano l'Ufficio
centrale circoscrizionale incaricato di procedere all'esame dei
contrassegni di lista, non si sono accorti che lo stemma presentato
da Gremmo era confondibile con quello dell'Union Valdôtaine".
Ricorda che chi è rimasto escluso (il PSDI) adesso spera nei
ricorsi, in modo che il Consigliere Gremmo, appena entrato in
Consiglio regionale, ne sia subito escluso; c'è infatti chi giura
che sia più indigesto dei crauti.
Sappiamo tutti però che, per tenere in piedi una maggioranza,
come direbbe il Presidente della Giunta, Gianni Bondaz,
tout ce
qui entre, fait ventre...
(...Interruzione del Presidente Bondaz...)
... interpreto correttamente il pensiero del Presidente della
Giunta, perché così è nei fatti.
Non ho bisogno di aggiungere altro, anche se potrei leggere
ancora 25 pagine, alcune delle quali sono divertentissime, che ho
qui - non è detto che non lo faccia in un secondo intervento - e
che si riferiscono agli interventi in questo Consiglio del
Consigliere Gremmo all'inizio della legislatura...
(...Interruzione...)
... Beh, visto che mi invita a leggere, ne leggo almeno una, che
merita una certa attenzione. Dopo una sua diatriba con il
Consigliere Aloisi, egli dice: "Quello che mi preoccupa non è il
fatto che queste tesi le sostenga il Consigliere Aloisi. Quello che
mi preoccupa è che un partito sicuramente democratico come il PSI,
qualche volta ripete cose che in qualche modo assomigliano a quelle
del Consigliere Aloisi: il Presidente e il Sindaco eletti dal
popolo, la riforma elettorale con lo sbarramento..., perché danno
fastidio; i Liberali ed i Repubblicani che, in quanto piccole
forze, devono essere spazzati via.... Quando certe tesi erano
patrimonio del MSI, erano giustamente una barzelletta, quando sono
sposate ad altre forze, come il partito craxista, diventano una
preoccupazione per la democrazia". Di affermazioni come queste sono
pieni tutti i suoi discorsi, basta prendere i documenti relativi ai
suoi interventi in questo Consiglio regionale.
C'è bisogno di altri commenti alla proposta fatta dalla
maggioranza per l'elezione del nuovo Segretario del Consiglio? Io
credo di no. Naturalmente ho voluto lasciare i commenti ad altri
giornali e ad altre forze politiche, perché la contraddizione è
talmente stridente ed è talmente macroscopico ciò che si sta
verificando in questa nostra Regione, da non richiedere ulteriori
commenti, salvo precisare che anche in futuro dovremo assistere a
ricatti che, del resto, sono ormai indispensabili per tenere in
piedi la maggioranza che oggi governa nella nostra Regione e che -
lo ricordo ancora una volta - non è stata quella voluta dalla
popolazione e non è stata quella che la popolazione aveva espresso
nelle amministrative, qualche settimana prima del "ribaltone".
Grazie.
Presidente
Colgo l'occasione per precisare al
Consigliere Riccarand che la proposta di candidare il Consigliere
Gremmo a ricoprire l'incarico di Segretario del Consiglio
regionale, mi è stata avanzata dai Capigruppo della maggioranza,
ovviamente non per iscritto, ma come comunicazione alla
Presidenza.
Il Consigliere Aloisi ha chiesto la parola per dichiarazione di
voto; ne ha facoltà.
Aloisi (Ind)
Dichiaro la mia astensione.
Presidente
Se nessuno chiede la parola, si passa alla
votazione per schede segrete.
I Capigruppo della maggioranza hanno proposto il Consigliere
Gremmo e non ci sono altre proposte. Come ho già detto, la scheda
ha una sola riga, su cui può essere scritto anche solo il cognome
del candidato, perché non c'è alcuna possibilità di omonimia.
Pongo in votazione per scrutinio segreto la nomina del
Segretario del Consiglio regionale.
Votazione a scrutinio segreto
Esito della votazione:
Presenti: 35
Votanti: 18
Favorevoli: 18
Astenuti: 17 (Agnesod, Aloisi, Andrione, Bich, Faval, Lanivi,
Louvin, Maquignaz, Marcoz, Mostacchi, Perrin, Riccarand, Rollandin,
Stévenin, Vallet, Viérin e Voyat)
Hanno riportato voti:
Gremmo Roberto: 18.
In base all'esito della votazione, dichiaro che risulta nominato
quale Consigliere segretario del Consiglio, in sostituzione del
Consigliere Cristina Monami, dimissionaria, il Consigliere Roberto
Gremmo.
Ha chiesto la parola il Consigliere Gremmo; ne ha facoltà.
Gremmo (UAP)
Signor Presidente, sarò molto breve.
Ho chiesto la parola per ringraziare i colleghi che mi hanno votato
e per precisare, doverosamente, ch'io non ho mai avuto condanne
penali e posso esibire in qualunque momento il mio certificato
penale e la mia dichiarazione dei redditi, da cui risulta che quel
niente che ho - o quel tanto che posso avere moralmente - è tutto
pulito e chiaro. Non ci sono stati, da parte mia, interessi di
nessun tipo che non siano quelli palesi.
Ho seguito gli interventi dei colleghi e mi rammarico che non
siano stati di tipo politico, perché purtroppo erano dovuti ad un
astio che non comprendo e non giustifico, perché ognuno dei
presenti è qui non per volontà del re o dell'imperatore, ma perché
è stato eletto dai cittadini...
(...Interruzione...)
... democraticamente, certo. La democrazia vale per tutti e,
proprio per questo, i numeri contano e chi non li ha, guarda.
Credo, molto umilmente, di avere un solo compito, però
importante, quello di dimostrare ai colleghi, che per ragioni loro
hanno ritenuto di non accordarmi la fiducia, che farò il possibile
per essere all'altezza di un compito che, in quanto istituzionale,
dovrebbe superare certi asti e certi ruoli di partito. Mi auguro
che lo facciano anche altri, così sicuramente ne trarrà vantaggio
anche l'Ufficio di Presidenza. Torno a ripetere con grande umiltà
che ho tutto da imparare da chi ne fa già parte.
Anch'io ringrazio il Consigliere Cristina Monami per aver svolto
egregiamente tale compito prima di me. Io ho molto da imparare, ma
credo che l'umiltà di dirlo ad alta voce possa essere il modo
migliore - e mi rivolto ai colleghi che hanno ritenuto di non
dovermi votare - per far capire che tante cose cambiano e,
soprattutto, che la gente, invecchiando, qualche volta cerca di
essere un pochino più saggia.
Presidente
Passiamo ora all'oggetto...
Per che cosa, scusa?...
Stévenin (fuori microfono)
Per una
dichiarazione...
Presidente
No, no, no. Mi dispiace, ma doveva
essere fatto prima. L'oggetto è ormai concluso e si passa alla
trattazione dell'oggetto n. 5.
