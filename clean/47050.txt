Classificazione
EDILIZIA
Edilizia residenziale



Oggetto del Consiglio n. 3381 del 7 marzo 2024 - Resoconto
OGGETTO N. 3381/XVI - Interpellanza: "Motivazioni della
scelta di alcuni criteri per la concessione dei mutui agevolati per
interventi nel settore dell'edilizia residenziale di cui alla DGR
142/2024".
Bertin (Presidente) -
Punto n. 24.
Illustra
l'interpellanza il consigliere Aggravi, ne ha facoltà.
Aggravi (RV) -
Restiamo nell'alveo dei mutui. Il
riferimento di quest'interpellanza è legato alla delibera di Giunta
del 19 febbraio 2024 n. 142, "Approvazione delle disposizioni
applicative per la concessione di mutui agevolati per interventi
nel settore dell'edilizia residenziale, ai sensi del titolo IV capo
III quater della legge 3/2013".
Nella premessa cerchiamo di concentrare immediatamente
l'attenzione delle domande, in particolare andiamo a fare un
riferimento alle disposizioni applicative di questa deliberazione;
in particolare all'interno del punto 11 delle disposizioni troviamo
due sottopunti: l'11.1, in cui si dice che per l'accesso ai mutui
l'indicatore della situazione economica equivalente (l'Isee) del
nucleo familiare di ciascun richiedente in corso di validità alla
data di presentazione della domanda non può essere superiore a
80.000 euro, e il punto 2 declina i tassi applicati fino alla
concorrenza dell'Isee di 80.000 euro.
Invece - e lo cito, visto che siamo freschi della discussione
del Piano Energetico - il punto 11.3 applica delle riduzioni:
nell'ambito degli immobili che interessano i mutui, laddove ci
siano delle classi energetiche particolarmente performanti e la non
presenza dell'utilizzo di vettori energetici che non sono
considerati in linea con la decarbonizzazione, c'è un'applicazione
di un tasso leggermente più favorevole.
Nella presentazione di questa deliberazione porto come esempio,
che mi è utile poi a fare le domande, le dichiarazioni che ha fatto
il Presidente dicendo: "Dopo lo stop a questi contributi nel 2019,
tornano i finanziamenti anche per le seconde case, l'obiettivo è
ridare impulso al settore edilizio, oltre al recupero e alla
riqualificazione dei centri abitati". La uso soltanto come
spiegazione e introduzione delle successive tre domande.
Le prime due in particolare sono relative al contenuto dei due
punti che ho citato, l'11.1 e l'11.2, chiediamo per l'appunto al
Governo "Quali motivazioni abbiano determinato la scelta di fissare
un limite massimo di reddito nell'ambito di una misura volta a
sostenere interventi di recupero edilizio privato", sicuramente può
darsi che il Presidente nella risposta mi possa dire: "Quelli
precedenti avevano...", però la domanda è più di natura politica e
se l'obiettivo è dare impulso all'edilizia, facciamo e poniamo
questa domanda.
La seconda domanda: "Quali motivazioni invece abbiano
determinato l'individuazione della cifra massima di 80.000 euro
come nel limite posto al già richiamato punto 11.
Poi la terza domanda in realtà è più una domanda politica, ma
non tanto nel contenuto, è anche una sorta di stimolo o comunque di
valutazione che si può fare per implementare, se possibile, queste
tipologie di interventi, in particolare "Perché nell'ambito della
già richiamata deliberazione non si siano previste forme
d'incentivazione, ad esempio sui tassi d'interesse applicati, a
favore d'interventi condotti in aree territoriali a rischio
spopolamento o poste a determinate quote altimetriche". Forse ci
sono delle ragioni regolamentari, non parlando d'imprese non penso,
però, più che una domanda sul contenuto, è una domanda di
prospettiva e quindi, per l'appunto, capire perché non si sia fatto
questo ragionamento.
Presidente -
Risponde il Presidente della Regione.
Testolin (UV) -
Grazie per l'interpellanza, che ci dà
modo anche di esprimere alcune valutazioni in merito alle scelte
operate e al ragionamento che ci sta dietro.
"Quali motivazioni abbiano determinato la scelta di fissare un
limite massimo di reddito nell'ambito di una misura volta a
sostenere interventi di recupero edilizio privato", prima di
rispondere puntualmente alla quaestio, occorre premettere che la
misura di cui si parla è rimasta inattiva dal 31/12/2019 a oggi, in
quanto le precedenti disposizioni attuative, in vigore fino al
31/12/2019 appunto, avevano determinato la presentazione di un
numero di domande importante, molto elevato, per cui non era stato
possibile dare immediata soddisfazione alle stesse con le risorse
disponibili sul fondo di rotazione costituito presso Finaosta.
Nei primi mesi del 2022 è stato possibile finanziare le ultime
domande presentate nell'anno 2019, di conseguenza riattivare le
misure per la concessione dei mutui per l'edilizia residenziale, un
momento d'ingorgo che ha pregiudicato la possibilità di dare questi
mutui.
Alla luce di quanto accaduto nel 2019, si è deciso - con
deliberazione 531 del 9 maggio 2022, poi modificata con
deliberazione 667 del 12 giugno 2023, che è quella di cui abbiamo
parlato prima - di riattivare solo i mutui per l'acquisto, il
recupero e la nuova costruzione d'immobili destinati ad abitazione
principale, per il recupero di immobili situati nei centri
storici.
Dalla data di riattivazione di tali misure, il primo luglio
2022, e fino al 31 dicembre dello scorso anno, quindi per un totale
di circa diciotto mesi, sono stati concessi circa 647 mutui, per un
importo complessivo di 96 milioni e qualcosa.
Di questi, nel solo 2023, sono stati concessi 457 mutui, per un
importo complessivo di 68 milioni di euro.
Le domande continuano a pervenire con una certa regolarità e non
si registra al momento una riduzione significativa dell'adesione
all'iniziativa.
Tutto ciò premesso, in sede di predisposizione delle
disposizioni per la riattivazione dei mutui per il recupero
edilizio d'immobili, anche non destinati ad abitazione principale,
di cui appunto alla deliberazione 142 dello scorso 19 febbraio, si
è voluto definire un importo massimo da destinare a tale misura,
pari a 10 milioni di euro delle risorse disponibili sul fondo di
rotazione dedicato, proprio al fine di non intaccare eccessivamente
le risorse disponibili nel loro complesso per la concessione di
mutui per la prima casa e non penalizzare tale misura, ritenuta
prioritaria rispetto alla misura dei mutui delle seconde case.
Ora, disponendo l'iniziativa di un budget limitato, si è reso
necessario definire dei criteri di accesso maggiormente
restrittivi, in modo da orientare la misura a favore
prioritariamente di coloro con minori disponibilità finanziarie e
pertanto meno propensi a ristrutturazioni d'immobili con risorse
proprie o ricorrendo a mutui bancari in forma diversa da quella di
Finaosta.
Non disponendo di dati o di elementi concreti per fare delle
ipotesi in merito all'adesione a tale intervento, sarà quindi
necessario fare un puntuale monitoraggio in questo primo step di
erogazione contestualmente al monitoraggio delle risorse, tempo per
tempo disponibili sul fondo di rotazione, per rivalutare
l'appropriatezza dei requisiti di accesso previsti, che sono
evidentemente tutti da verificare e da valutare alla luce di quelle
che saranno le varie richieste.
Passando al secondo quesito, "Quali motivazioni abbiano
determinato l'individuazione della cifra massima di euro 80.000
come limite posto già al richiamato punto n. 11": la cifra massima
di 80.000 euro è stata stabilita sulla base della valutazione
dell'appropriatezza dell'importo massimo dei 60.000 euro previsto a
oggi per i mutui prima casa, tenendo in considerazione il fatto che
la proprietà, gli ulteriori immobili rispetto alla prima casa, di
per sé determina un incremento del valore dell'Isee.
Sulla base di alcune simulazioni di Isee, si è ritenuto che la
misura possa trovare una sufficiente platea di aderenti tra chi è
proprietario di non solo un immobile ma di più immobili.
Per andare al terzo quesito, "Perché nell'ambito della già
richiamata deliberazione non si siano previste forme
d'incentivazione a favore d'interventi condotti in aree
territoriali a rischio di spopolamento poste a determinate quote
altimetriche", la deliberazione 142/2024 prevede in generale tassi
agevolati e comunque inferiori, anche di molto in qualche caso,
agli attuali tassi di mercato, che vanno appunto da un minimo
dell'1,50 a un massimo del 2,50, e si è voluto con questa
deliberazione prevedere un'ulteriore agevolazione a favore degli
immobili con determinati requisiti energetici, in coerenza con le
linee guida per la progressiva decarbonizzazione del territorio
regionale, affinché anche tale misura concorra agli obiettivi di
risparmio energetico ivi previsti; una misura che è coerente con
altre tipologie di mutui che vengono dati per l'efficientamento
energetico, è coerente con le valutazioni che sono state fatte oggi
nell'approvazione del PEAR e che sono un po' un'innovazione anche
all'interno di questo percorso di concessione dei mutui, perché è
un'aggiunta che è stata inserita in questa versione rispetto al
passato.
Per quanto concerne l'ubicazione degli immobili oggetto di
recupero, si è invece ritenuto di agevolare in egual misura il
recupero del degrado edilizio d'immobili ovunque essi siano
situati, in coerenza con la finalità della legge regionale
3/2013.
È chiaro che le valutazioni sono tutte sostenibili e anche
queste interpretazioni che noi abbiamo voluto dare sono valutazioni
che vanno nell'ottica di privilegiare evidentemente chi ha meno
risorse finanziarie ma ha comunque immobili da ristrutturare.
Fissare un limite massimo per fare un primo step di verifica
sull'utilizzo di questi 10 milioni ci darà una fotografia
sufficientemente interessante per poi poter apportare, nel caso,
delle varianti ai parametri inseriti in questa delibera e meglio
sviluppare quelle che possono essere le esigenze del
territorio.
Per il momento crediamo che questi siano dei meccanismi motivati
che ci permettono di approcciare in maniera corretta questo primo
step.
Presidente -
Per la replica, consigliere Aggravi, ne ha
facoltà.
Aggravi (RV) -
Sulle premesse giuste che ha fatto il
Presidente del perché si fosse interrotta l'erogazione non torno,
perché lì tanto si potrebbe dire che, quando si aprono le maglie
maggiori, bisogna giustamente prevedere le giuste risorse.
Capisco che l'inserimento della misura è soprattutto determinato
dalla limitatezza ovvia delle risorse, ça va sans dire, la domanda,
se vogliamo, anche un po' provocatoria era sul fatto che, siccome
si parla e ci si concentra anche su di un recupero che non è di
necessità, mettiamola così, rispetto a quella che può essere una
prima casa, si voleva capire meglio perché si fosse identificata
questa misura degli 80.000 euro, perché giustamente un conto è
operare... o comunque agevolare la prima casa, un conto ovviamente
è andare oltre la prima casa.
La domanda n. 3: capisco benissimo la volontà di premiare le
ristrutturazioni o gli immobili più performanti dal punto di vista
energetico, giustissimo, e anche considerare come caratteristica di
guida il degrado, quindi recuperare tutti gli immobili che hanno
delle problematiche; la proposta era anche volta a dire che magari
spesso e volentieri ci siamo anche molto intrattenuti su possibili
"N" soluzioni per recuperare non soltanto immobili degradati ma
anche aree soggette a spopolamento o aree soggette a determinate
problematiche e poi in realtà magari a volte si può anche pensare
su misure che già abbiamo - che come in questo caso hanno anche un
rodaggio e sulle quali gli uffici hanno un'esperienza da tempo - di
prevedere magari anche, perché no, lo stesso meccanismo del punto
11.3, quindi abbassare i punti percentuali del tasso rispetto alla
classe energetica, magari prevedendo anche di dare una premialità
per delle realtà che sono effettivamente in una situazione
disagiata e dove forse il degrado è anche comune magari
all'abitato, proprio perché è più difficile viverci.
Questa è più una suggestione che non voleva essere assolutamente
una critica, ma era proprio un pour parler che però direi ha molta
sostanza, non è fine a sé stesso.
