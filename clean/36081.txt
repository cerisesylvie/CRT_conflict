Classificazione
ENERGIA



Oggetto del Consiglio n. 365 del 16 gennaio 2014 - Resoconto
OGGETTO N. 365/XIV - Interpellanza: "Iniziative riguardanti
la fornitura del servizio di teleriscaldamento".
Président
- La parole, pour illustration, au collègue
Roscio.
Roscio (ALPE)
- Grazie Presidente.
Bisogna fare una piccola premessa prima di andare
all'illustrazione dell'interpellanza, nel senso che questa
interpellanza non sta a discutere, oggi, sulla bontà o meno
dell'operazione del teleriscaldamento di Aosta. Magari la
discuteremo poi un'altra volta, ma, in base a quest'operazione
fatta da una società in parte privata, che si chiama Telcha e che
ha sede in Châtillon, bisognerebbe fare alcune precisazioni su
alcuni aspetti pubblici e privati di questa iniziativa, in quanto
non è solo un'iniziativa privata, per cui un'azienda, in maniera
legittima, si propone di fornire un servizio alla cittadinanza. Qua
la questione è un po' più delicata, in quanto, da un lato, questa
ditta ha una partecipazione di una società che è pubblica, CVA,
dall'altra i contributi pubblici sono stati erogati in maniera
consistente a questa società, proprio per realizzare una centrale
termina cogenerativa. In più c'è un altro aspetto: una volta che io
realizzo una rete fisicamente, difficilmente un altro privato potrà
realizzarne un'altra rete...banalmente perché non ce ne sta
un'altra.
Facendo un'analogia con quello che succede in Italia, recependo
le norme europee, per quanto succede per esempio per il gas o per
l'energia elettrica, nessuno, o meglio, le norme prevedono che chi
produce il servizio non sia coincidente con chi invece trasporta
questo servizio...che ne so...chi fa la corrente elettrica non è lo
stesso che gestisce la rete elettrica e quello che fornisce la
corrente all'utilizzatore, e la stessa cosa vale per il gas. Sul
teleriscaldamento esiste una sorta di vuoto normativo, ma non
sarebbe male colmarlo con delle iniziative, tant'è vero che in
altre zone, dov'è stata fatta la rete di teleriscaldamento, chi ha
realizzato la convenzione, o comunque...diciamo la parte politica,
ha chiesto che fosse libero l'accesso a questa rete, perché
potrebbe darsi che qualcun altro vuole fare un'iniziativa del
genere, ma, essendo fisicamente impossibile andare a inserirsi
nella rete, è di fatto impossibilitato (e questo, in qualche modo,
lede una concorrenza). Adesso mi sembra che la ditta in questione
sia anche disponibile a fare un ragionamento su questa cosa, sia
per lo scambio sul posto che per quanto riguarda il vettoriamento
del calore, quindi questa sarebbe una questione da approfondire. In
più, la questione è anche un'altra, nel senso che abbiamo discusso
prima per quanto riguarda la qualità dell'aria...ecco, è una rete
che produce emissioni, mentre se io voglio andare, a parità di
benessere degli utenti, e fornire un servizio, dovrei lavorare di
più sulla coibentazione delle abitazioni piuttosto che andare a
fornire un qualcosa che lavora comunque producendo energia,
ancorché questa cosa sia legittima, se rispetta tutte le norme e le
autorizzazioni.
Il problema che rimane è quello della concorrenza, nel senso che
sul riscaldamento lavorano molte piccole imprese e professionisti
valdostani che temono fortemente che questa impresa vada, in
qualche modo, a togliere il lavoro per quanto riguarda i
bruciatori, per quanto riguarda la fornitura di calore, o anche
iniziative di diverso tipo. Se qualcuno vuole produrre acqua calda
facendo una sua iniziativa, non potrebbe più essere messo in
condizioni di fornire quest'acqua calda, se non succede un accordo
o è previsto un accordo di allacciamento per la fornitura del
servizio.
Allora l'interpellanza, in questo caso, chiede tre cose: uno,
quali iniziative sono state messe in piedi per garantire la libera
concorrenza? È stata fatta una gara? Come avete fatto in passato ad
autorizzare questo? Inoltre, se sono state fatte...visto che la
Regione ha stabilito con una delibera l'allacciamento alla rete di
teleriscaldamento, che potrebbe anche essere un'iniziativa
interessante, soprattutto se si va a sostituire, magari, le vecchie
caldaie che magari sono ancora ad olio combustibile e che
necessiterebbero di manutenzioni importanti...ma, l'idea è: sono
state fatte delle valutazioni anche economiche sul fatto che invece
non fosse più opportuno andare a fare delle coibentazioni, dei
miglioramenti e delle prestazioni energetiche negli edifici? Anche
perché mi risulta che parte di questi edifici sono per esempio
scuole che necessitano di ristrutturazioni, per esempio una è il
"Maria Adelaide", che dovrebbe andare ad essere restaurata; quindi,
nel momento in cui io decido di fare una ristrutturazione, ci
potrebbe stare benissimo l'idea di poter fare un cappotto per
ridurre il fabbisogno di energia e poi dopo si può anche valutare
una possibilità di allacciamento alla rete del
teleriscaldamento...ma sono cose che dovrebbero andare di pari
passo. Quindi, io mi chiedo se questa cosa è stata fatta, in
qualche modo. E in più, l'ultima cosa, se vi è l'intenzione di
allacciare altri edifici, in che maniera e se, anche qui, c'è
l'intenzione di andare a valutare se non sia magari meglio prima
provvedere a isolare bene gli edifici per poi allacciarsi alla rete
del teleriscaldamento. Grazie.
Président
- La parole à l'Assesseur Marquis.
Marquis (SA)
- Grazie Presidente.
A seguito della presentazione di una proposta che è stata
avanzata al Comune di Aosta dalla società Telcha, avente ad oggetto
la realizzazione della rete di teleriscaldamento nel centro abitato
della città e, una volta che è stata valutata di interesse per la
comunità, è stata sottoscritta tra le parti una convenzione che
consente alla società proponente, senza alcun diritto di
esclusività, di dare corso a questa iniziativa. Questo significa
che, compatibilmente con la presenza di altri servizi nel
sottosuolo, altri operatori, che potrebbero essere eventualmente
interessati e disponibili agli investimenti necessari, potrebbero
realizzare la loro rete in Aosta e non comporta altresì per gli
utenti alcun obbligo all'allacciamento del proprio impianto a
questa rete. Per questi aspetti la convenzione si distingue da
quella che è una concessione, che avrebbe conseguito una procedura
concorsuale pubblica per la scelta del contraente, quindi ci
troviamo in una fattispecie diversa. Quanto alla possibilità di
accesso alla rete di teleriscaldamento da parte di altri operatori
per il vettoriamento di energia termica, in linea teorica, previo
accordo tra le parti, sarà possibile, a fronte del riconoscimento
di una tariffa di trasporto, in ragione del costo che è stato
sostenuto da Telcha per l'investimento e la manutenzione della
rete. D'altronde la circostanza trova riscontro - come ha detto lei
poc'anzi - nei mercati energetici in generale, in particolare in
relazione ad altri sistemi basati sulla rete di distribuzione; ciò
vale ad esempio nel settore elettrico, nei confronti di Terna e
delle società di distribuzione o nel settore del gas metano.
Tuttavia, com'è stato evidenziato nelle premesse
dell'interpellanza, per quanto concerne le reti di
teleriscaldamento non esiste una legislazione di riferimento a
livello nazionale che disciplina come possono attuarsi queste
procedure. Probabilmente tutto questo dipende dal fatto che non
trova riscontro né in Francia, né in Italia, in questo settore, la
consuetudine a condividere reti da parte di più produttori per
vettoriare energia termica. Quindi il primo problema è che
bisognerebbe che ci fosse qualche altro imprenditore interessato
per poter approfondire la questione.
Volevo poi fare una puntualizzazione riguardo alle
considerazioni che sono state fatte sulla coibentazione: qui una
cosa non esclude l'altra, perché l'obiettivo di una rete di
teleriscaldamento, quello di razionalizzare l'utilizzo delle fonti
energetiche, è di diminuire l'inquinamento nell'aria attraverso una
minore emissione. Per quanto concerne invece il discorso della
coibentazione, è del tutto evidente che bisogna lavorare anche
sotto questo profilo per riuscire a contenere l'utilizzo di
energia, quindi tramite quelli che sono gli obiettivi del PEAR.
Il Dipartimento attività produttive ha in programma
l'acquisizione dei certificati energetici relativi agli edifici
pubblici esistenti e, al tal fine, sono state allocate delle poste
a bilancio nel 2014. Unitamente ai dati che sono già in possesso
del Servizio manutenzione stabili dell'Assessorato dei lavori
pubblici regionale, questi andranno a completare il quadro
conoscitivo sulle condizioni degli stabili sotto il profilo
energetico. La caratterizzazione energetica dei vari edifici
consentirà di effettuare delle valutazioni puntuali sulle possibili
soluzioni adottabili, con l'obiettivo di ridurre, come ho detto
prima, i consumi energetici attraverso interventi sull'involucro
edilizio e sugli impianti tecnologici esistenti.
Per quanto concerne le volontà dell'Amministrazione pubblica a
riguardo di ulteriori allacciamenti, evidenzio che, con delibera
del 2013, la Giunta regionale si è espressa ed ha deliberato alcuni
allacciamenti di edifici pubblici e, in quell'occasione, si è
riservata di integrare, con successivi atti, l'elenco con altri
edifici di proprietà regionale ubicati in Aosta; questo nell'ottica
di risanare e migliorare la qualità dell'aria mediante la
diminuzione dei consumi, la riduzione delle immissioni inquinanti e
di gas ad effetto serra (questo in linea con gli indirizzi espressi
dalla proposta di piano energetico). Pertanto, qualora si
verificassero le citate condizioni, l'allacciamento verrà esteso
sulla base di puntuali valutazioni tecniche agli altri stabili
dell'Amministrazione, anche in funzione dello sviluppo -
chiaramente dei vari lotti - della rete di teleriscaldamento.
Grazie.
Président
- La parole au collègue Roscio.
Roscio (ALPE)
- Assessore, ringrazio per la risposta,
anche se un po' asettica, direi.
Qualche giorno fa, c'è stato un interessante incontro pubblico
organizzato proprio dagli operatori del settore su questa
iniziativa ed erano presenti anche alcuni rappresentanti della
società Telcha, ai quali ho fatto una domanda e ho detto: "ma se
l'indirizzo politico non fosse quello di andare verso il
teleriscaldamento, bensì nello spingere alla
coibentazione?"...perché è vero che la coibentazione non esclude
l'allacciamento - e lei, Assessore, lo saprà meglio di me - ma è
opportuno che io faccia prima la coibentazione prima di andare a
prendere il teleriscaldamento! Anche perché, nel momento in cui io
faccio il contratto, il contratto prevede una quota-potenza, quindi
se io ho una potenza allacciata di un certo tipo, dovuta al fatto
che non ho la coibentazione, avrò una quota, se ne allaccio
un'altra, perché la quota-potenza è più bassa, ne avrò un'altra! È
vero che io posso fare l'iniziativa, ma poi pago lo stesso la
quota-potenza uguale, quindi mi serve a ben poco, cioè non sono
stimolato a consumare di meno.
Seconda cosa che ho chiesto: "ma se oltre a fare questa
iniziativa, si andasse verso l'installazione di caldaie a
condensazione di ultima generazione, nei palazzi, negli stabili
regionali, e questa linea fosse indirizzata dalla politica anziché
andare verso un'altra cosa, o verso la coibentazione?"...questi
signori mi hanno detto: "se la linea politica fosse questa, la
nostra ditta non avrebbe senso di esistere, nel senso che è molto
più conveniente andare verso coibentazione e caldaie piccole a
condensazione, che non questa rete. Perché questa rete qui ha il
suo valore di impresa laddove vi sono grandi stabili che consumano
molto senza coibentazione, altrimenti imprenditorialmente non
starebbero in piedi! Hanno bisogno di avere un parco edifici
vecchio in cui buttare dentro calore, che però, dal punto di vista
dell'aria e dei consumi di fonti fossili, è esattamente il
contrario rispetto a quello cui bisognerebbe puntare.
Allora, in questo senso, io chiedo...ovviamente noi stiamo
rispettando le norme, eccetera, eccetera, ma per una volta possiamo
provare ad essere magari un po' più arditi ed andare a vedere
qualcosa nel futuro e magari non essere sempre l'ultima ruota del
carro in Italia o in Europa? Proviamo ad andare a vedere di fare
qualcosa all'avanguardia o facciamo sempre le solite cose e siamo
sempre a rincorrere realtà che funzionano meglio? Secondo me questa
sarebbe un'ottima occasione. Poi l'impresa se vuole fare la sua
iniziativa è liberissima di farla, però intanto l'interesse
complessivo sarebbe quello di andare in un certo senso piuttosto
che in un altro.
Ultima battuta su quello che viene sbandierato come un
"grandissimo risparmio in termine di immissioni", cosa che, secondo
me - permettetemi di dire - non è propriamente così, nel senso che
qualche dubbio esiste, anche perché alcuni studi sono stati fatti e
dicono che, in realtà, non vi è un grande miglioramento, vi è una
migliore dispersione degli inquinanti, ma non un grande
miglioramento. Cioè, qua si continua a dire: migliorerà, migliorerà
l'aria di gran lunga, ma in realtà semplicemente si spostano le
emissioni da una parte, ed è una cosa anche aleatoria, perché
questo vale se la rete di teleriscaldamento acquisisce gran parte
del parco esistente in Aosta; se questo non funziona, io avrò un
transitorio che rischia di diventare un definitivo, in cui avrò le
caldaie di Aosta e, in più, anche il teleriscaldamento, quindi è
un'operazione che presenta alcuni rischi! Magari poi ritorneremo su
questa cosa...
Noi però riteniamo che l'indirizzo principale da seguire sia
prima quello di andar a migliorare le prestazioni energetiche degli
edifici esistenti e poi andare a fare l'allacciamento ad eventuali
reti, ma solo dopo. È prioritario andare in una direzione, è vero
che una non esclude l'altra, ma la priorità è quella di andare a
migliorare le prestazioni...se vogliamo migliorare la qualità
dell'aria!
Président
- Merci. Point 41 à l'ordre du jour.
