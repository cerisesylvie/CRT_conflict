Classificazione
AGRICOLTURA



Oggetto del Consiglio n. 507 del 21 aprile 2021 - Resoconto
OGGETTO N. 507/XVI - Interrogazione: "Azioni a sostegno dei
settori orticoli, frutticoli e vitivinicoli per fronteggiare i
cambiamenti climatici".
Bertin (Presidente)
- Punto n. 19 dell'ordine del giorno.
Per la risposta, ha chiesto la parola l'assessore Sapinet, ne ha
facoltà.
Sapinet (UV) -
Innanzitutto ringrazio i proponenti che mi
hanno posto questa interrogazione perché ci permette di dare subito
qualche notizia in merito alla gelata che si è verificata per più
giorni perché subito le previsioni prevedevano una giornata o due,
ma poi il freddo si è esteso su più giornate. Parliamo di
cambiamenti climatici, forse è una tematica che spesso immaginavamo
che non ci avrebbe probabilmente riguardato, magari pensando che
sarebbe stato un problema delle generazioni future, invece, ahimè,
con il passare degli anni vediamo che l'agricoltura ne è colpita e
ne è colpita anche duramente. In più anche queste aziende, sempre
meno comunque aziende familiari e sempre più aziende strutturate
redditizie, in questi casi subiscono sicuramente danni più
importanti dal punto di vista economico. Poi le precipitazioni sono
distribuite in modo peggiore nel corso dell'anno, determinando
quindi periodi di lunga siccità come quello che stiamo verificando
in questo periodo per arrivare a precipitazioni intense con danni
come nel mese di ottobre.
Sono quindi quattro domande alle quali rispondo molto
volentieri, la prima è: "se l'Assessorato dell'Agricoltura e
Risorse naturali abbia svolto indagini per conoscere l'entità dei
danni da gelata e quali siano gli esiti". Il giorno successivo alla
notte del 7 aprile, sin dal primo mattino gli uffici periferici e i
tecnici si sono attivati sul territorio per un primo sopralluogo
nelle zone particolarmente colpite. La situazione meteorologica ha
caratterizzato le giornate dal 7 al 9 aprile in particolare,
portando una situazione con temperature durante la notte e nelle
prime ore del mattino che sono scese abbondantemente anche sotto lo
zero praticamente in tutto il fondovalle. Tale situazione era stata
segnalata in modo puntuale e preciso dal servizio di previsione
meteorologica mettendo in allarme gli agricoltori, che spesso sono
riusciti in qualche modo a cercare di intervenire con sistemi come
l'antibrina per cercare di limitare quello che poteva essere un
danno e quello che probabilmente un danno è stato. L'importante
calo delle temperature è stato inoltre accompagnato da un vento
forte anche nella prima mattinata di mercoledì 7, mentre l'8 il
vento era assente, ma comunque le temperature erano nuovamente
sotto tra il -3 e il -5. Diversi frutticoltori hanno messo in atto,
come dicevo, misure di prevenzione per cercare di contenere il
danno con bidoni e candele riscaldanti, irrigazione antibrina, con
l'accensione anche di piccoli fuochi per i quali era stata appunto
fatta espressamente una deroga rispetto al divieto di abbruciamento
che era in corso dovuto al periodo siccitoso. Gli impianti di
irrigazione con funzione antibrina possono aver giocato un ruolo
importante per la limitazione dei danni, ma in questo momento non è
ancora possibile valutare la situazione nello specifico,
occorreranno alcuni giorni. Dai primi sopralluoghi comunque emerge
che le zone particolarmente colpite sono quelle di Quart,
Saint-Christophe, Gressan, Jovençan, che sono colpite più
duramente, come altre, ma la cintura di Aosta sembrerebbe essere
quella che ha avuto i danni peggiori: questo sempre da una prima
analisi. Per quel che riguarda altre zone anche dove non è stato
attivato l'impianto di irrigazione antibrina, occorrerà appunto,
come dicevo, aspettare alcuni giorni. Non si rilevano invece danni
o situazioni critiche per la coltivazione dei vigneti in quanto la
fase fenologica non è stata coinvolta.
"Se siano state previste delle azioni per sostenere le perdite
lamentate": la legge n. 17/2016 prevede già la possibilità di
erogare aiuti a fondo perduto per compensare le imprese da queste
perdite di produzione. Per quanto riguarda gli aiuti, sono già
normalmente citati con riferimento alla deliberazione di Giunta n.
1668/2017. Sicuramente ci impegneremo, siamo sul territorio per
attivare l'aiuto per l'ulteriore sopralluogo dopo avere una
certezza dell'entità. La possibilità di decretare lo stato di
emergenza... per poter accedere agli aiuti previsti, deve essere
riconosciuto appunto formalmente il carattere di avversità
atmosferica e deve essere certificata dall'Assessorato competente
una perdita di almeno il 30 percento sulla produzione calcolata in
base alla media del triennio precedente, quindi un 30 percento
rispetto alla media degli anni precedenti di perdita. Per fare
questo, anche qui dobbiamo attendere che gli effetti del gelo dei
giorni scorsi manifestino tutti gli effetti che non sono
immediatamente verificabili. Nei giorni successivi è stato avviato
anche un dialogo con il Ministero visto che l'ondata di maltempo ha
colpito quasi totalmente la nostra penisola e stiamo lavorando al
fine di rendere possibile l'accesso al Fondo di solidarietà
nazionale e alle misure di sostegno previste dalla legge n.
102/2004.
"Se siano già state attivate misure di sostegno di rilancio per
i settori orticoli, frutticoli e vitivinicoli utili appunto a
sostenere gli investimenti necessari per far fronte ai cambiamenti
climatici e la sperimentazione di tecniche e strumenti per la
gestione del rischio": per quanto riguarda gli aiuti a questi
settori, va ricordato che nell'ambito già del PSR 2014-2020 sono
stati attivati dei bandi specifici: 5 per quel che riguarda la
misura degli investimenti destinati alle imprese e poi 4 per quel
che riguarda i giovani agricoltori. Tra le spese ammissibili a
contributo erano certamente previsti anche tutti gli interventi che
le aziende mettevano in atto per far fronte appunto a questi
cambiamenti climatici, oltre agli impianti antibrina, anche vasche
di accumulo, eccetera. Vasche di accumulo che sono state anche
oggetto di una delle quattro schede progettuali che abbiamo
presentato come Assessorato per quanto riguarda il bando del
Recovery Plan
, schede che abbiamo presentato nel mese di
novembre-dicembre dello scorso anno.
Sempre nell'ambito del sostegno al settore ortofrutticolo, è
comunque importante segnalare il lavoro che gli uffici
dell'Assessorato stanno portando avanti in collaborazione con
l'
Institut Agricole Régional
e Cofruits
nell'ambito
della predisposizione della documentazione che consentirà ai
produttori di chiedere l'IGP per quanto riguarda la mela.
L'ottenimento dell'indicazione geografica protetta rappresenta
sicuramente un obiettivo importante, un obiettivo al quale stiamo
lavorando anche insieme al nostro Senatore e anche questa è stata
tematica oggetto degli scorsi incontri con il Ministro.
Il confronto poi con il Consorzio di produttori ortofrutticoli
per la tutela dei prodotti locali che si è recentemente costituito
è senz'altro importante non solo per valutare i primi danni e le
prime azioni da fare, ma anche per mettere in atto delle strategie
al fine di evitare danni simili in futuro e poi per una
programmazione che possa permettere un'ulteriore valorizzazione di
questi prodotti.
Presidente -
Per la replica, ha chiesto la parola il
consigliere Planaz, ne ha facoltà.
Planaz (LEGA VDA) -
Grazie Assessore, ma io avevo
presentato questa interrogazione all'epoca, adesso non mi ricordo
più, mi sembra il 10... anzi, forse era lunedì, la scadenza termine
era stata rinviata, ma la preoccupazione di quel momento delle
gelate del 7, 8 e 9 non era a causa delle avversità climatiche che
c'erano in quei giorni, la situazione era molto preoccupante non
solo nella nostra regione, non so se ha avuto modo di vedere... in
tutta Italia ci sono state delle denunce di danni superiori al 70,
80 e forse anche ad arrivare al 100 percento causati da queste
gelate.
Allora mi sono preoccupato vista la delicatezza di questi
prodotti, di tutta una serie di prodotti che andranno ad avere la
loro maturazione verso l'estate, perché aziende che magari sono già
segnate da questa crisi pandemica magari e che si trovano ancora
nel periodo con la possibilità di lavorare con agriturismi, con la
filiera corta o quant'altro, di vendere i propri prodotti per
ricavare degli utili magari non avranno la possibilità di venderli
perché essi sono stati distrutti da queste gelate.
Mi fa piacere che si è attivato anche a livello ministeriale, lo
so che forse valutare lo stato di calamità forse è esagerato,
perché riprende solo una piccola parte di impianti, non tutti, la
vite forse si è salvata a differenza del 2017, quando ha avuto
molti danni, però, in vista di una nuova programmazione, secondo
me, sarebbe utile valutare se ci sono dei metodi per andare a
contrastare... perché tanto ormai vediamo che tutti gli anni
abbiamo un inizio primaverile molto caldo, da un giorno all'altro
c'è questo calo delle temperature che va a creare sempre dei danni
e bisognerebbe valutare se ci sono le possibilità, perché, come lei
ha accennato, sì, qualcuno ha anche acceso dei fuochi o
quant'altro, però proprio in un periodo dove c'era il vincolo di
divieto di abbruciamenti che era stato emanato da lei a causa della
siccità.
Allora, tanto per capire tutte le difficoltà e valutare bene
tutte le difficoltà che ci sono in questa regione e un po'
dappertutto ma da noi ancora di più, occorre andare magari sulla
nuova programmazione e occorre andare per questi prodotti
ortofrutticoli, la vite e tutto nella direzione di provare a vedere
se ci sono dei metodi tecnologici - oggi il mondo continua ad
avanzare molto velocemente, la tecnologia tutti i giorni ci
presenta qualcosa di nuovo - per dare delle risposte in casi come
questo dove magari con dei piccoli interventi si riescono a
prevenire molti danni.
Un'altra valutazione, visto che prima abbiamo parlato di
disciplinare fontina, non è da dimenticare anche tutto il reparto
foraggicoltura, perché, avendo il disciplinare legato al foraggio
locale... ci fossero ancora gelate o siccità che si prolungano,
potrebbero anche ricadere negativamente sulla produzione di foraggi
sia in ambito di qualità, ma anche di quantità.
Presidente -
Vista l'ora, sospendiamo i lavori del
Consiglio per arieggiare i locali. Ci aggiorniamo tra circa un
quarto d'ora.
La seduta è sospesa dalle ore 17:12 alle ore 17:40.
