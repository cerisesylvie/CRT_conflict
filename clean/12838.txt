Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3794 del 7 ottobre 1992 - Resoconto
OGGETTO N. 3794/IX Approvazione di una risoluzione sul ruolo
delle Regioni e delle province autonome di Trento e Bolzano
nell'ambito del processo di integrazione europea.
(Ritiro di
mozione)
Presidente Do lettura della risoluzione presentata dalla Giunta
regionale.
Risoluzione Il Consiglio regionale della Valle
d'aosta
Preso atto del dibattito che si sta svolgendo sulla ratifica del
Trattato sull'Unione, firmato a Maastricht il 7 febbraio 1992 dai
rappresentanti plenipotenziari dei dodici Stati Membri delle
Comunità Europee;
ricordato il valore storico dell'attuale fase di integrazione
europea, di cui il Trattato costituisce momento di fondamentale
importanza, anche in una prospettiva di superamento degli Stati
nazionali verso un'Europa dei Popoli;
richiamata la necessità di accrescere il ruolo delle Regioni,
già riconosciuta durante le conferenze intergovernative sull'Unione
Politica e durante l'incontro del 19 ottobre 1991 a Venezia;
letti gli articoli 146, 198a, 198b, 198c, del Titolo II
(Disposizioni che modificano il Trattato che istituisce la Comunità
Economica Europea per creare la Comunità Europea), l'articolo 27
del Titolo III (Disposizioni che modificano il Trattato che
istituisce la Comunità Europea del Carbone e dell'Acciaio),
l'articolo 116 del Titolo IV (Disposizioni che modificano il
Trattato che istituisce la Comunità Europea dell'Energia Atomica)
del Trattato sull'Unione;
preso atto che il Trattato sull'Unione affida agli Stati Membri
i modi e i metodi per la nomina dei rappresentanti alla Camera
delle Regioni, secondo quanto stabilito dall'articolo 198a CEE,
così come la rappresentanza delle Regioni in seno al Consiglio
secondo quanto disposto dagli articolo 146 CEE, articolo 27 CECA,
articolo 116 CEEA,
invita
il Parlamento italiano e il Governo a riconoscere il diritto
delle Regioni e delle Province Autonome di Trento e di Bolzano di
eleggere il loro rappresentante presso il Comitato delle Regioni in
piena autonomia, anche per quanto riguarda la relativa legge
elettorale o di nomina e a riconoscere alla Conferenza dei
Presidenti delle Regioni e delle Province Autonome il diritto di
eleggere i tre rappresentanti comuni;
impegna
la Giunta regionale ad operare in questa direzione nel confronto
con il Parlamento e il Governo e in un'opera di sensibilizzazione
dell'opinione pubblica, nonché ad operare per un'azione comune
delle Regioni e delle Province autonome;
invita
i Parlamentari valdostani ad operare presso la Camera e il
Senato, nonché presso il Governo nella direzione suindicata.
Ha chiesto di parlare il Presidente della Giunta, ne ha
facoltà.
Lanivi (GM)
Credo di procedere direttamente andando al
nocciolo della questione. Si tratta della rappresentanza delle
Regioni in un comitato che è previsto dal trattato di Maastricht,
che sta per essere ratificato da quasi tutti gli stati membri, e
cioè la rappresentanza delle Regioni nel comitato delle
Regioni.
È pur vero che il comitato delle Regioni ha compito
prevalentemente consultivo, ma è altrettanto vero che rappresenta
una novità importante che la nostra Regione, non solo la nostra ma
l'insieme delle realtà regionali del nostro paese non possono
lasciare perdere.
L'articolo 198a del trattato assegna il numero dei membri
rappresentanti la realtà regionale per stato, indicando i numeri ma
non indicando le modalità di elezione. La risoluzione che
sottoponiamo all'attenzione del Consiglio perché l'approvi,
sottolinea l'esigenza e la volontà a che i ventiquattro
rappresentanti regionali dell'Italia siano nominati dalle Regioni e
dalle Province autonome di Trento e di Bolzano, e che la differenza
fra il numero delle Regioni e delle Province rappresentate e il
numero ventiquattro siano eletti dalla conferenza dei Presidenti
delle Regioni e delle Province autonome a statuto speciale.
Questo è il contenuto e il cuore della risoluzione, che
sottoponiamo all'attenzione del Consiglio regionale.
Per concludere molto sinteticamente, il trattato di Maastricht
segna sicuramente un passo in avanti verso la integrazione europea,
ritengo che sia nella vocazione, direi nel dovere ancor più che nel
diritto della Regione, far sì che la realtà europea nasca e cresca
indirizzata non alla creazione di un organo o di un ordine
sovranazionale forte, quanto di una realtà che veda valorizzate e
rafforzate le autonomie regionali, i popoli, le identità culturali
che rappresentano la vera ricchezza e la ragione di essere per noi
della futura realtà europea.
Queste sono le considerazioni che sinteticamente ho voluto
presentare a questo Consiglio, illustrando la risoluzione che la
Giunta regionale sottopone al Consiglio regionale perché
l'approvi.
Presidente
Colleghi consiglieri, assieme a questo
argomento al punto 47 dell'ordine del giorno, c'è la mozione
presentata dal Consigliere Trione, che concerne un argomento
analogo. Se si intende trattare congiuntamente i due argomenti,
quello esposto testè dal Presidente della Giunta e la mozione,
senz'altro proporrei di formulare una discussione congiunta dei due
argomenti stessi.
Ha chiesto di parlare il Consigliere Trione, ne ha facoltà.
Trione (DC)
Sono d'accordo, anche perché la mia
mozione tendeva a portare in Consiglio o quanto meno nelle
istituzioni, quindi in commissione, l'argomento. Credo che la
risoluzione stessa potrà darci delle indicazioni, perché questo
avvenga.
Presidente
Pertanto direi di discutere assieme a
questo punto anche la mozione presentata dal Consigliere Trione, di
cui do lettura.
Mozione Il Trattato di Maastricht, pur con tutte le sue
imperfezioni, rappresenta un risultato di enorme rilevanza sulla
strada della costruzione europea ed entro la fine di questo anno il
Parlamento italiano, così come gli altri 11 Parlamenti della CEE,
sarà chiamato ad esprimere nei suoi confronti un parere di
approvazione o di disapprovazione.
Tra le novità istituzionali del nuovo Trattato figura in
particolare la creazione di un "Comitato delle regioni" (l'articolo
198 A del Trattato prevede appunto: "È istituito un Comitato a
carattere consultivo composto di rappresentanti delle collettività
regionali e locali") che così come proposto ha, per la verità,
competenze molto limitate, ma che ha il grande pregio di far
riconoscere, per la prima volta, il ruolo istituzionale delle
Regioni nel sistema comunitario. A tutt'oggi, infatti, la comunità
ha, sì, rapporti con le regioni, ma sempre attraverso il "filtro"
del rapporto principale e istituzionalizzato con lo Stato. In un
prossimo futuro è invece verosimile, o, meglio, auspicabile, chela
comunità abbia direttamente rapporti con le Regioni stesse.
Ma il Trattato sottoscritto il 7 febbraio scorso dai Capi di
Stato e di Governo dei dodici a Maastricht riveste un interesse che
va al di là del rapporto Regioni/Comunità Economica Europea perché
concerne la politica sociale, economica, monetaria, estera, di
sicurezza comune, etc, della nuova Europa che forse sta nascendo e
soprattutto sanziona il "principio di sussidiarietà" che diviene
regola fondamentale nella Comunità Europea.
Tutto ciò premesso,
il Consiglio regionale della Valle d'Aosta
impegna
la I^ commissione consiliare permanente, "Istituzioni e
autonomia", competente in materia, a voler esaminare l'importante
documento e riferire al Consiglio regionale sugli aspetti di merito
più rilevanti del Trattato stesso entro il termine di sessanta
giorni o quantomeno prima della decisione sulla ratifica del
Parlamento italiano.
Ha chiesto di illustrare la mozione il Consigliere Trione, ne ha
facoltà.
Trione (DC) La mia mozione, come accennavo prima, aveva
l'obiettivo principale di portare l'argomento Maastricht in questa
aula consiliare, e proprio perché per la prima volta le Regioni
vengono in qualche maniera citate relativamente al processo di
unificazione degli stati in Europa, mi sembrava abbastanza
importante che anche in questo Consiglio se ne parlasse.
Infatti l'articolo 198a del trattato dice: "È istituito un
comitato a carattere consultivo composto di rappresentanti delle
collettività regionali e locali", e poi indica in ventiquattro i
rappresentanti italiani che dovranno farne parte.
Non è chiaro, anzi direi che forse è anche troppo chiaro che i
ventiquattro rappresentanti regionali non saranno espressioni nè
del popolo nè degli eventuali consigli, ma saranno nominati
direttamente dal Ministro degli Esteri.
A mio parere potrebbe essere importante affrontare già questo
tema in questa occasion (mi pare che la risoluzione in qualche modo
affronti anche questo problema), per addivenire intanto ad una
definizione di questi rappresentanti delle Regioni in termini di
rappresentanza.
Voglio sperare che fra i ventiquattro rappresentanti italiani
questa volta almeno la Valle d'Aosta abbia il suo rappresentante,
visto che le Regioni sono venti e quindi ogni Regione può avere il
suo rappresentante.
Per quanto concerne il resto, credo che il trattato di
Maastricht, di cui recentemente hanno parlato in tanti o tutti,
debba avere da parte nostra tutto quel riconoscimento di importanza
che gli va assegnato. Mi riserverei di tornare sull'argomento dopo
la presentazione della risoluzione da parte del Presidente.
Presidente
La risoluzione è già stata presentata e voi
l'avete all'ordine del giorno al punto 29.
Quindi aprirei la discussione generale congiunta sulla
risoluzione e sulla mozione presentata dal Consigliere Trione.
Ha chiesto di parlare il Consigliere Riccarand, ne ha
facoltà.
Riccarand (VA)
Il nostro Gruppo è d'accordo con la
risoluzione che è stata presentata, ci sembra opportuno che la
nomina di questi rappresentanti delle realtà regionali in questo
comitato della Comunità Europea sia una elezione che parte
direttamente dalle Regione e non venga fatta dal Ministero degli
Interni o da altri organismi dello Stato. Quindi condividiamo la
impostazione di questa risoluzione.
Ci sono solo un paio di punti che non mi sono chiari.
Nell'ultimo comma della premessa, dove si dice: "Preso atto", si
parla di una camera delle Regioni che non mi risulta sia prevista
dal trattato sull'Unione; probabilmente è un errore, probabilmente
è il Comitato delle Regioni, non la Camera delle Regioni, perché
dice:
"Preso atto che il Trattato sull'Unione affida agli Stati
membri i modi e i metodi per la nomina dei rappresentanti alla
Camera delle Regioni".
Non credo che esista perché c'è un
dibattito sulla creazione anche a livello europeo di un organismo
parlamentare, per cui probabilmente qui è Comitato delle Regioni,
quindi bisogna fare una correzione.
Nella parte deliberativa c'è un altro punto su cui vorrei avere
dei chiarimenti, perché qui si dice
"Invita il Parlamento
italiano e il Governo a riconoscere il diritto delle Regioni e
delle Province Autonome di Trento e di Bolzano di eleggere il loro
rappresentante presso il Comitato delle Regioni in piena autonomia,
anche per quanto riguarda la relativa legge elettorale o di
nomina";
mi sembra un po' esagerato parlare di legge
elettorale, perché probabilmente se anche - come auspichiamo - sarà
riconosciuto il diritto alle Regioni a nominare il proprio
rappresentante, trattandosi di un comitato consultivo, non credo
che sia il caso di procedere con una legge regionale in
materia.
Per cui forse sarebbe meglio mantenere una formulazione un po'
più elastica anche per quanto riguarda le modalità di nomina,
perché parlare di una legge elettorale mi sembra improprio per il
tipo di organismo che si prevede.
Forse sarebbe opportuno fare una correzione, non so se sarebbe
accettato positivamente e sarebbe opportuno un discorso di una
legge elettorale per la nomina di questi rappresentanti.
Presidente
Ha chiesto di parlare il Presidente della
Giunta, ne ha facoltà.
Lanivi (GM)
Forse sul discorso della Camera delle
Regioni c'è stato un errore di battitura, perché fa riferimento
all'articolo 198a, che è l'articolo del Trattato che è titolato il
Comitato delle Regioni.
Per quanto riguarda la seconda proposta, è probabile che
mantenendo lo stesso contenuto il discorso potrebbe essere di
questo tipo:
"Invita il Parlamento italiano e il Governo a
riconoscere il diritto delle Regioni e delle Province Autonome di
Trento e di Bolzano di eleggere il loro rappresentante presso il
Comitato delle Regioni in piena autonomia e in completa potestà
decisionale"
, di saltare le parole "anche per quanto riguarda
la relativa legge elettorale o di nomina", intendendo che questo
può essere contenuto in questa dichiarazione, e continuare con "e a
riconoscere alla Conferenza dei Presidenti delle Regioni e delle
Province Autonome il diritto di eleggere i tre rappresentanti
comuni".
Non cambia la sostanza delle cose ed è una formulazione più
elastica nella interpretazione.
Presidente
Ha chiesto di parlare il Consigliere
Trione, ne ha facoltà.
Trione (DC) Per un chiarimento proprio su questa ultima parte
letta dal Presidente. Se intendo bene, le due province di Bolzano e
di Trento e la Regione avranno tre rappresentanti,
complessivamente. Forse era il caso di dire:
"e a riconoscere
alla Conferenza dei Presidenti delle Regioni e delle Province
Autonome il diritto di eleggere i rappresentanti comuni"
,
quindi togliendo la parola
"tre".
Presidente
Pongo in votazione la risoluzione nel testo
così modificato:
Risoluzione Il Consiglio regionale della Valle
d'aosta
Preso atto del dibattito che si sta svolgendo sulla ratifica del
Trattato sull'Unione, firmato a Maastricht il 7 febbraio 1992 dai
rappresentanti plenipotenziari dei dodici Stati Membri delle
Comunità Europee;
ricordato il valore storico dell'attuale fase di integrazione
europea, di cui il Trattato costituisce momento di fondamentale
importanza, anche in una prospettiva di superamento degli Stati
nazionali verso un'Europa dei Popoli;
richiamata la necessità di accrescere il ruolo delle Regioni,
già riconosciuta durante le conferenze intergovernative sull'Unione
Politica e durante l'incontro del 19 ottobre 1991 a Venezia;
letti gli articoli 146, 198a, 198b, 198c, del Titolo II
(Disposizioni che modificano il Trattato che istituisce la Comunità
Economica Europea per creare la Comunità Europea), l'articolo 27
del Titolo III (Disposizioni che modificano il Trattato che
istituisce la Comunità Europea del Carbone e dell'Acciaio),
l'articolo 116 del Titolo IV (Disposizioni che modificano il
Trattato che istituisce la Comunità Europea dell'Energia Atomica)
del Trattato sull'Unione;
preso atto che il Trattato sull'Unione affida agli Stati Membri
i modi e i metodi per la nomina dei rappresentanti al Comitato
delle Regioni, secondo quanto stabilito dall'articolo 198a CEE,
così come la rappresentanza delle Regioni in seno al Consiglio
secondo quanto disposto dagli articolo 146 CEE, articolo 27 CECA,
articolo 116 CEEA,
invita
il Parlamento italiano e il Governo a riconoscere il diritto
delle Regioni e delle Province Autonome di Trento e di Bolzano di
eleggere il loro rappresentante presso il Comitato delle Regioni in
piena autonomia e in completa potestà decisionale e a riconoscere
alla Conferenza dei Presidenti delle Regioni e delle Province
Autonome il diritto di eleggere i rappresentanti comuni;
impegna
la Giunta regionale ad operare in questa direzione nel confronto
con il Parlamento e il Governo e in un'opera di sensibilizzazione
dell'opinione pubblica, nonché ad operare per un'azione comune
delle Regioni e delle Province autonome;
invita
i Parlamentari valdostani ad operare presso la Camera e il
Senato, nonché presso il Governo nella direzione suindicata.
Esito della votazione:
Presenti, votanti e favorevoli: 29
Il Consiglio approva all'unanimità.
Passiamo al voto sulla mozione. Viene ritirata? Va bene.
