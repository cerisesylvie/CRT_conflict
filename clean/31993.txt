Classificazione
SPORT E TEMPO LIBERO
Manifestazioni sportive



Oggetto del Consiglio n. 839 del 4 novembre 2009 - Resoconto
OGGETTO N. 839/XIII - Interpellanza: "Azioni finalizzate
all'inserimento della regione nel circuito del Giro d'Italia e del
Tour de France".
Interpellanza
Riconosciuto il successo straordinario del passaggio del Tour
de France in Valle d'Aosta;
Atteso che il Giro d'Italia si svolge in un periodo dell'anno
di minor interesse turistico ma fondamentale per lanciare la
promozione delle stagioni estiva ed invernale;
Rilevato il constante successo del Giro ciclistico della
Valle d'Aosta, manifestazione di rilievo internazionale;
Constatata la crescita dell'intero movimento ciclistico
valdostano anche a seguito di importanti opere pubbliche come le
piste ciclabili in via di ultimazione e - si spera - di nuova
progettazione;
i sottoscritti Consiglieri regionali
Interpellano
l'Assessore competente per conoscere se intenda:
1) mettere in campo, nel più breve tempo possibile, tutte le
azioni "diplomatiche" che consentano alla Valle d'Aosta di essere
considerata una regione di riferimento del Giro e del Tour, con
scadenze che, pur non essendo annuali o biennali, abbiano un
carattere di periodicità;
2) accelerare i tempi per la realizzazione di un pista
ciclabile che colleghi i tratti già realizzati, creando un circuito
collegato col Piemonte.
F.to: Donzel - Rigo
Président
- La parole au Conseiller Donzel.
Donzel (PD)
- Egregio Presidente, cari colleghi, non è
una semplice
captatio benevolentiae
quella di riconoscere
l'importanza dell'evento sportivo del passaggio del Tour de France
in Valle d'Aosta, checché ne dicano anche i più critici, che dicono
che è un momento, qualche ora, un po' di gente, un po' di afflusso
nei bar. In realtà, chi conosce quella competizione sa che è il più
importante avvenimento sportivo al mondo con cadenza annuale, sta
dietro soltanto alle olimpiadi e ai campionati del mondo di calcio,
quindi è evidente che un passaggio televisivo che è su scala
mondiale è uno spot pubblicitario per la nostra regione che non ha
valore.
Sebbene di minore importanza, pure il Giro d'Italia è uno di
questi avvenimenti che attirano l'attenzione dei media e devo dire
che in Valle d'Aosta lo dimostra il successo della gara per
dilettanti giro ciclistico della Valle d'Aosta e la crescita che
viene registrata, anche di recente, del movimento ciclistico
valdostano dice che c'è un interesse attorno a questi avvenimenti,
soprattutto perché sono avvenimenti che possono essere facilmente
collegabili o collegati a interessi turistici di più ampia portata.
C'è un esempio per tutti, che vale al mondo, lei lo conosce meglio
di me: è il caso dell'Alpe d'Huez, una stazione turistica invernale
che è più famosa perché si svolge lì una delle tappe ricorrenti più
importanti del Tour de France; quindi l'abilità degli operatori
turistici della zona è stata quella di veicolare una stazione
sciistica, una stazione invernale attraverso una competizione
ciclistica.
Ecco perché vorremmo avere rassicurazioni che il suo Assessorato
opera perché questi importanti avvenimenti possano ripetersi, ma
non ripetersi... ovviamente non immaginiamo una ricorrenza annuale,
che sarebbe eccessiva, ma non ripetersi in modo così... una volta
ci è andata bene... ma riuscire a costruire un percorso che dia una
certa cadenza al ritorno del giro o del tour che non sia legato ad
un'impresa quasi epica dell'Assessore, che dice: "Finalmente questa
volta ce l'ho fatta!", ma riusciamo a stabilire un rapporto solido
e concreto. Nello stesso tempo è anche l'occasione per ricordare la
necessità che gli importanti lavori che sono stati fatti per
realizzare piste ciclabili in Valle d'Aosta, mancano ancora di quel
grande progetto, almeno di un inizio di sogno di progetto, che sia
quello della pista ciclabile che collega i tratti di piste
ciclabili realizzati fino ad oggi in Valle d'Aosta e ci collega con
il Piemonte.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. Rispetto alle
cose dette, concordo e ritengo che vi sia un giudizio abbastanza
condiviso rispetto a queste promozioni e a questi eventi.
Il passaggio del Tour nel 2009, da un lato - ripeto, non stiamo
ad autocelebrarci - ha dato una grande visibilità alla Valle
d'Aosta, ma oltre a questo aspetto, che è un aspetto più leggibile,
ha dato la possibilità ad ASO - che è la società che organizza il
Tour - di apprezzare l'efficienza e la professionalità delle
strutture regionali che hanno contribuito al successo del passaggio
della tappa. Questo a 360 gradi, quindi non è solo una questione
dell'Assessorato del turismo e delle strutture preposte alla
promozione, ma c'è stato tutto il servizio riconducibile alla
Presidenza della Giunta, dove c'era il Comitato per la sicurezza,
Polizia, Forze dell'ordine, i volontari, in particolare ringrazio
gli Alpini che hanno presidiato: abbiamo dato un'immagine di grande
efficienza, quindi oltre all'aspetto televisivo di comunicazione,
disponiamo di soggetti seri che, in occasione di eventi così
importanti, sono capaci di organizzare. Questo non può che aver
dato delle credenziali alla Valle d'Aosta per il futuro, tant'è che
con questi contatti - che a questo punto sono dei contatti
personali con gli organizzatori - abbiamo avuto modo di parlare di
un futuro passaggio o di - cosa per noi preferibile - una partenza
o di un arrivo o di una partenza e un arrivo o addirittura una a
cronometro. Al riguardo cercheremo di introdurre tutti gli
argomenti che sono in nostro possesso. Abbiamo già concordato che
verosimilmente a gennaio 2010 ci troveremo per ragionare per il
2011 e, rispetto a questo, stiamo lavorando.
Per le considerazioni sul Giro d'Italia, abbiamo avuto già un
incontro nel mese di agosto con il direttore del giro, Angelo
Zomegnan, quindi già ad agosto abbiamo avuto un incontro e abbiamo
cercato di fare dei ragionamenti.
Una considerazione che è stata messa sul tavolo, tutta da
approfondire anche per capire la sostenibilità... è un ragionamento
che è stato fatto in Trentino, ovvero un circuito dove c'è una
profondità di 3-4-5 anni, quindi non un ragionamento spot, ma come
è stato fatto altrove, però è una questione di sostenibilità, deve
essere anche un discorso condiviso dagli operatori e dagli
albergatori, non può essere solo la Regione che ci crede, ci dovrà
essere un ragionamento. Noi, grazie al Tour de France, abbiamo
avuto modo di vedere come si sono comportati i nostri amici nel
Canton du Valais: dove c'è stato un comitato, c'era sicuramente la
parte preponderante, quella pubblica, ma c'erano anche gli
operatori che hanno condiviso questo tipo di discorso. Quindi per
il 2010 - ripeto - Tour e Giro hanno definito i loro percorsi, ma
abbiamo già avuto modo, proprio sulla scorta della nostra
esperienza 2009, già di lanciare, quindi coltiveremo questi
rapporti, sia Tour, sia Giro d'Italia.
Per quanto attiene alla seconda parte dell'interrogazione,
facendo il punto della situazione con il collega Marco Viérin, con
la direzione delle opere edili, abbiamo fatto un quadro che vi
rappresento rispetto ai percorsi ciclabili. Ovviamente c'è
l'obiettivo finale che è il completamento di un progetto che
prevede la copertura di un percorso compreso fra il Comune di Sarre
e quello di Fénis. Lo stato di realizzazione del progetto è il
seguente: il tratto campo sportivo di Sarre, Gressan, Pont-Suaz,
completato; il tratto Gressan, area Tzamberlet, completato; il
tratto Pont-Suaz/Brissogne completato; l'anello Fénis Nus
completato; nel tratto Brissogne/campo sportivo di Saint-Marcel
sono appaltati i lavori e il completamento avverrà nel 2011; il
tratto campo sportivo di Saint-Marcel/Fénis è in fase di
progettazione. Questo è il quadro della situazione. Nel 2008, su
richiesta della Comunità montana Valdigne, la Giunta regionale ha
inoltre provveduto al riconoscimento dell'interesse regionale di un
intervento destinato alla realizzazione di una pista ciclabile fra
i comuni di La Salle, Morgex, Pré-Saint-Didier e Courmayeur; qua si
tratta di vedere quello che riusciremo a fare. L'allora previsione
era di 3,2 milioni di euro.
Al momento non sono previsti ulteriori interventi regionali
volti alla copertura di altri tratti. C'è un'ipotesi di progetto
della Comunità montana Monte Cervino, tendente alla creazione di un
collegamento fra i comuni di Fénis e di Saint-Vincent, quindi
creare una
liaison
fra quella pista ciclabile che abbiamo
indicato prima in fase di completamento con quei due tratti e il
tratto della Bassa Valle. Dopodiché, rispetto a questo, abbiamo
tutta una serie di iniziative che non sono propriamente sulle piste
ciclabili, ma i percorsi di mountain bike, dove stiamo lavorando;
lì abbiamo una serie di problemi che molto probabilmente dovremo
risolvere con un intervento legislativo, perché su tutta una serie
di percorsi c'è un utilizzo promiscuo che, ad oggi, non ha dei
riferimenti normativi: tutte le strade dei consorzi, tutte le
strade poderali, qualora si verifichino degli incidenti... di chi è
la responsabilità? Purtroppo anche con il collega Isabellon abbiamo
constatato che in alcuni passaggi alcuni presidenti dei consorzi
hanno avuto delle grane per incidenti che si sono verificati da
parte di ciclisti sportivi amanti della mountain bike che hanno
avuto dei problemi nel percorso e lì - mentre sulle strade c'è un
codice della strada che è un riferimento normativo -, su questi
percorsi, le responsabilità si rimpallano fra l'assicurazione, il
conduttore del fondo, il soggetto che ha stampato la
brochure
che ha indicato il percorso di mountain bike.
Stiamo facendo lavorare l'ufficio legislativo e i nostri legali per
riuscire a definire, perché oggi c'è una grande incertezza; ciò
nonostante è una risorsa e faremo di tutto per risolverla in modo
positivo.
Président
- La parole au Conseiller Donzel.
Donzel (PD)
- Grazie, Assessore, soprattutto perché, per
quanto riguarda la prima parte, ci ha fatto sognare, sperare di
rivedere Tour e Giro in accoppiata, una cosa straordinaria... non
ci aspettavamo tanto!
Per quanto riguarda invece la seconda parte, sogni addirittura
sotto zero, in quanto non riusciamo neanche a sognare! Giustamente
lei ha ribadito quali sono gli importanti lavori che si sono messi
in atto, ma questo sogno, di questo collegamento... neanche ancora
si sta ipotizzando il progetto di realizzazione di questa unica
pista ciclabile della Valle d'Aosta, che collega tutti i tratti...
Ritengo che sia tempo di cominciare a sognare, a valutare se
possiamo trovare finanziamenti anche di carattere europeo ed a non
limitarci a procedere a piccoli passi così, perché è un lavoro
importante, ma ritengo anche estenuante, che ci porta a date non
prevedibili di termine dei lavori.
La ringrazio poi per tutte le precisazioni inerenti anche a
questioni che non avevo sollevato come quelle sulle mountain bike,
perché argomento assolutamente delicato e importante. Fra l'altro,
visto che ha aggiunto questo pezzo, le segnalo anche il fatto che
esiste un problema che lei certamente conosce, che non è solo
quello delle piste dei consorzi, ma anche quello dei sentieri, nel
senso che sempre più gli escursionisti di montagna che risalgono un
sentiero, possono trovarsi davanti ad una bicicletta lanciata ad
alta velocità in un sentierino di montagna che non è propriamente
una pista per mountain bike. Anche questi sono dei problemi non
indifferenti, visto che lei dice che li deve affrontare in una
specifica legge... per cui l'utilizzo di sentieri che sono per
escursionisti utilizzati dalle mountain bike. E quindi è un motivo
in più perché noi realizziamo strutture che siano chiaramente
adibite all'utilizzo da parte di ciclisti o nel caso specifico di
mountain bike, in quanto cresce il numero di utenti di questo tipo
che vengono in montagna e praticano questi sport... quindi che non
si trovino nelle condizioni di non poterlo esercitare appieno.
Grazie.
