Classificazione
ASSISTENZA SANITARIA E OSPEDALIERA
Igiene e sanità pubblica
ISTRUZIONE PUBBLICA



Oggetto del Consiglio n. 426 del 24 marzo 2021 - Resoconto
OGGETTO N. 426/XVI - Interrogazione: "Risultati della
campagna di screening attivata nelle scuole secondarie di secondo
grado della regione".
Bertin (Presidente)
- Punto n. 14. Per la risposta,
l'assessore Caveri.
Caveri (VdA Unie) -
La prima domanda è: "quali protocolli
e quali sono i procedimenti in caso di mancato rispetto degli
stessi".
In data 31 agosto 2020, la Giunta regionale ha approvato con la
deliberazione 858 un protocollo di sicurezza per il rientro a
scuola, pubblicandola anche sul sito "webcall" assieme ad alcuni
videoclip; è una versione grafica degli indirizzi e delle
disposizioni che c'erano in questo documento.
Questo era per fornire un'informazione all'utenza che è stata
poi integrata con ulteriori indicazioni per ciascuna delle
istituzioni scolastiche, cioè si è tenuto conto del numero degli
alunni, del personale docente e non docente, della dimensione dei
locali scolastici e dell'organizzazione delle attività.
Diciamo che in Valle d'Aosta abbiamo due mega scuole che sono la
Corrado Gex e il complesso della Brambilla, ma abbiamo anche, per
fortuna, delle scuole davvero minuscole nelle quali ovviamente è
risultato più facile utilizzare questi protocolli.
Per quanto riguarda il protocollo da adottare in caso di
quarantena domiciliare, il dipartimento di prevenzione dell'USL ha
fornito ai dirigenti scolastici delle indicazioni puntuali sulle
procedure da seguire, con riferimento al Dpcm del novembre del 2020
e al successivo Dpcm del dicembre 2020, che prevedevano delle
indicazioni operative proprio riguardo ai focolai nelle scuole e
nei servizi educativi dell'infanzia.
In una sezione che è chiamata "Collaborare con il dipartimento
di prevenzione" è stato precisato che, in presenza di confermati
Covid-19, spetta al dipartimento di prevenzione dell'azienda USL
competente territorialmente occuparsi dell'indagine epidemiologica
volta a espletare l'attività di Contact Tracing, ricerca e gestione
dei contatti.
Per gli alunni e il personale scolastico individuati come
contatti stretti del caso confermato di Covid-19, il dipartimento
di prevenzione, così dice la nota, provvederà alla prescrizione
della quarantena per i quattordici giorni successivi all'ultima
esposizione. Al paragrafo successivo, e cioè "Elementi per la
valutazione della quarantena dei contatti stretti e della chiusura
di una parte o dell'intera scuola", si sottolinea anche "se un
alunno o operatore scolastico risulta Covid-19 positivo, il
dipartimento di prevenzione valuterà di prescrivere la quarantena a
tutti gli studenti della stessa classe e agli eventuali operatori
scolastici esposti che si configurano come contatti stretti. Il
dipartimento di prevenzione potrà prevedere l'invio di unità mobili
per l'esecuzione di test diagnostici presso la struttura scolastica
in base alla necessità di definire eventuale circolazione del
virus".
Questo è avvenuto e sta avvenendo in alcune scuole. Vale la pena
evidenziare che il medesimo allegato al Dpcm consideri i test
diagnostici per Covid-19, cito testualmente: "uno strumento
essenziale non solo per la gestione clinica dei pazienti ma anche e
soprattutto per controllare la pandemia, mediante il riconoscimento
e le successive misure di prevenzione e controllo dirette a
individui infetti, anche asintomatici che possono diffondere la
malattia.
Alla luce di tale disposizione, deve pertanto essere letta la
circolare del Ministro della salute del 12 ottobre 2020, laddove
prevede per i contatti stretti di casi con infezione da
Coronavirus, confermati e identificati dalle autorità sanitarie,
quali condizioni per porre termine alla quarantena, quattordici
giorni appunto, di quarantena oppure un periodo di quarantena di
dieci giorni dall'ultima esposizione con un test antigenico
molecolare negativo effettuato il decimo giorno.
Attesa la sua natura giuridica di norma di auto-organizzazione,
la circolare non introduce un'opzione per il lavoratore, ma, al
limite, per il dipartimento di prevenzione, soggetto cui compete -
alla luce di quanto detto oltre che dell'articolo 32 della l.r. 25
gennaio 2000 n. 5, che è quella che si occupa di sanità, come
modificato dall'articolo 7 della l.r. del 19 marzo 2018 n. 2 -
l'indagine epidemiologica ed è pertanto da identificarsi quale
autorità sanitaria competente.
Si ritiene quindi che qualora l'effettuazione del tampone sia
stata disposta dal dipartimento di prevenzione della USL
territorialmente competente nei confronti dei docenti della classe
in cui è stato rilevato il caso di positività - in quanto lo stesso
dipartimento di prevenzione ha identificato tali soggetti quali
contatti stretti dello studente contagiato e per tali soggetti ha
disposto la quarantena - tale disposizione sia da intendersi come
prescrittiva".
Si tratta infatti di una disposizione assunta dall'autorità
sanitaria competente con la finalità di definire l'eventuale
circolazione del virus per tutelare la salute come fondamentale
diritto dell'individuo e interesse della collettività, che è poi
l'articolo 32 della Costituzione. Quindi c'è un'obbligatorietà.
In tale prospettiva, considerata la posizione di garanzia che
incombe sul datore di lavoro -che è il dirigente scolastico - nei
confronti di tutti i lavoratori in tema di sicurezza e considerato
il dovere, il principio di autoresponsabilità dei lavoratori in
materia di sicurezza, assieme ai principi costituzionali di buon
andamento, all'efficienza dell'Amministrazione, al principio
solidaristico e alla considerazione del diritto alla salute quale
interesse della collettività previsto dalla Costituzione - qui è il
punto - l'eventuale diniego del docente configurerebbe profili di
responsabilità disciplinari da gestire secondo quanto previsto dal
decreto 55 bis del decreto legislativo 165/2001; qualora invece il
dipartimento di prevenzione non abbia identificato i docenti della
classe interessata come contatti stretti dell'allievo contagiato e
si sia limitato a mettere a disposizione di chi volesse essere
sottoposto al tampone un'unità mobile per l'effettuazione del test,
questa attività è ovviamente facoltativa e non obbligatoria.
Da un punto di vista operativo, il dipartimento di prevenzione,
se si trova la positività, invia direttamente al dirigente
scolastico e al referente Covid individuato dall'istituzione
scolastica una mail che contiene i messaggi da trasmettere alle
famiglie degli alunni delle classi interessate e ai docenti o ad
altri operatori scolastici individuati quali contatti stretti dei
casi.
Io lascerei poi tutta una parte della risposta che spiega le
misure di prevenzione e cose di questo genere, perché altrimenti
sarebbe troppo lunga, però c'è una spiegazione molto accurata di
come ci si comporta.
Venendo invece alla seconda domanda che riguarda l'andamento
dello screening, io devo dire che le ultime notizie sono che su
2.041 tamponi effettuati agli studenti delle superiori, 2.038
risultano negativi e solo tre sono risultati positivi: due al Maria
Adelaide e uno al Corrado Gex pari allo 0,15%, lo dicevamo prima
rispondendo al consigliere Rollandin, questo dimostra che non ci
sono situazioni drammatiche.
Su 4.466 potenziali studenti ha effettuato questo screening il
45,7%, non è ancora soddisfacente però la volta precedente era
stato il 31,4, tra l'altro è abbastanza stupefacente che, per
esempio, al liceo classico che viene considerato il posto dove ci
sono quelli "più studiati", come si dice scherzosamente, i livelli
sono stati bassissimi, quindi non si riesce tanto a capire il
perché.
Comunque sono stati per adesso effettuati screening
all'istruzione liceale tecnica e professionale, sede di Verrès, al
Liceo Linguistico di Courmayeur, all'Istituto Tecnico e
Professionale Corrado Gex di Aosta, Scienze Umane e Scientifico
Maria Adelaide di Aosta, Liceo di Istruzione Classica, Artistica e
Musicale di Aosta, Liceo Scientifico Linguistico Bérard di Aosta e
il Manzetti di Aosta.
Dato che il numero dei casi rilevati nelle scuole non
evidenziava particolari situazioni di criticità riferito a uno
specifico istituto, è stata effettuata da parte della Protezione
Civile un'analisi dei contesti sociali e territoriali per definire
l'ordine di somministrazione dei test.
Si è cominciato con Verrès e Courmayeur e poi, appunto, si sta
proseguendo.
Devo dire che uno screening di questo genere è stato effettuato
solo in Valle d'Aosta, così come siamo stati i primi a cominciare a
vaccinare gli insegnanti.
Quindi, tornando alla precedente interpellanza, vien da dire che
avremmo tutte le carte in regola per poter dire che ci sarebbero
buone ragioni se non ci fosse una visione centralistica e si
potesse consentire all'autorità locale, quale noi siamo, di poter
valutare più intelligentemente le situazioni.
Le faccio avere l'insieme, invece, delle norme più
dettagliate.
Presidente -
Per la replica, il consigliere Perron ne ha
facoltà.
Perron (LEGA VDA) -
Grazie, Assessore. La ringraziamo per
aver fatto luce sulla base legislativa e normativa, molto tecnica
ovviamente, ma che riguarda l'obbligatorietà del tampone al decimo
giorno, che era poi l'oggetto per il quale sono pervenute
segnalazioni e per il quale, secondo me, era importante che ci
fosse appunto una risposta dettagliata in quest'aula di modo che
anche all'esterno si possa capire la ratio e la base di determinati
procedimenti.
Per il resto null'altro, le notizie riguardo lo screening ci
erano già arrivate dalle altre interpellanze e da altre attività
consiliari, ci fa piacere ovviamente anche la conferma di quanto
già mesi fa noi avevamo sostenuto, cioè che la scuola potesse
essere un luogo sicuro; già agli albori c'era questo dibattito tra
epidemiologi, poi c'era stata la prima posizione per cui le scuole
erano un luogo di contagio, poi dopo si è tornati indietro... noi
abbiamo sempre sostenuto che potessero essere un luogo che si può
frequentare anche perché ad esempio nel mio caso ho visto benissimo
quanto vengono applicate queste norme: sono molto severi nelle
scuole, fanno una testa così sia agli insegnanti che agli alunni,
tanto per essere un po' chiaro, quindi che l'attività di screening
a tappeto abbia rilevato pochissimi contagi ci fa piacere e la
speranza è certamente quella di poterle mantenere più aperte
possibile, com'era stata la nostra visione di gruppo fin
dall'inizio.
