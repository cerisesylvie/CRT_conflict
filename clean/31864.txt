Classificazione
TRASPORTI E VIABILITÀ
Trasporti



Oggetto del Consiglio n. 749 del 24 settembre 2009 - Resoconto
OGGETTO N. 749/XIII - Reiezione di mozione: "Valutazione
delle risultanze dello studio di fattibilità per la realizzazione
di un metrò nella città di Aosta".
Mozione
Considerato che la Giunta regionale ha commissionato alla
società Geodata uno studio di fattibilità per realizzare un sistema
di trasporto pubblico in sotterranea ("Metro") combinato con il
sistema di teleriscaldamento;
Ritenuta l'importanza finanziaria e l'impatto straordinario
dell'opera sulla Città di Aosta e sulle finanze regionali, oltre
che sui futuri equilibri finanziari degli enti coinvolti;
Il Consiglio regionale
Impegna
- la Giunta regionale a non assumere determinazioni che
comportino impegni finanziari e a non conferire mandati operativi
in ordine a tale opera in assenza di un vasto e ben organizzato
confronto pubblico sulle implicazioni presenti e future di un
sistema di trasporto pubblico in sotterranea per la città di
Aosta;
- la competente Commissione consiliare a vagliare rapidamente
le risultanze degli studi finora acquisiti e a riferire le proprie
valutazioni al Consiglio entro sessanta giorni.
F.to: Louvin - Bertin - Giuseppe Cerise - Chatrian - Patrizia
Morelli
Président -
La parole au collègue Louvin.
Louvin (VdAV-R)
- Grazie Presidente, colleghi. Ho preso
atto che il Governo regionale procede speditamente su questo
terreno con un'iniziativa che ha assunto pochi mesi fa (alla fine
del mese di maggio) e che è già approdata, dal punto di vista dello
studio di fattibilità, a dei primi risultati concreti di cui
abbiamo avuto notizia dalla stampa alla fine del mese di agosto.
Nello spazio di meno di novanta giorni, insomma, si è già
concretizzata, per la solerzia dell'Assessorato e dei tecnici
incaricati, una prima, anche se credo non ancora definitiva,
valutazione della prima ipotesi che è stata avanzata. Stiamo
parlando però di questioni non di poco conto, come si suol dire non
di bruscolini, il Governo della Regione ha incaricato l'Ingegnere
Grasso della Geodata, una società che abbiamo già incontrato
recentemente su un'altra filiera: quella del trenino di Cogne, di
cui in sostanza ha fornito, con il suo esame, con i suoi
approfondimenti - almeno così eravamo rimasti prima dell'estate -,
elementi pesantemente negativi rispetto ad una "chiusura del
cerchio", ad una conclusione positiva dell'operazione, mentre qui
apparirebbe molto più interessante, più
juteux
(succoso)
poter aprire questo nuovo fronte di lavoro che devo dire, per la
verità, non ha mai trovato finora - che io sappia - azione,
promozione da parte del Comune di Aosta. È curiosa questa cosa: che
il Comune di Aosta non si sia mai immaginato di avventurarsi nei
meandri sotterranei della propria città per tale schema di
collegamento, non se ne è mai parlato finora nella discussione
politica, ne era mai stata questione fino a quando io stesso ho
preso parte ai lavori del Consiglio comunale insieme ad altri
colleghi... in passato mai si era parlato di un sistema
metropolitano di trasporto interrato ad Aosta. È un'ipotesi d'altra
parte che al di là della condivisione personale di cui ha dato atto
il Sindaco... altri esponenti dell'Amministrazione, tra cui
l'Assessore competente in materia di viabilità, il Vicesindaco
Guglielminotti, dichiarano sostanzialmente di non sapere ancora
nulla, perché aspettano di conoscere da parte della Regione quali
siano le iniziative. Curioso ripeto: curioso che un Comune non
abbia un'idea, lui, di cosa vuole per il proprio futuro, per il
trasporto urbano, come muoversi in questa città, ma forse le idee
spesso ce le ha, e più agilmente, chi viene a guidare poi nei vari
momenti, nelle varie funzioni le decisioni che vengono prese dal
Comune di Aosta... Nel 2007 la Compagnia Valdostana delle Acque,
insieme a degli imprenditori privati, ha promosso l'iniziativa del
teleriscaldamento di Aosta, l'ha portata all'attenzione del Comune,
l'ha fatta vagliare positivamente e ha ottenuto un contratto di
concessione. Se mi sono permesso di richiamarla, è perché questa
iniziativa è strettamente collegata con l'azione trasportistica che
adesso la Giunta regionale, avendo accantonato il cablò, vuole
mettere in campo avendo dato un mandato molto preciso nella
delibera di maggio della Giunta regionale. Ha chiesto in sostanza
di dire... "facciamo le due cose insieme, visto che facciamo un
buco per una cosa, lo facciamo un po' più grande, ci serve anche
per altre cose...", scusate se semplifico, ma almeno ci capiamo,
sappiamo tutti quanti di che cosa stiamo parlando. Questa credo sia
una decisione non secondaria che sicuramente dovremo affrontare
insieme con molto approfondimento, io mi sono rivolto naturalmente
all'Assessore, avendo saputo che c'erano già le prime risultanze,
devo ringraziarlo, perché il suo Coordinatore ha fatto pervenire
subito il materiale necessario per una prima disamina per capire
che cosa si sta facendo. Io non avrò naturalmente la scortesia nei
vostri confronti di aprire discussioni su un documento che sarà poi
formalizzato, comunicato a suo tempo, ne discuteremo più avanti, mi
preme però capire dove stiamo, cosa sta succedendo in questo campo
visto che il nostro interlocutore del Comune di Aosta ha già
discusso di queste cose, le ha già affrontate in sede di Assemblea
comunale ed è il minimo che anche noi ce ne facciamo carico.
Abbiamo una città di trentacinquemila abitanti, abbiamo quattromila
persone in media al giorno che usano i servizi pubblici della città
di Aosta, è bene sapere se quest'opera che i giornali avevano
indicato dell'importo di 150-200 milioni di euro, ha un
significato, ha una sostenibilità economica, può essere validamente
messa in campo. Solo perché non sottovalutiamo colleghi tale
questione... diciamoci tranquillamente che da sola la questione del
metrò assorbirebbe più risorse di quante ne hanno assorbite
quindici anni di Aosta Capitale, ossia gli investimenti di Aosta
Capitale complessivamente messi in campo non sono all'altezza di
questa opera di cui stiamo discutendo. È bene quindi forse che ci
mettiamo tutti ad approfondire prima di correre avanti, prima di
dare dei via libera su queste iniziative e tanto più credo che
dovremo farlo con il Comune di Aosta, non so se anche i colleghi
che hanno forze politiche impegnate nell'Amministrazione comunale
vorranno farlo, ma ci sembrerebbe piuttosto importante... quindi
sulla base di questo studio di fattibilità da 200 mila euro
commissionato dalla Regione come primo punto di discussione.
A noi sembra - prima considerazione - che lo studio sia molto
orientato, che l'idea di dare un incarico per unire queste due cose
senza a monte valutare che cosa servirebbe veramente per il
trasporto alla città di Aosta, sia un dato problematico. Noi
crediamo che, prima di andare a vedere se è fattibile la
metropolitana - chiamiamola metropolitana, poi verrà specificato da
parte dei tecnici cos'è, cosa non è, sganciamento, non
sganciamento, ci sono varie tecniche, varie tipologie -, prima di
andare a vedere se è bene passare sotto terra, andare a vedere cosa
succede sopra terra, ossia fare un ragionamento sul sistema
trasportistico, sull'intermodalità in Aosta, su come si arriva in
Aosta, su come ci si muove, perché partire dal buco, ossia partire
dall'idea che c'è un buco o si deve fare un buco e poi sfruttare
comunque quel buco forse non è il modo migliore per trovare la
soluzione adatta. Non lo so, io non sono esperto di gruviera, ma
credo che dovremo porci il problema della mobilità della città di
Aosta e poi andare a risolverne opportunamente i nodi, altrimenti
ho l'impressione che volendo ottenere delle utilità marginali
rispetto alle varie operazioni, ossia "dobbiamo fare il
teleriscaldamento, quindi bisogna risparmiare sulle opere, su
quello che si fa mettendo insieme due cose...", rischiamo di andare
su una china, su un modo di affrontare la questione che non è
esattamente quello migliore. Mi preme dire, avendo appunto, seppur
per un breve periodo, vissuto la condizione di Consigliere comunale
della città di Aosta, che il problema deve essere visto da lì per
primo: sul trasporto di Aosta, sugli attestamenti, sui parcheggi,
eccetera, prima che sull'utilità di sfruttare la necessità...
oltretutto l'urgenza, perché questo è un dato anche ulteriormente
importante: il teleriscaldamento pare essere ormai una questione
molto urgente, ormai sono in fase avanzata già di definizione i
piani e le modalità di intervento e quindi, tanto per capirci, la
decisione su un eventuale trasporto metropolitano interrato ad
Aosta verrà presa nello spazio di pochi mesi o poche settimane,
perché non si può riportare questo stando all'impostazione della
questione, si vogliono fare due cose assieme, bisogna deciderle
subito, d'altra parte questo i tecnici lo sanno e lo dicono
chiaramente.
La questione peraltro deve essere affrontata con serietà dalla
Regione per evitare anche che ci si ricami un po' sopra, noi
quest'estate ci ha preoccupato il cattivo servizio che in qualche
modo ci dà non una stampa nel senso del quotidiano
La
Stampa
, ma la stampa nazionale, che ha ripreso tale questione
con la "tentazione del metrò" mettendo a fianco dati, costi e tempi
soprattutto di realizzazione di metropolitane nelle altre città
rispetto alla realtà di Aosta. Noi rischiamo di dare l'impressione
di essere un soggetto che ha delle ambizioni e anche delle
disponibilità economiche che vanno ben oltre quello che credo siamo
e dobbiamo poter dimostrare. Noi dobbiamo tenere un profilo onesto,
serio in questo, tanto più il giornale titolava: "Il Politecnico:
se la domanda non supera 2.000 passeggeri l'ora, basta l'autobus",
non era
Topolino
e non era il giornale parrocchiale: era
Il Sole 24 ore
, che metteva così in modo piano, largo tale
questione. Appunto, prima di lanciare iniziative, facciamo bene
attenzione! Noi abbiamo 4.000 persone al giorno che si muovono in
tutta l'area metropolitana aostana oggi, questo per dire del punto
di partenza e per non volere mettere cattivi pensieri che pure
qualche mariuolo locale avanzava in tale questione, in questo
articolo dicendo che non dovrebbe essere un modo per cambiare in
corsa la ripartizione delle spese per gli scavi del
teleriscaldamento in aiuto alla società privata che ha vinto
l'appalto, eccetera, eccetera, ma questi sono cattivi pensieri che
noi lasciamo fuori dalla porta.
La Giunta comunque ci dica eventualmente nella discussione di
questa mozione, che è molto semplice, che non ha grandi contenuti
se non chiedere che non si decida nulla, non si dia mandati
operativi, ossia non si passi sostanzialmente già ad una fase
progettuale avanzata, non si impegnino somme, senza avere prima
avuto un confronto pubblico... ecco lo diciamo tranquillamente: non
"facciamo vicende" come inceneritore, aeroporto, che poi sono
grandi dibattiti che ci è stato spesso sottolineato arrivano troppo
tardi, adesso è il momento, facciamolo adesso: apriamo alla
cittadinanza, siamo a settembre, quindi abbiamo l'autunno, un
periodo che non è estivo, si discuta il tempo necessario, si
mettano sul tavolo tutte le carte. La città di Aosta che, tra
l'altro, va anche verso un rinnovo della sua amministrazione,
sappia poi a che cosa si deve attenere, perché poi i sistemi di
trasporto non sono solo buchi: sono spese di gestione di qualche
rilevanza e lo sappiamo perché ne abbiamo discusso in Commissione,
quindi, prima di avventurarci, facciamo i nostri ragionamenti e poi
decidiamo. Il secondo impegno poi, colleghi, credo che lo possiate
condividere in modo tranquillissimo: la competente Commissione
riferisca le proprie valutazioni al Consiglio entro 60 giorni
vagliando questa documentazione appena sarà definitiva, appena
l'avremo tutti in mano. Ecco a noi la parte polemica che si è
sviluppata intorno a tale questione all'interno della maggioranza
non interessa, non ne parlo, non ci riguarda, insomma non è nostro
interesse! A noi interessa parlare con la cittadinanza, parlare con
gli aostani, con i valdostani, aprire il dibattito nelle sedi
competenti e soprattutto in modo pubblico e trasparente. Grazie
Presidente.
Président -
Merci. A demandé la parole le collègue La
Torre.
La Torre (FA)
- Grazie Presidente. Cercherò di essere
breve, anche perché l'ora non aiuta e soprattutto anche perché
credo che poi su questo argomento sicuramente ci torneremo e anche
in maniera approfondita. Innanzitutto conosco bene il compito di un
Capogruppo di maggioranza: quello di sostenere, di difendere il
lavoro della maggioranza e anche degli Assessori, così come credo
che l'Assessore conosca bene quale è il suo compito: quello di
rappresentare al meglio una maggioranza. Mai come in un caso come
questo sono due compiti che vanno ricordati, perché su argomenti di
tale spessore, che sono argomenti di maggioranza e che investono
numerose competenze, perché di maggioranza è responsabile il
Presidente della Giunta... questo argomento riguarda sicuramente
anche l'Assessore ai trasporti, alle finanze per l'importanza, di
quelli che sono gli investimenti conseguenti, i lavori pubblici per
la sua realizzazione, il Comune di Aosta per l'importanza
strategica di un progetto di questa portata che può avere su una
città come quella di Aosta, che è una città in trasformazione, è
stato detto. È fondamentale contestualizzare un progetto di questo
tipo con una validità indiscutibile all'interno di una
contestualizzazione di una città che parte nella sua trasformazione
dall'Ospedale alle Caserme, alla porta sud, alla viabilità, ai
parcheggi di attestamento, al teleriscaldamento, all'aeroporto,
all'autostrada, alla mobilità. Ecco che allora, tornando però al
discorso fatto prima, ricordando il mio dovere, cercherò di
difendere l'Assessore che così ingenuamente si è fatto "portare a
spasso" dalla Geodata, perché questa è la verità! La Geodata ha
dato dei dati che non era autorizzata a dare, anche perché per come
questo argomento ha spessore e importanza voi capite come doveva
essere vagliato evidentemente da tutte quelle competenze attinenti
a questo progetto. La Geodata in modo improprio - e credo che sarà
evidenziato questo modo improprio della Geodata, forse anche...
(come dire?) eccitata dal poter dare una notizia a
Il Sole 24
Ore
, se non sbaglio... dica la data - ha dato questi dati,
l'Assessore, io dico ingenuamente - e sono sicuro che è stato un
errore, un peccato veniale -, si è fatto portare e, purtroppo, ha
lasciato uscire questa notizia sui giornali, che devo dire non è
neanche uscita bene, purtroppo. Non è uscita bene, perché questa
forcella dei 60 e 180 e questi dati così l'hanno un po' banalizzata
e questo mi ha preoccupato, ecco perché io - non mi nascondo - ho
fatto quell'intervento: perché ho visto banalizzata, ridicolizzata
se volete, perché poi nei bar di Aosta qualcuno ci scherzava sopra,
una notizia che invece doveva essere gestita... ma non la notizia,
il progetto, i dati dovevano essere gestiti in un altro modo con
quella qualità e quella altezza di approfondimenti necessari per un
argomento di questo tipo. Ecco che allora io non posso che
difendere l'Assessore, perché non è stato sicuramente un errore
suo: è stato un errore della Geodata, la sua, se vogliamo, è stata
un po' una piccola superficialità, forse ha sbagliato a non tener
conto... e qui invece ci vedo magari non una superficialità, ma una
mancanza di attenzione nei confronti della maggioranza nel momento
in cui vengo a sapere che lei ha i dati e noi non li abbiamo. Qui
forse ha avuto una mancanza di attenzione, Assessore, perché se
anche noi non li abbiamo richiesti, visto che li mandava a Louvin,
li poteva mandare anche a noi, ma questa però è una questione di
sensibilità, non attiene alla politica. La mia proposta quindi
sostanzialmente è che... su questo argomento dovremo assolutamente
tornarci sopra nei modi e nei tempi, nei luoghi necessari, ma oggi
credo che in qualche modo questa maggioranza debba respingere tale
mozione.
Président -
Merci. La parole au collègue Lattanzi.
Lattanzi (PdL)
- Grazie Presidente. Noi, come Popolo
della Libertà, non siamo il partito del "no", quindi non abbiamo
una preconcetta opposizione a opere pubbliche che possono essere di
interesse in questo caso comunale, piuttosto che regionale. Mi pare
che la portata delle opere di cui si sta parlando, evidentemente
come è stato detto, non rivestano una caratterizzazione
esclusivamente comunale, anche se in primo luogo è il Comune di
Aosta che evidentemente deve essere coinvolto su un'opera di questo
tipo. Non siamo il partito del "no" e non siamo neanche il partito
del bar, perché sarebbe troppo facile commentare i titoli dei
giornali, sentendo, ascoltando quello che... la gente ci ferma per
strada: "ma come voi Consiglieri state di nuovo approvando un altro
buco, state appena approvando un buco da 60 miliardi con il trenino
di Cogne e adesso volete farne un altro!", perché poi su queste
cose, purtroppo, la comunicazione è devastante. Se mi posso
permettere, sui dati, sui progetti di questa portata, che investono
cifre colossali, considerate le recenti esperienze, i recenti
impantanamenti nei quali ci siamo andati ad infilare - vi siete,
poi ci siamo trovati infilati -, credo che un minimo di attenzione
nella comunicazione sia assolutamente doveroso: primo per non
banalizzare i progetti, secondo per non ridicolarizzare la classe
politica, perché sentirsi dare dei matti in mezzo alla strada non è
intelligente, perché, quando si danno progetti di questo tipo,
bisognerebbe avere perlomeno l'accortezza di spiegarne anche i
perché. Si è parlato di dati, si è parlato di cifre, ma non si è
parlato del perché e quale è la necessità, si è confusa la
questione del metrò, che uno immagina come quello di Torino e di
Milano con la linea rossa e la linea blu, con quello che può essere
un trasporto sotterraneo, collegato al teleriscaldamento che non
centra niente, per cui sembra poi che la galleria sia un pretesto
per favorire certe imprese pubbliche, noi queste cose credo che le
dobbiamo rilevare. Come classe politica noi abbiamo il dovere di
trattare materie di questa portata, che cambiano non solo i bilanci
della Regione, ma cambiano la vita delle persone, con la massima
attenzione.
Noi non siamo il partito del "no" Assessore, forse, certo
sarebbe più facile dire di "sì" se si sapesse di cosa si parla.
Prendiamo atto che qualche collega ha i progetti di fattibilità,
però, diceva giustamente il collega La Torre, sono dati, progetti,
programmi di maggioranza che in questo momento la maggioranza sta
valutando, non è necessario che la minoranza ne sia ancora
coinvolta, però, se non è ancora il tempo di coinvolgerla, mi pare
non sia neanche il tempo di coinvolgere i giornali! Per cui la
Geodata se ha dato i dati, si assume la responsabilità del danno
che ha creato, perché se ha dato i dati, non lo so, non voglio fare
il processo alle intenzioni... se l'Assessore si è lasciato
scappare qualcosa, bisogna che qualcuno la responsabilità politica
della mala informazione, della cattiva comunicazione e della
cattiva diffusione di un progetto di questa portata, che crea
inevitabilmente dei problemi di rapporto politico... perché questo
Consiglio cosa ci sta qua a fare? Le Commissioni cosa aspettano?
Questa mozione demanda molto gentilmente alla Giunta la cortesia di
parlarne nelle Commissioni. Io credo che, prima di parlarne ai
giornali, là dovremmo parlarne, poi lo sappiamo che un minuto dopo
che vengono dati gli argomenti alle Commissioni la stampa lo sa
ancora prima che le Commissioni abbiano visto i documenti, lo
sappiamo, è il gioco della comunicazione immediata... non è quello
che ci sconvolge: ci sconvolge il banalizzare progetti di cui non
si conoscono i presupposti, si fa fatica anche a dir di "no",
perché a pelle uno direbbe: "A cosa? Una roba che se dalla CIDAC al
Père Laurent ci metti 7 minuti a piedi, devi mettere un metrò per
metterci 30 secondi? Ma a cosa serve?", "No, ma sai è il tunnel per
il teleriscaldamento...", "Ma cosa c'entra il teleriscaldamento con
il metrò?", lasciamo perdere, i discorsi da bar li chiudiamo qui.
Noi però invitiamo l'Assessore, che si è assunto la responsabilità
di questo processo di comunicazione, secondo noi non indovinato, di
coinvolgere intanto tutta la sua maggioranza - mi pare di aver
preso atto che nemmeno la sua maggioranza, perché i Consiglieri di
maggioranza non lo sapevano - di questo progetto, poi, per
gentilezza e cortesia istituzionale, anche le minoranze, prima dei
giornalisti se ci riesce, se non ce la fa, se non riusciamo a
"tenerci la lingua tra i denti", magari possiamo fare un altro
mestiere!
Président -
Merci. La parole au collègue Rigo.
Rigo (PD)
- Grazie Presidente. Non farò perdere molto
tempo ai colleghi, quindi darò subito la possibilità all'Assessore,
o al Presidente di rispondere sulle cose dette. Io farò solo delle
considerazioni molto banali, anche perché non conosco i pre-studi e
gli studi, o le discussioni che sono avvenute a monte dell'incarico
dato.
La stampa fa il suo ottimo dovere di informare. Noi dobbiamo
leggere attentamente la stampa, ma non sono quelli i documenti
utili per farci... - come dire? - un'idea più chiara, più concreta
delle proposte, sia di questa, come di altre. Io credo che uno dei
problemi di Aosta sia quello di un caos, di un traffico che non è
organizzato.
"Aosta è malata, gravemente malata"
diceva un
Assessore poco tempo fa, è malata anche di una viabilità, di una
circolazione che impedisce una fruizione corretta dell'uso del
territorio, ma anche di valorizzare quella Aosta romana che tutti
vogliamo valorizzare. Aosta è città turistica, dovrebbe essere il
fulcro di un'attenzione turistica che da Aosta parte e coinvolge
tutte le valli d'inverno, d'estate, d'autunno. Per diventare città
turistica, dobbiamo risolvere essenzialmente quel problema, non
solo quello certo, ma il caos nella viabilità è uno dei problemi.
Se vogliamo valorizzare questa città, una città in cui è piacevole
passeggiare, girare... -come dire? - visitare: questa è la prima
considerazione: esiste questo problema.
Mi sembra anche che il termine "metrò" sia improprio, perché uno
immagina il metrò di Torino, quello di Barcellona, quello di Tokio.
Evidentemente stride, come diceva giustamente il collega Lattanzi,
con l'impressione che hanno i valdostani di questo metrò e della
loro piccola cittadina, della percorrenza di minuti e non di ore
tra un quartiere e l'altro della città. Credo quindi che dovremmo
accantonare questo termine per usare altri termini che ci sono,
anche in altre città europee, di collegamenti veloci da un punto
all'altro della città sotterranei che non sono metrò.
È evidente poi che, per avere maggiori elementi di conoscenza,
occorre che dei tecnici, che sono in grado di fornirceli, si
occupino del problema, di questo come di altri problemi e credo che
gli studi di fattibilità servano proprio per dare a chi governa, ma
anche a noi elementi utili per assumere poi la determinazione
politica. È evidente ancora che per un progetto di questa
importanza è impensabile non coinvolgere le Commissioni consiliari,
credo che questo sia fondamentale, così come è fondamentale da
parte delle Commissioni consiliari valutare quale deve essere il
percorso di approfondimento degli studi. Credo quindi che compito
delle Commissioni non sia solo quello di valutare i documenti
progettuali, ma sia valutare i documenti progettuali facendo sì che
la valutazione di questi documenti sia la più larga possibile.
L'interessamento nei confronti di questo progetto, il
coinvolgimento delle Commissioni ci pare una cosa importante, però
credo che bisognerebbe mettere anche nei giusti termini quella che
è una questione di rilevanza per la città, per lo sviluppo della
città e quindi anche per lo sviluppo di questa regione.
Président -
Merci. La parole à l'Assesseur aux ouvrages
publics, à la protection des sols et au logement public, Marco
Viérin.
Viérin M. (SA-UdC-VdA) -
Io avevo preparato un intervento
sulla base amministrativa dell'argomento, in merito a quello che
poteva essere il futuro percorso come giustamente è scritto anche
ampiamente nelle delibere di Giunta e come è stato detto in
parecchie occasioni. Credo che qui invece oggi si voglia, più che
fare amministrazione, fare un po' di demagogia, perché, basterebbe
che qualcuno al bar sentisse alcuni interventi di oggi e guardasse
la storia... poi direbbe:
"Mah, ogni giorno si parla in maniera
diversa"
. È vero che l'alfabeto va dalla A alla Z, però parlare
per trenta, quaranta volte diversamente in un anno o due di tempo
mi sembra un po' preoccupante, perché si potrebbero elencare
parecchie e tantissime cose dette e non dette da parte di qualcuno
nella propria carriera politica, ma questo è un discorso che faremo
anche in altre sedi.
Entrando sugli aspetti di sostanza, parto sul discorso
dell'informazione: allora, mi dispiace collega La Torre, io voglio
rispettare le regole, sia quando ero all'opposizione, sia oggi che
sono in maggioranza, quindi quando mi arriva una richiesta...
(interruzione dell'Assessore La Torre, fuori
microfono)
... quando mi arriva...
(nuova interruzione dell'Assessore La Torre, fuori
microfono)
... sì, ma la sua è una difesa ironica...
Presidente -
... per cortesia, non interrompiamo...
Viérin M. (SA-UdC-VdA) -
... tanto vale che non mi
difenda allora...
Il discorso è che comunque io sia quando ero nei banchi
dell'opposizione... come oggi che sono nei banchi della maggioranza
e nell'Esecutivo regionale, se mi arriva una richiesta in base
all'articolo 116, se sono in grado e gli uffici sono in grado di
consegnarla, io pretendo che gli uffici la consegnino e non faccio
il gioco delle tre carte, la documentazione è arrivata...
(nuova interruzione dell'Assessore La Torre, fuori
microfono)
... allora, guardi La Torre, il discorso è che questo progetto è
arrivato da venti giorni, allora, se un Consigliere mi chiede, in
base all'articolo 116, di averne copia... lei non può far crescere
un dibattito, da un punto di vista politico, su un regolamento
consiliare, parliamoci chiaro! Lei aveva tutto il tempo, anziché
parlare in altra maniera e giocando nel far politica anche su
questa cosa, come sempre purtroppo fa, e rispondere anche lei sui
giornali... poteva farmi una richiesta, mi telefonava, mi chiedeva
una copia, no? Che problema c'era? È che lei gioca, vuole trovare
qualsiasi occasione per giocare, ma gioca sempre sulla pelle della
gente, questo è il dramma! Allora, tanto per dire anche
sull'informazione, perché mi sembra più un attacco al sottoscritto:
"l'informazione..." e quant'altro. Probabilmente, basta che uno...
perché io sono abituato a rivisitare la storia delle cose, già a
maggio l'informazione ha trattato alcune volte, più di una volta,
sui giornali questa vicenda, vedi l'articolo a tutta pagina:
"Sindaco boccia inutile metrò" e quant'altro, già a maggio, con
mozioni in Comune di Aosta, discusse, presentate dai Verdi e
quant'altri sull'argomento, quindi lei deve partire da questo
dato.
Sul discorso della Geodata, proprio perché si cerca di fare
tutto quello che è possibile fare all'interno della serietà e della
correttezza, noi o, meglio, gli uffici e il dirigente hanno già
inviato una decina di giorni fa una lettera alla Geodata, perché
questo è un discorso diverso, come diceva Massimo Lattanzi. Dove si
dice a Geodata tranquillamente: "noi teniamo aperto il campo per
chiedere poi eventualmente i danni in merito all'articolo apparso
sul Sole", quindi sul discorso della Geodata gli uffici hanno
proceduto come dovevano fare. Sul discorso della comunicazione
lascio a chi ci ascolta e a chi ci segue tutte le proprie
riflessioni, le proprie considerazioni in merito. Sul discorso
dell'aver fornito la documentazione, lo farò anche altre volte
quando mi viene richiesto nei tempi che posso o, meglio, che gli
uffici devono avere per poterla dare.
Risposto a queste tre tematiche, che più di un aiuto mi sono
sembrate più basate su dei ragionamenti di tipo politico, come
d'altronde è uscito sull'articolo apparso due giorni dopo
l'intervista di La Torre, come Capogruppo, che la colpa sia di un
movimento che non si chiudano alcune operazioni di un certo tipo,
io passerei ora all'aspetto più decoroso, ossia al discorso dei
contenuti. La Giunta regionale, in attuazione del programma di
maggioranza, come già è stato detto da altri, ha predisposto in
merito un sistema di trasporto, anche una metropolitana leggera,
che percorra gli assi nord-sud ed est-ovest della città, ha
commissionato con deliberazione n. 1498 del 29 maggio 2009 uno
studio di fattibilità alla società Geodata di Torino. In tal senso
si osserva che, al fine di valutare compiutamente la necessità di
realizzazione di un'opera pubblica, ancorché la sua idoneità a
soddisfare bisogni emergenti, l'unico strumento da tutti e da
sempre ritenuto idoneo è lo studio di fattibilità, qui rispondo al
collega Louvin, che spesso sono evocate le necessità di fare degli
studi di fattibilità prima di decidere, in questo caso si è scelta
la strada giusta. L'incarico affidato è quindi finalizzato alla
verifica della fattibilità di un sistema di trasporto pubblico e
delle possibili sinergie con lo sviluppo degli interventi di
teleriscaldamento della città di Aosta lungo l'asse nord-sud,
est-ovest e non c'è niente da nascondere, era nel programma di
maggioranza, tutti i cittadini l'hanno letto e quindi si sapeva che
l'Amministrazione regionale avrebbe proceduto in quel senso. La
Giunta ha richiesto, nella delibera di affidamento dello studio di
fattibilità, di scomporre lo studio di fattibilità in due parti: la
parte A, consegnata circa venti giorni fa, a me venticinque giorni
fa, riguarda essenzialmente l'illustrazione e l'esame dei sistemi
di trasporto impiegabili, l'individuazione del sistema ottimale
sotto il profilo tecnico, la compatibilità con il sistema di
teleriscaldamento e con le principali interferenze; la parte B, che
deve essere ancora predisposta dalla società incaricata della
redazione dello studio, concerne un approfondimento relativamente
alle principali problematiche tecniche, corredato dalla stima dei
tempi di realizzazione e dei costi delle infrastrutture e del
sistema trasporto pubblico. Alla fine del mese di agosto la società
Geodata, nel rispetto dei tempi previsti, ha consegnato la prima
parte dello studio, parte A, definendola bozza, in quanto aperta ad
eventuali richieste di chiarificazione o di migliore specificazione
da parte della committenza nei prossimi mesi. Questa prima parte di
documentazione tecnica è ora all'esame delle strutture tecniche
dell'Amministrazione competenti in materia di infrastrutture e di
sistemi trasportistici ed è stata già inviata anche al Comune di
Aosta. Lo studio di fattibilità rappresenta un documento sulla cui
base aprire una fase di confronto con tutti i soggetti interessati,
in primis il Comune di Aosta e mi sembra che in questo vi sia anche
una risposta al collega Louvin. Si tratta quindi di un documento
atto a fornire informazioni ancora incomplete, manca la fase B,
come detto poc'anzi, che, tuttavia, si ribadisce, rappresenta uno
strumento indispensabile per valutare la sussistenza dei
presupposti tecnico, economico-finanziari per le eventuali future
decisioni da intraprendere. È pertanto appena iniziato un iter che
dovrà svilupparsi su un percorso di analisi, confronti e
determinazioni con tutti i soggetti interessati e soprattutto con
quelle strutture che riguardano o seguono più da vicino tutta la
tematica dei trasporti.
Président -
Deuxième intervention... quelqu'un souhaite
intervenir? La parole à l'Assesseur aux ouvrages publics, à la
protection des sols et au logement public, Marco Viérin.
Viérin M. (SA-UdC-VdA) -
Sulla mozione, proprio perché
c'è tutto un lavoro da fare, si propone l'astensione.
Président -
D'autres qui souhaitent intervenir? La parole
au collègue Louvin.
Louvin (VdAV-R)
- Sono imbarazzato, non era - ma lo sa
l'Assessore - mio intento creare disagio, disturbo, né irritare o
creare dell'animosità all'interno della maggioranza. Per me tali
questioni hanno un altro tipo di valenza e do atto sul piano del
rapporto personale con i servizi amministrativi esserci stata molta
correttezza. Io ho fatto una procedura T-116, mi è stata data in
tempi ragionevoli, nell'arco di una settimana, la risposta che ho
chiesto. Ci tengo a dirlo anche rispetto ad altri servizi, ad altri
ambiti di questa Amministrazione in cui si aspetta l'ultimo giorno
per consegnarci un documento, ci fanno aspettare trenta giorni
anche se si tratta di un pezzo di carta. Qui era un documento più
complesso, ho avuto la cortesia, la disponibilità da parte sia
dell'Assessore, sia dei funzionari affinché si desse evasione in
tempi ragionevoli e questo, per quanto ci riguarda, è quanto.
Nel merito noi crediamo che una sollecitazione, quanto più
blanda e moderata si può immaginare come quella che abbiamo
sottoposto, che dice: "fermiamo soltanto il tempo necessario
affinché vi sia una discussione prima di prendere una decisione di
questo genere", non dovesse essere motivo... - come dire? - di
respingimento, di contrasto così immediato, radicale, ma anzi
poteva essere un terreno sul quale si sviluppava un'utile
collaborazione tra maggioranza e opposizioni, in questo Consiglio e
anche fuori, se si ritiene che opere di questa dimensione possano
andare avanti senza avere resistenze. Allora su tutte le grandi
opere si catalizzano dei dissensi fortissimi se non si procede
prima a bonificare il terreno dal punto di vista dell'opinione
pubblica, non si lascia avvelenare dalla cattiva stampa o dalla
disinformazione la vicenda, ma si procede ad un dibattito aperto,
si convocano i soggetti interessati, si apre alla popolazione la
discussione, si mette sul sito internet lo studio che viene fatto,
se ne discute qualche settimana, dopodiché c'è una decisione che si
prepara. Il respingere questa proposta, facendo sì che vada avanti
un percorso amministrativo, vostro, interno, con le discussioni, i
regolamenti di conti, le faide, vi riguarda, ve lo lasciamo tutto,
ma aspettare di scodellarci una decisione, a noi, alla città, alla
Regione, una decisione già bella confezionata, ve lo diciamo oggi,
ve lo diciamo pacatamente, è una scelta disastrosa. Su un terreno
di questa portata, su una vicenda come questa è la peggior scelta
che si possa fare, poi avrà le motivazioni personali, familiari o
politiche che ritenete, ma è la scelta peggiore.
Io sento dall'Assessore che è stato trasmesso al Comune di
Aosta, ma come due giorni fa il Vicesindaco Guglielminotti ha
detto: "io non ne so niente, non ho ricevuto niente", è uno studio
di agosto, ma siamo alla fine di settembre... boh, sono problemi
vostri, lo ripeto, ma vogliamo che vi sia un po' di trasparenza su
queste cose? Vogliamo che vi sia un po' di circolazione, di
adeguata informazione?
Lo studio di fattibilità poi... giusto farli, ma vogliamo
mettere sul tavolo i costi di gestione? Vogliamo sapere a che cosa
si va incontro? Io vorrei solo dire incidentalmente ancora questo:
abbiamo un Comune di Aosta che è sull'orlo del baratro, prego
interpellare l'Assessore Baccega per sapere come chiude i bilanci
del Comune, con il migliaio di euro... non ce la fa, l'ha
dichiarato d'altra parte, è stampa di questi ultimi giorni. Non ce
la fa e gli scaricate un sistema di trasporto metropolitano? Perché
adesso possiamo raccontarci tutto quello che vogliamo, ma non è
competenza della Regione! Questa è competenza del Comune, allora
possiamo anche farglielo, possiamo anche regalarglielo, possiamo
anche tagliargli il fiocchetto, ma poi se lo gestisce lui, perché
questo non è un trasporto regionale, non ci si venga a
raccontare... allora stravolgiamo tutto l'assetto della finanza
locale per poter "tirare fuori dalla bagna" permanente nella quale
mettiamo per trent'anni il Comune di Aosta? No, un momento, su
queste cose un po' di serietà ci va. Facciamo allora il dibattito
prima, prendiamo le misure e poi, se decidete che volete saltare,
noi faremo le nostre valutazioni, le farà la gente, prenderà le sue
decisioni, ma non tenete al chiuso questo dibattito, ve lo diciamo
- ripeto - senza vena polemica, ma con molta fermezza, perché è
sbagliato. Se le sinergie devono esserci, se si decide che i buchi
nel formaggio vanno fatti insieme al riscaldamento, insieme ai
trasporti dei rifiuti, eccetera, adesso ormai passa di tutto,
quindi faremo... allora mettiamoli sul tavolo, perché le utilità
degli uni non debbano essere il danno degli altri! Perché se c'è
sinergia, vada nella direzione di un lavoro comune, ma a beneficio
di tutti: a beneficio della città, della Regione, di chi viene ad
Aosta da Châtillon o da Morgex che ci arriva... e che non si trova
un sistema metropolitano che passa però lontano dalla stazione,
come vediamo qui... perché è congeniato in altro modo, allora
facciamo trecento metri a piedi per prendere il metrò per andare in
piazza Chanoux dalla stazione di Aosta o dalla stazione di arrivo
dei pullman... su queste cose, prima di far fare gli studi di
fattibilità, un ragionamento ce lo vogliamo fare? Un minimo di
approfondimento, questa era la richiesta. Mettete sul tavolo quello
che avete, con calma, se ne discute, apriamo il dibattito nella
popolazione in modo organizzato, non aspettate che ci siano i
comitati, non aspettate che ci siano le levate di scudi, fatelo
voi, gestitevelo voi! È un piccolo suggerimento, accettatelo una
volta tanto, un suggerimento che non è così banale. Gestitevela voi
la discussione con l'opinione pubblica, prima che vi si alzino le
barricate contro e non lasciate che questo terreno diventi un
terreno avvelenato. Avete risposto "no", mi dispiace che
rispondiate "no", ovviamente dispiace a tutti noi, credo, e
manteniamo molto fermamente questa mozione, anzi annunciamo che
questo diventerà argomento costante di discussione fin dalle
prossime settimane. Grazie.
Président -
Merci. A demandé la parole le collègue
Lattanzi.
Lattanzi (PdL)
- Grazie Presidente. Cerchiamo di scevrare
le polemiche dall'argomento. Noi prendiamo atto che l'Assessore ci
chiede di astenerci su questa risoluzione, prendiamo atto anche
della lettera che l'Assessorato ha inviato a Geodata e chiedo
all'Assessore se, per gentilezza, a questo punto, visto che i dati
stanno circolando... Noi eseguiremo l'astensione su questo
documento e attenderemo a questo punto atti di Giunta formali che
permetteranno alle Commissioni di cominciare a valutare la
fattibilità del progetto. Prendiamo atto che la maggioranza è in
una fase di analisi della fattibilità, prego l'Assessore di fornire
al nostro gruppo i dati che già sono stati consegnati, che sono già
nelle mani dei Consiglieri, altri Consiglieri di minoranza, che a
questo punto penso che possano essere allargati a tutti. Dopodiché
se gestiamo meglio le situazioni, penso sia un bene per tutti; non
inaspriamo la polemica politica.
Président -
Merci. La parole au collègue Donzel.
Donzel (PD)
- Noi riteniamo che, prima di fare incontri,
che noi, autonomamente, organizziamo normalmente come partito con
la popolazione, bisogna avere conoscenza profonda di ciò che si
vuole fare... documentazione, quindi anche noi richiediamo la
documentazione. Siamo convinti... anzi siamo informati di un
dialogo, che mi dicono molto stretto, ravvicinato, tra la Giunta
del Comune di Aosta e l'Amministrazione regionale, quindi
immaginiamo che anche questo argomento verrà al più presto
sottoposto all'attenzione delle autorità comunali e quindi,
pertanto, su questa mozione ci asteniamo.
Président -
Merci. La parole au Président de la
Région.
Rollandin (UV) -
L'occasione di questo confronto sul tema
di uno studio di fattibilità è stato utilizzato in modo molto
abile, per mettere insieme una serie di argomenti, cercando di
vederci un collegamento subdolo: "ma come mai...", "ma chissà
perché...", "ma guarda caso...", "non è venuto fuori...", "l'hanno
dato a uno...", con l'intento di far litigare. Sicuramente in parte
ci siete riusciti, perché logicamente bisogna ammettere che la cosa
è nata molto male, ma molto male. Tant'è che c'è una lettera che è
stata inviata a chi ha fornito delle notizie su uno studio che non
era ancora nemmeno stato depositato e questo, credo, che a livello
di stampa, anche qui in senso generale, non è più informazione. Ho
letto di questa notizia sul
Il Sole 24 Ore
e mi sono
chiesto: ma lo studio dov'è? Non era ancora arrivato! Mi
permetterete allora di dire che sicuramente questo è stato un atto
improvvido, su tutto il resto, come dico, c'è la diffida, che ha un
suo significato proprio per la gravità del fatto, gravità dovuta ad
una serie di argomentazioni: primo, io non ho nemmeno lo studio e
me lo trovo... in qualche modo... non solo se ne parla, ma si fanno
addirittura confronti su qualche cosa che non so nemmeno se è
corretto, perché non l'ho mai visto, quindi con dei dati utilizzati
a casaccio da
Il Sole 24 Ore
. Su questo poi si innesta
un'intervista fatta dall'Assessore che cerca di dire: "guardate che
lo studio sta per essere preparato..." e così via. Chiaramente
questo secondo intervento fa, diciamo, arrabbiare, inutile
nasconderlo, chi di questo studio non è ancora a conoscenza e se lo
trova annunciato una prima volta e successivamente. Ora, questo
passaggio sicuramente fatto incautamente ha creato non solo dei
malumori, ma è in qualche modo l'inizio di una discussione che
qualcuno sta facendo da tempo, perché su questo se ne discute da
tempo. Non diciamo guarda caso abbiamo scoperto che si vuole...
detto, affermato, che si vuole fare uno studio, un accordo con il
Comune di Aosta, sempre sottolineato in accordo con il Comune di
Aosta, per verificare se ci sono alcune condizioni per analizzare
assieme alcuni problemi. Lo studio di fattibilità: tutto scritto,
non è nascosto, la delibera dello studio di fattibilità dice
esattamente quello che si vuole, quindi non è che... "ma guarda
caso" ... "per interesse della Telcha..." è scritto! Si vuole
verificare anche se questo può essere in contemporanea utilizzato
nelle modalità che tecnicamente possono essere fattibili. Mi
risulta che in Paesi nordici questo esiste, tranquillamente, con
sinergie su diversi fronti.
Io non ho esaminato lo studio, quindi non sono in grado di dare
nessun giudizio. Quello che vogliamo assicurare... quando abbiamo
detto "noi ci asteniamo", non abbiamo detto che siamo contrari ad
attivare quei meccanismi di consultazione a cui abbiamo sempre
aderito. Anche quando sono stati promossi da Louvin & C., noi
abbiamo aderito: aderito e abbiamo in qualche modo dato le
spiegazioni e anche seguito alcune indicazioni che noi ritenevamo
opportune. Abbiamo sempre avuto il confronto su tutto quello che
ritenevamo fosse necessario, quindi seguiamo le indicazioni,
Commissioni, non Commissioni, non abbiamo nessun indirizzo di
anticipare o posticipare degli atti. Tutti questi tentativi di
cercare di dire: "ma guarda caso...", "questi sono furbi...",
"perché c'è Telcha che va...". A parte che lo stesso Louvin conosce
benissimo anche gli imprenditori che sono impegnati; se poi ha
avuto qualche disguido, non è il caso di esacerbare così i temi,
non deve essere così grossolana la reazione, ci deve essere un po'
di signorilità, andiamo con garbo, non è il caso... qui è tutto
tranquillo, si dice cosa si sta facendo, c'è un progetto Telcha che
va a favore di tutti i cittadini di Aosta, si agevola il
riscaldamento, si riduce l'inquinamento, che produce brutti
effetti, l'inquinamento eh... produce brutti effetti...
Sul problema dei trasporti ad Aosta, vorrei ricordare al collega
Louvin che non paga il Comune, ma tutta una serie di trasporti
pagati regolarmente dal sistema dei trasporti regionali. Baccega
può quindi dormire tranquillo per il discorso dei trasporti
aggiuntivi, tranquillo, come dorme adesso, quindi non c'è nessun
aggravio, non c'è nessun problema; qui il tentativo di giocare, per
carità, è anche piacevole, poi all'una e mezza è ancora più
piacevole, perché stuzzica di più, ma dico: sotto l'altro profilo
qual è la sostanza? Qui si chiede alla Giunta regionale di
"non
assumere determinazioni che comportino impegni finanziari"
.
Questa formula è... io non so se dall'altra parte Louvin si sia mai
sentito formulare un impegno di questa natura, è la prima volta che
avviene questo, non so nemmeno se stia in piedi una determinazione
di questo genere, mi stupisce anche un poco.
Sul resto noi possiamo dire tranquillamente che andiamo nella
direzione di proporre, in accordo con il Comune di Aosta, coi
tempi, coi modi, con le convocazioni giuste, tutto quello che è
necessario per approfondire prima lo studio, vedere quelle che sono
le proposte, se ci sono lacune... e dopodiché, quando abbiamo
un'idea, come è stato detto, allora è giusto si giunga al
confronto. Dico: noi avremmo questa idea, vorremmo proporre questo
progetto, su questo progetto chiamiamo ad una discussione, ma se io
ho uno studio di fattibilità, io non posso mettermi a discutere con
lo studio di fattibilità né con la popolazione, né con la
Commissione, né con nessuno fino a quando non ho tratto delle
determinazioni che mi permettano di svolgere questo caso. Questa è
la ragione per cui - e non voglio rubare altro tempo ai colleghi -
noi riteniamo che l'astensione sia più che motivata: non perché non
vogliamo il confronto, affinché non ci siano come sempre
strumentalizzazioni. Noi il confronto lo desideriamo, andiamo
volentieri, perché, quando andiamo al confronto, vogliamo che
effettivamente vi sia una possibilità di valutare, da una parte,
quelle che sono le prospettive e, dall'altra, capire se ci sono
controindicazioni e, giustamente, come abbiamo sempre fatto,
esaminarle. Noi non abbiamo mai guardato agli incontri con la
popolazione o con altri in modo superficiale, anzi abbiamo tenuto
nel dovuto conto tutto quello che ne emerge. Sotto questo profilo
quindi credo che abbiamo dato dimostrazione di essere sempre
disponibili; per questo noi sottolineamo che l'astensione è legata
solo a questo modo di intendere il rapporto tra Consiglio e Giunta,
che non crediamo dei più felici.
Président -
Est-ce que je peux mettre en votation? Ou il
y a encore des déclarations d'intention? La parole au collègue
Louvin.
Louvin (VDAV-R) -
Sì, perché bisogna sempre, soprattutto
prima di pranzo, sgomberare il tavolo da eventuali equivoci per
potersi poi sedere tranquilli e avere una sana digestione. Tengo a
rassicurare sul piano personale il Presidente Rollandin, che si è
sentito in dovere di mettere il suo punto finale su questa nostra
piccola iniziativa, di avere sul piano personale degli ottimi
rapporti con gli imprenditori privati, che si chiamino Ingegner
Pietro Giorgio, che si chiamino Mario Ronc, che si chiamino Berger,
eccetera. Lei forse non lo sa, ma comunque il Presidente della CVA
lo sapeva bene, perché ha fatto lui con... il Presidente della CVA,
questa società insieme a questi imprenditori e ne sono molto
consapevole, sono dei rapporti che intrattengo amabilmente, penso,
spero anche i colleghi, ecco credo che non mi smentiranno, quindi
non ci sono né sul piano personale, né su piani professionali, né
su piani politici delle difficoltà. Quando siamo qui, in quest'aula
però facciamo interessi pubblici, parliamo liberamente e
consapevolmente di interessi generali e non guardiamo in faccia
l'amico, l'amichetto, il più vicino... non ci sono queste
polemiche... noi qui facciamo interessi della gente valdostana di
oggi e di domani e ci permettiamo di dire tranquillamente che se ne
deve parlare a tutto campo, quindi questa idea...
(interruzione di un Consigliere, fuori microfono)
... per tutti, ma lo sto dicendo a me stesso per primo e spero
valga per tutti... ma ve lo dico, perché non ho gradito, Presidente
Rollandin, quel tono di insinuare che ci siano rapporti comunque
difficili sull'altro piano, non ci sono! Non c'erano quando
l'ascoltavamo lei in Commissione consiliare ad agosto 2007 in
Comune di Aosta, non ci sono adesso, valutiamo ogni cosa con
attenzione, siamo tranquilli, sereni. I ragazzi, gli adolescenti
dicono: "stai manzo", viene da "stai manso", "stai mansueto",
stiamo tutti mansueti, su queste cose muoviamoci con tranquillità,
anche se la posta in gioco è alta, è molto alta, allora facciamolo
con calma, per noi la scelta giusta è venire a parlarne...
(nuova interruzione di un Consigliere, fuori
microfono)
... dissentite... va beh, dissentite sul percorso, magari lo
farete meglio dopo questo passaggio incauto, come ha detto lei;
insomma, è il minimo che si possa dire... è il minimo che si possa
dire! Quello che però a noi preoccupa è che prima, ossia fino a
metà del 2008, si parlava del teleriscaldamento interamente a
carico della società che se ne fa carico e adesso, poi di colpo, si
parla di un teleriscaldamento trasportistico; io ricordo solo che
non se ne era parlato allora, non era stata questione. Andrò a
rivedermi i verbali della Commissione, l'audizione, le
slide
che venivano presentate, dicevano:
"si farà carico la società di
tutte..."
, allora io mi pongo il problema, me lo pongo
dall'opposizione, con la malizia dell'opposizione, ma vorrei che
queste cose venissero discusse e non nell'interesse o nel contro
interesse di uno o dell'altro, ma in termini generali. Questo è il
punto, o se ne parla pubblicamente, o se ne parla in privato,
all'interno della maggioranza, all'interno di altri... e poi si
scodella la decisione finale e poi guerra. Il nostro era un
tentativo di andare da piccoli soldatini... eh caro Empereur, visto
che siete soldatini, anche noi... ma con la bandiera bianca a dire:
prima parliamo, prima di tirare fuori i cannoni, voi, perché noi
non ce li abbiamo, noi abbiamo al limite l'opinel... prima di
tirare fuori i cannoni, parliamo...
(nuova interruzione di un Consigliere, fuori
microfono)
... no, non è gradita una trattativa pubblica su questo tema e
beh evidentemente continueranno le discussioni in altro modo:
discussioni sempre civili, sempre politiche, per quanto ci
riguarda, non personali, ma continueranno. Annuncio il voto
favorevole del nostro gruppo, grazie.
Président
- Il n'y a pas d'autres déclarations
d'intention, je mets en votation la motion. La votation est
ouverte, tout le monde peut s'exprimer. Tout le monde a voté? Je
ferme la votation.
Conseillers présents: 33
Votants et favorables: 5
Abstentions: 28 (Agostino, Bieler, Alberto Cerise, Comé, Crétaz,
Donzel, Empereur, Carmela Fontana, Hélène Impérial, Isabellon, La
Torre, André Lanièce, Lattanzi, Lavoyer, Maquignaz, Marguerettaz,
Pastoret, Prola, Rigo, Emily Rini, Rollandin, Rosset, Salzone,
Tibaldi, Laurent Viérin, Marco Viérin, Manuela Zublena, Zucchi)
Le Conseil n'approuve pas.
Président
- Avec cette votation nous avons épuisé l'ordre
du jour. Je vous rappelle que le Conseil est convoqué en séance
ordinaire le sept et huit octobre. Merci pour votre attention.
La réunion se termine à treize heures et quarante-trois
minutes.
