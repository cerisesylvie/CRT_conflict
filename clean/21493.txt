Classificazione
INDUSTRIA



Oggetto del Consiglio n. 1278 del 20 aprile 2005 - Resoconto
OGGETTO N. 1278/XII - Avvio dello Sportello unico per le
attività produttive. (Interrogazione)
Interrogazione
Premesso:
- che, ancora nella seduta tematica del 19 gennaio u.s. sulla
crisi industriale in Valle d'Aosta, è stata ribadita l'urgenza di
semplificare e - ove possibile - di abolire quell'enorme burocrazia
che oggi invischia tutte le attività imprenditoriali;
- che lo "sportello unico per le attività produttive",
istituito con la Legge regionale 9 aprile 2003, n. 11, si prefigge
il compito di alleggerire la mole delle procedure
amministrative;
- che però, a distanza di due anni dall'approvazione della
legge succitata, l'avvio di tale sportello viene continuamente
rimandato;
ciò premesso, i sottoscritti Consiglieri regionali
Interrogano
l'Assessore delegato per sapere:
1. quali sono le ragioni di tale ritardo;
2. quando prevede che possa concretamente entrare in
funzione.
F.to: Tibaldi - Lattanzi
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Le questioni poste nell'interrogazione
sono due:
"quali sono le ragioni del ritardo nell'avvio dello
Sportello unico"
e
"quando prevede che possa concretamente
entrare in funzione"
. La legge regionale n. 11/2003, che ha
introdotto lo Sportello unico, ha introdotto profonde novità nelle
funzioni degli enti locali e nelle conseguenti modalità operative,
infatti ha previsto il conferimento ai comuni dell'insieme delle
funzioni amministrative concernenti la localizzazione o la
trasformazione degli impianti produttivi; l'individuazione di un
interlocutore unico che risponda alle istanze in tempi certi;
l'introduzione di nuove tecnologie telematiche; la possibilità da
parte dei comuni di assumere un nuovo ruolo nello sviluppo di
politiche economiche locali. Si tratta di innovazioni che hanno
posto l'Amministrazione regionale e gli enti locali di fronte alla
necessità di ripensare all'organizzazione delle singole
amministrazioni e di procedere alla revisione dei rapporti tra i
diversi livelli istituzionali e tra gli enti. Vorrei sottolineare
che il percorso scelto è di particolare complessità dal momento che
si è inteso diffondere lo Sportello unico su tutto il territorio
regionale, evitando che, come accaduto nel resto del territorio
nazionale, esso si sviluppasse a "macchia di leopardo", con i
comuni più virtuosi che hanno beneficiato di questa strumentazione,
mentre altri si sono trovati nelle condizioni di non poter
utilizzare lo Sportello unico a causa di dimensioni più ridotte e
di maggiori difficoltà finanziarie. Vorrei sottolineare tale dato,
cioè la sperimentazione che si fa in Valle è una sperimentazione
con una caratteristica unica: fare lo Sportello unico di tutti i
comuni della Valle d'Aosta; è chiaro che questo ha comportato dei
ritardi, ma è dovuto al fatto che si è dovuto far lavorare insieme,
con delle conseguenze organizzative non secondarie, i diversi enti
locali.
La struttura organizzativa per l'attivazione dello Sportello
unico in Valle d'Aosta, come proposta dal gruppo di lavoro
appositamente costituito, è stata approvata dall'Assemblea del
Consiglio permanente degli enti locali nella riunione del 11
novembre 2003, optando per un esercizio in forma associata delle
funzioni delegate con la legge in oggetto e con il coordinamento
fra più comunità montane al fine di attivare 3 poli: Aosta, 1 per
l'alta Valle e 1 per la bassa Valle e la Valle centrale. Ciò
evidenzia un'importante innovazione del modo di operare dell'ente
locale, che apre prospettive di maggiore efficienza ed efficacia
nella gestione dei procedimenti autorizzativi. Sulla base di tali
considerazioni, il Consiglio permanente degli enti locali (CPEL) ha
predisposto 2 convenzioni: una è la convenzione per la gestione
associata dell'esercizio dello Sportello unico per le attività
produttive, attualmente all'esame dei comuni e delle comunità
montane; l'altra è la convenzione per la costituzione dell'Ufficio
associato dello Sportello unico dei comuni della Valle d'Aosta che,
prossimamente, sarà inviata alle comunità montane per la
definizione della comunità montana capofila e per la regolazione
dei rapporti fra le comunità. Nello stesso tempo la Giunta
regionale ha approvato, nella seduta del 18 aprile, la
deliberazione con la quale individua, ai sensi dell'articolo 84
della legge regionale n. 54/1998, le funzioni dello Sportello unico
fra quelle che devono essere esercitate obbligatoriamente in forma
associata da parte delle comunità montane a partire dal 1° gennaio
2006.
Il CPEL ha approvato il 12 aprile la costituzione di 3 strutture
uniche di Sportello unico: 1 presso il Comune di Aosta, che serve
unicamente per il Comune di Aosta, e 2 presso uffici associati: 1
per le Comunità montane Valdigne-Mont Blanc, Grand Paradis, Grand
Combin e Mont Emilius e 1 per le Comunità montane Mont Rose,
Walser, Evançon e Monte Cervino. Il CPEL ha inoltre definito anche
la struttura e la composizione iniziale degli uffici associati
evidenziando la necessità di attivarli in tempi brevi nella
prospettiva di una loro graduale e progressiva crescita, parallela
all'attivazione dei "front office" presso i comuni. L'attivazione
degli uffici associati è stabilita dal CPEL per il mese di
settembre con la sperimentazione del procedimento unico
relativamente ai procedimenti connessi agli esercizi di vicinato ed
ai processi autorizzativi disciplinati dalla legge regionale n.
31/2000: la legge per l'installazione di impianti per le
telecomunicazioni. Al fine di consentire la graduale
sperimentazione del sistema informativo che supporta l'attività di
Sportello unico, il CPEL ritiene inoltre opportuno che lo Sportello
di Aosta sia, formalmente e limitatamente ai procedimenti relativi
all'esercizio di vicinato, attivato nel mese di luglio e che nel
mese precedente si proceda a testare tali procedure in rete non
aperta al pubblico. Il rispetto dei tempi previsti ed il buon
funzionamento dello Sportello unico dipendono in misura decisiva
dal grado di condivisione e di cooperazione che i comuni
raggiungeranno nell'attuazione della struttura organizzativa.
Durante questo periodo l'Amministrazione regionale ha operato
soprattutto per giungere alla diffusione telematica delle
informazioni sugli adempimenti necessari per l'attivazione dei
procedimenti, alla pubblicità per via telematica dei procedimenti
e, soprattutto, all'interconnessione informatica e telematica tra
le diverse amministrazioni coinvolte nei procedimenti autorizzativi
e le stesse imprese, giungendo con "INVA" alla sottoscrizione di
una convenzione che stabilisce le caratteristiche tecniche
dell'applicativo, i livelli di servizio ed il piano di lavoro per
l'avviamento della fase pilota. Tale convenzione prevede in
particolare la configurazione dei procedimenti da attivare nella
fase sperimentale e l'"INVA", con la collaborazione dell'organismo
di coordinamento e di dirigenti e funzionari del Comune di Aosta e
degli uffici associati, ha sviluppato l'implementazione sul sistema
informativo delle relative procedure ed informazioni, in modo tale
da rendere possibile l'avvio del sistema nelle forme e nelle date
precedentemente esplicitate: a luglio per Aosta, a settembre per il
resto della Valle. Ci troviamo di fronte a tempi non brevi per la
realizzazione dello Sportello, ma credo di aver chiarito come ad
incidere sui tempi sia stata soprattutto la necessità di definire e
approvare tutta una serie di nuove relazioni fra i diversi enti
locali impegnati nel progetto. Riteniamo che lo Sportello unico
possa rappresentare un importante contributo nella semplificazione
del rapporto utente-amministrazione.
In una certa fase le preannunciate misure di semplificazione e
di autocertificazione che avrebbero dovuto avvenire a livello
nazionale hanno fatto anche supporre che lo Sportello unico potesse
essere superato; sappiamo che non è così, anche perché il decreto
sulla competitività attualmente all'esame in Parlamento nel suo
testo attuale, all'articolo 6, prevede nella fase di conversione
una delega per la semplificazione degli adempimenti amministrativi
delle imprese e il rafforzamento dello Sportello unico per le
attività produttive. Per quanto riguarda questo adempimento, sono
previsti 18 mesi al Governo per individuare una modalità di
semplificazione che consenta di rimuovere gli ostacoli, ove
esistenti, alla piena operatività degli sportelli unici. In
sostanza lo strumento viene rafforzato, ha come utilizzo
fondamentale i procedimenti di carattere informatico e telematico e
i ritardi hanno una motivazione legata al fatto che attraverso la
sperimentazione dello Sportello unico si è cercato di mettere
insieme dei comuni valdostani. Il fatto che ci troviamo in fase
elettorale sposta la sperimentazione in avanti, ma non è questo
l'elemento determinante del ritardo.
Si da atto che dalle ore 12,02 assume la presidenza Il
Vice-presidente Lanièce.
Presidente - La parola al Consigliere Tibaldi.
Tibaldi (CdL) - Se partiamo dal presupposto che
l'imprenditorialità valdostana nelle sue diverse forme associative
ha più volte richiesto una celerità delle procedure burocratiche,
definendo questa situazione di criticità come un'emergenza alla
quale la pubblica amministrazione dovrebbe dare una risposta in
tempi brevi, oggi constatiamo dalle parole dell'Assessore che
purtroppo a livello di Sportello unico, e non solo, si procede a
"passo di lumaca".
Comprendiamo le difficoltà che si incontrano nella fase
organizzativa delle procedure che devono esistere fra i comuni e le
varie articolazioni della pubblica amministrazione, ma non
comprendiamo una lentezza così esasperante, perché a distanza di 2
anni dall'entrata in vigore della legge non sono stati fatti
sufficienti passi avanti per poter dire che lo Sportello esiste.
Poiché lo Sportello unico è una delle esigenze che sono state
richieste dalle categorie produttive, noi diciamo che oggi non ha
ancora dato delle risposte.
Mi rifaccio a una risposta che lei ha dato un anno fa a fronte
di un'interrogazione analoga del nostro gruppo, in cui si chiedeva
a che punto era l'istituzione dello Sportello unico, lei diceva che
sarebbe stato possibile avviare la fase pilota, da lei oggi
definita sperimentale, presumibilmente dopo la pausa estiva, cioè
settembre-ottobre 2004. Oggi ci ha detto la stessa cosa:
l'attivazione degli uffici associati è prevista per il mese di
settembre 2005, un'ulteriore dilazione. Quali considerazioni?
Ripeto: si procede troppo lentamente. Dove sono da individuare le
colpe? Questo lo sapete voi, anche perché lei fa parte di un gruppo
di lavoro, assieme al collega Marguerettaz, che coordina tutta
l'attività costitutiva dello Sportello unico. Il gruppo di lavoro è
stato costituito nel 2003, gli sono state "allegate" delle risorse
che vanno le prime a favore del CPEL - che lei ha citato -, e sono
414 mila euro al fine di incentivare l'attivazione dello sportello
unico; le altre a favore dell'"INVA S.p.a.", per creare i supporti
informatici necessari per l'avvio dello Sportello unico, spesa
impegnata 485 mila euro. Vi sono allora le risorse, vi sono le
persone, penso che la Regione debba coordinare le funzioni
amministrative dei singoli enti locali che sovrintende e fare in
modo che le risposte alle esigenze legittime degli imprenditori
siano quanto prima tangibili. La burocrazia è una vera "spina", gli
imprenditori segnalano le difficoltà con l'apparato amministrativo
comunale e regionale, lei si ricorderà che abbiamo dedicato una
seduta tematica alle problematiche dell'industria in particolare e
uno dei punti qualificanti fra le richieste da loro avanzate era
proprio una risposta più efficiente dell'apparato burocratico alle
loro istanze. Direi che in termini di efficienza oggi non possiamo
dire che la Regione brilli, anzi se le finalità dello Sportello
unico erano quelle di accelerare l'assolvimento delle pratiche
burocratiche, cercare di concentrare in un unico ufficio tutte le
competenze sparse sul territorio, oggi la situazione non dico che
sia al punto di partenza, ma ha fatto pochi passi avanti. L'invito
che faccio all'Assessore è di premere sull'acceleratore nei
confronti del gruppo di lavoro e non attendere sempre
un'interrogazione consiliare per far sì che di questa istituzione
se ne parli e si arrivi a una sua concretizzazione.
