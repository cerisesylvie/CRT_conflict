Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2284 del 22 ottobre 1986 - Resoconto
OGGETTO N. 2284/VIII - INQUINAMENTO DELL'ACQUEDOTTO DELLA
COMUNITÀ MONTANA DEL GRAN COMBIN. - (Interrogazioni).
PRESIDENTE:
Se non vi sono obiezioni da parte dei
presentatori, le interrogazioni iscritte ai punti 12 e 13
dell'ordine del giorno presentate rispettivamente dai Consiglieri
Mafrica e Tonino e dai Consiglieri Torrione e Pascale, vengono
discusse insieme, trattando lo stesso argomento.
Ne do lettura:
INTERROGAZIONE
Appresa
con preoccupazione la notizia che
l'acquedotto della Comunità Montana del Grand Combin per alcuni
giorni è risultato batteriologicamente inquinato;
Considerato
che tale fatto si presenta come
particolarmente grave in una regione ricca di acque, scarsamente
industrializzata e con forti ambizioni turistiche;
i sottoscritti Consiglieri regionali
INTERROGANO
la Giunta regionale per conoscere:
1)
le cause di detto fenomeno di inquinamento e le
misure prese per impedire che il fatto si ripeta, con pericolo per
la popolazione di Aosta e dei Comuni della Coumba Freida;
2)
quali sono le condizioni organizzative e
tecnologiche del servizio di igiene pubblica regionale;
3) se sono in programma iniziative per un controllo preventivo,
esteso a tutto il territorio regionale, che tuteli le acque da ogni
tipo di inquinamento.
F.to D. MAFRICA, A. TONINO
INTERROGAZIONE
L'inquinamento dell'acquedotto della Comunità del Grand
Combin, con tutte le conseguenze negative che un fenomeno del
genere ha comportato per i cittadini, ha riproposto in termini
sempre più urgenti la questione, ormai annosa, delle discariche di
rifiuti.
Su questo argomento il nostro Gruppo consiliare è intervenuto
con due successive interpellanze che hanno ottenuto però da parte
dell'Assessore Voyat risposte insufficienti e contraddittorie,
specie per quanto riguarda le discariche dei Comuni di Roisan e
Gignod eliminate in maniera frettolosa e assolutamente inadeguata
rispetto all'esigenza di scongiurare pericoli di inquinamento del
suolo e delle acque.
Ora dal momento che fra le cause inquinanti dell'acquedotto
non viene esclusa, secondo i risultati delle analisi, quella
derivante dalla soppressione delle due discariche incriminate,
soppressione operata senza una preventiva opera di prevenzione atta
a garantire l'impermeabilizzazione del terreno e una preliminare
scelta dei rifiuti da interrare, i sottoscritti Consiglieri
regionali.
INTERROGANO
l'Assessore competente per conoscere:
a) se nei decorsi mesi estivi sono stati effettuati lavori di
selezione dei rifiuti e di impermeabilizzazione del terreno atti a
scongiurare pericoli di inquinamento del suolo e delle falde
freatiche nell'ambito delle discariche dei Comuni di Gignod e
Roisan;
b) quali provvedimenti ha adottato l'Assessorato alla Sanità in
merito al problema dell'inquinamento dell'acquedotto della Comunità
del Gran Combin;
c) se non si ritiene opportuno, data la gravità della
situazione, dare mandato all'apposita Commissione consiliare di
effettuare un'indagine approfondita sul problema delle discariche
di rifiuti (autorizzate e abusive) presenti nei vari Comuni della
nostra Regione.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.) -
Per quanto concerne le cause del fenomeno
di inquinamento dell'acquedotto del Grand Combin, da informazioni
che abbiamo avuto non si sa ancora quali possano essere le cause.
Dopo i primi prelievi effettuati, dai quali è risultato un
inquinamento all'interno di questo acquedotto, sono stati fatti dei
controlli immediatamente lungo questo acquedotto e non si sono
trovati altri punti di inquinamento in alto. Pertanto per venerdì
ci sarà una riunione in Assessorato tra i responsabili dell'USL, i
progettisti, e il direttore dei lavori dell'acquedotto, per cercare
di capire come si possa verificare un inquinamento quando a monte
non risultino altri inquinamenti.
Con un'altra domanda si vuole sapere quali sono le condizioni
organizzative e tecnologiche del servizio di igiene pubblica
regionale. Dobbiamo dire che il servizio di igiene pubblica e
ambientale, dell'alimentazione e della sicurezza degli ambienti di
lavoro, opera secondo le indicazioni che sono state date dal piano
regionale e da tutte quelle che sono le leggi in campo
nazionale.
Sul piano delle competenze (e qui leggo)
"è da ritenersi che
non esistano problemi, essendo state correttamente definite le
attribuzioni di ciascuna unità operativa; a livello organizzativo
invece esistono difficoltà che riguardano il personale medico in
quanto è carente, in considerazione della ibrida condizione di
lavoro degli ex medici condotti" -
sapete bene che non si sa
ancora come classificare gli ex medici condotti all'interno delle
USL -
"...l'attività dei medici che operano nel laboratorio di
sanità pubblica, tenuto conto della loro scarsità in rapporto alla
vigilanza e controllo per la carenza del personale
tecnico".
A livello tecnologico invece bisogna dire che la dotazione
strumentale è già a un buonissimo livello; altro strumentario sta
per arrivare insieme a quello dei controlli sulle radiazioni, però
per il momento bisogna aspettare la sistemazione dei locali. Il
progetto è già stato fatto e ritengo che anche la concessione
edilizia da parte del Comune sia già stata concessa e pertanto al
più presto inizieranno i lavori per la sistemazione e l'ampliamento
dei locali, in modo che possano ricevere tutte queste
apparecchiature che ancora mancano.
Per quanto riguarda invece la questione del personale, avevo già
avuto occasione di dire in questa sede che è in atto la formazione
degli igienisti ambientali, cioè di coloro che dovrebbero andare a
sostituire in futuro i vigili sanitari. È gente che ha frequentato
corsi di due anni e che sarà in grado di fare i prelievi e nello
stesso tempo e analisi che riguardano il loro settore.
Per il terzo punto bisogna dire che il programma di controllo è
severamente applicato secondo le disposizioni del decreto del
Presidente dell'8.2.1985 concernente le acque pubbliche.
Per l'altra interpellanza, presentata dai Consiglieri Torrione e
Pascale, devo dire che nelle premesse a mio avviso c'è un errore
madornale in quanto si lascia anche intendere che le discariche di
Gignod e Roisan possono inquinare l'acquedotto. Lascio interpretare
al Consiglio come si possa pensare che delle discariche, che sono
ad un livello inferiore di altitudine ad un acquedotto, possano
inquinarlo.
Per quanto concerne il punto uno, come si è già detto in
risposta alle precedenti interpellanze in data 3 aprile 1986 e 26
giugno 1986, le discariche dei rifiuti solidi urbani site nei
Comuni di Roisan e Gignod, regolarmente localizzate ed autorizzate
ai sensi della L.R. 23.2.1981, abrogate con L.R. n. 37/82, sono
state oggetto di intervento da parte dei rispettivi Comuni proprio
al fine di impedire situazioni di inquinamento.
In particolare, perciò che concerne la discarica di Roisan, si
precisa che da parte della competente Amministrazione regionale è
stata inviata a complemento della documentazione presentata e
richiesta in sede istruttoria da parte del Comune, la deliberazione
inerente i lavori di risanamento e sistemazione dell'area
suindicata. Quindi sono state date anche delle indicazioni di come
fare questo risanamento della discarica, cosa che non è ancora
completa, ma sta ancora andando avanti. A questo riguardo c'è anche
una lettera inviataci dal Sindaco di Roisan.
Si chiede ancora quali provvedimenti ha adottato l'Assessore
alla Sanità in merito all'inquinamento dell'acquedotto della
Comunità del Grand Combin. Ho già risposto prima, ma dico anche che
provvedimenti, fintanto che non si sanno quali sono le cause o
quali possono essere i responsabili, non se ne possono
prendere.
Al terzo punto si chiede se non si ritiene opportuno, data la
gravità della situazione, dare mandato all'apposita Commissione
consiliare di effettuare una indagine approfondita sul problema
delle discariche e dei rifiuti.
Dirò che per ciò che concerne le discariche dei rifiuti solidi
urbani esistenti in Valle d'Aosta, è già stato detto e fornito
anche ai Consiglieri il materiale su quanto si intende fare, sul
prossimo bilancio ci saranno dei fondi con cui la Regione
interverrà nei confronti dei Comuni anche finanziariamente, per
risanare queste discariche.
Non posso certo dire ad una Commissione consiliare, se vuol
farsi carico di una indagine o di certi lavori, che non lo può
fare, perchè se la Commissione ritiene, può fare tutto quello che
vuole.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.) -
La risposta dell'Assessore non è
soddisfacente, perchè pur avendo risposto punto per punto
all'interpellanza, le risposte dicono che i problemi non sono
risolti. Nelle premesse dell'interpellanza si dice che l'acqua per
la Valle d'Aosta è una grande ricchezza, d'altronde anche quando
parliamo di turismo il
fatto di avere delle acque salubri è
un vantaggio.
L'Assessore ci dice che non conosciamo ancora le cause di questo
inquinamento; questo è un fatto grave. Non si riesce a sapere come
sia potuto accadere che un acquedotto della nostra Regione sia
risultato inquinato.
Per alcuni giorni le popolazioni di alcuni Comuni sono state
invitate a non utilizzare quell'acqua e ancora non possiamo
prendere dei provvedimenti per garantire la salubrità di queste
acque per il futuro. Siccome in questi mesi sono emersi dei casi
gravi in altre zone d'Italia, a Casale Monferrato, nella Lombardia,
vorremmo che in questo senso la nostra Regione fosse
all'avanguardia, vorremmo che questi problemi non si presentassero.
Quindi ci dispiace che ancora adesso non si siano individuate le
cause di questo inquinamento.
Veniamo alle risposte alle altre domande. Il servizio, ci ha
detto in sostanza l'Assessore, sulla carta esiste, perchè ci sono
dei medici che hanno attribuiti questi compiti, però quelli che
effettivamente lo svolgono sono pochi. Qui bisogna prendere un
provvedimento: o i medici titolari del servizio lo sono
effettivamente, oppure si aumenta il numero di quelli che svolgono
questi compiti in modo specifico. Non si può avere un servizio
garantito sulla carta perchè ci sono trenta persone impegnate,
quando soltanto 3 o 4 lavorano effettivamente su quel problema.
D'altronde è anche significativa la risposta data per ciò che
riguarda il controllo generale preventivo delle acque. L'Assessore
ci dice che esiste il decreto del Presidente della Giunta, quindi
deve essere rispettato. Ma noi vogliamo che il controllo sia fatto,
non che sulla carta la legge garantisca che questo controllo deve
essere fatto. Vogliamo che tutte le acque siano sicure per i
cittadini e per i turisti, perché casi di questo tipo possono
avere, oltre che sulla salute dei valdostani, effetti negativi
sull'immagine stessa della Regione. Quindi si doti il servizio di
tutto il personale necessario, si modifichi il piano sanitario, si
modifichino le competenze dei diversi medici, ma questo sia
assolutamente fatto.
PRESIDENTE:
Ha chiesto di parlare il Consigliere Torrione
ne ha facoltà.
TORRIONE (P.S.I.) -
L'Assessore Voyat è indubbiamente un
ottimista; glielo lasciamo questo ottimismo, anche perchè i fatti
parlano contro di lui. Qui siamo alla terza interrogazione su
questo argomento e per le discariche di Roisan e di Gignod non è
stato fatto ancora assolutamente niente. È inutile che si venga a
dire che non so leggere le note che mi manda. Lui evidentemente le
sa leggere, però l'unica cosa che non sa fare è di applicarle le
sue note, perchè ancora oggi a distanza di 4 mesi dalla prima
interpellanza, a una precisa nostra domanda, se nei decorsi mesi
estivi siano stati effettuati lavori di impermeabilizzazione dei
rifiuti ecc., risulta che non è stato ancora fatto niente. C'è
stata una lettera di prescrizione della Regione ai Comuni e questi
non hanno fatto ancora niente. Poi le acque si inquinano e viene
qua a dirmi che faccio degli errori madornali.
Gli errori madornali li fa l'Assessore Voyat, che in quattro
mesi non è stato capace di porre rimedio a questo problema. La
prima discarica era tanto un errore madornale, che la discarica di
Roisan è scomparsa in una notte. E quella di Gignod, subito dopo
che avevamo denunciato l'abuso, stranamente l'hanno chiusa. C'è
stata tutta una polemica su quella discarica, la stampa è riuscita
a dire quello che l'Assessore nega stamattina, invece lui arriva
qua e dice che compiamo degli errori.
Allora, siccome su questo argomento chiarezza non la si vuol
fare, ci si vuol nascondere dietro un dito, perchè poi la realtà
della Regione è davanti agli occhi di tutti e non è una situazione
che riguarda solo Roisan e Gignod, invito l'Assessore a fare un
giro per i nostri Comuni. Abbiamo tanta ragione, che l'Assessore ci
viene a dire che nel prossimo bilancio si stanzierà una apposita
somma per eliminare le discariche. Allora la risposta se l'è data
da solo, non l'ho data io. Se la Regione è costretta ad adottare un
provvedimento di finanziamento dei Comuni per l'eliminazione delle
discariche, vuol dire che il problema esiste.
Le cause dell'inquinamento non le abbiamo ancora accertate,
quindi mi auguro che siano prodotte, se si accerteranno, non
dall'inquinamento delle falde freatiche provocato dalle discariche.
Su questo argomento dico all'Assessore molto chiaramente che
staremo molto attenti, perchè le risposte sono state assolutamente
insufficienti, il problema continua ad esistere e l'Assessorato fa
la "bella statuina" e sta a guardare. Può essere bella l'effige
dell'Assessore Voyat, ma le discariche non si eliminano con un
atteggiamento del genere.
