Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 1315 del 15 luglio 2010 - Resoconto
OGGETTO N. 1315/XIII - Approvazione di risoluzione:
"Solidarietà e sostegno al popolo catalano per le iniziative volte
al raggiungimento di una maggiore autonomia".
Risoluzione
Il Consiglio regionale della Valle d'Aosta/Vallée
d'Aoste
Richiamata la riforma dello statuto di autonomia catalano,
approvata dalla quasi totalità delle forze politiche del Parlamento
catalano nel settembre 2005, successivamente approvata dalle Cortes
Generales (Parlamento di Spagna) ed infine entrata in vigore in
seguito ad un referendum confermativo del corpo elettorale catalano
celebratosi il 18 giugno 2006;
Ricordato il ricorso presentato al Tribunale Costituzionale
da parte del "Partido Popular", in merito alla costituzionalità del
nuovo Statuto, e la successiva sentenza che modifica parzialmente
la forma e la sostanza della riforma pattuita tra la Catalogna e la
Spagna;
Appreso della mobilitazione organizzata il 10 luglio scorso,
con il sostegno di quasi tutte le forze politiche e sociali e della
"Generalitat de Catalunya" (Parlamento e Governo catalano), che ha
visto manifestare pacificamente in Barcellona più di 1 milione di
persone per la difesa dello Statuto e per la dignità della
Catalogna;
Ricordati i valori di libertà, autonomia, autodeterminazione
a cui si è sempre ispirata la Valle d'Aosta e le relazioni
istituzionali e d'amicizia che da lungo tempo legano la Regione
Autonoma Valle d'Aosta alla Comunità Autonoma della
Catalogna;
Si congratula
con il popolo catalano per il carattere unitario, pacifico e
democratico dell'imponente manifestazione del 10 luglio per la
difesa dell'integrità e della natura pattizia del suo
Statuto;
Esprime
solidarietà e sostegno all'azione che la società e le
istituzioni catalane stanno compiendo sulla via di una maggiore
autonomia, dell'autogoverno e per il diritto di decidere
liberamente del proprio avvenire.
F.to: Bertin - Patrizia Morelli - Chatrian - Giuseppe
Cerise
Presidente
- La parola al Consigliere Bertin.
Bertin (ALPE)
- Il 30 marzo del 2005 il Parlamento
catalano approvava con il voto della quasi totalità delle forze
politiche il nuovo statuto di autonomia.
Questa votazione faceva seguito ad una campagna elettorale
incentrata sulla riforma dello statuto e dopo un anno e mezzo di
lavoro del Parlamento catalano per questa riforma. Successivamente
lo statuto veniva inviato al Parlamento spagnolo e si apriva una
fase di trattativa fra la Catalogna e lo Stato spagnolo per la
definizione di questo nuovo statuto.
Questa trattativa vedeva la partecipazione sia del Presidente
del Governo spagnolo che del Presidente della Generalitat, oltre
che del principale rappresentante del partito di minoranza in
Catalogna, Artur Mas, di Convergència i Unió.
Al termine di questa trattativa lo statuto viene approvato dal
Parlamento spagnolo, dalle Cortes. Infine il nuovo statuto viene
sottoposto al giudizio del corpo elettorale catalano; il 18 giugno
2006 viene approvato a larga maggioranza dall'elettorato della
Catalogna ed entra in vigore.
In seguito il Partito Popolare presenta un ricorso al tribunale
costituzionale: questo ricorso riguarda la costituzionalità della
quasi totalità del nuovo statuto, quasi 200 articoli. Ai primi di
luglio il tribunale costituzionale emette la sentenza sulla
costituzionalità del nuovo statuto; un giudizio controverso,
anzitutto, perché il tribunale è in una fase piuttosto delicata,
perché è in scadenza; oltre a questo, non è completo e vi sono
diverse ricusazioni rispetto all'imparzialità dei componenti del
tribunale. Ciò nonostante il tribunale emette questa sentenza che
modifica nella sostanza e nella forma una parte consistente del
nuovo statuto, pur confermando l'impianto generale del nuovo
assetto autonomistico.
La reazione in Catalogna è piuttosto decisa. Sabato scorso viene
organizzata una manifestazione con l'adesione di quasi tutte le
forze politiche e sociali, compreso il sostegno della Generalitat;
tanto per dirvi partecipano 1.000.000 di persone, una
manifestazione storica mai verificatasi in Catalogna, più grande
addirittura della manifestazione dell'11 settembre 1977 che seguiva
la caduta di Franco e la richiesta di autonomia.
A questa manifestazione aderiscono quasi tutte le forze
politiche e sociali, associazioni, tutta la Catalogna praticamente,
quasi 1.000 associazioni che vanno dall'immancabile Barcellona
Football club al Monastero di Monserrat.
Come diceva il Presidente del Parlamento catalano qualche giorno
fa, è un momento molto delicato che mette in crisi il rapporto fra
lo Stato e l'autonomia catalana; un momento difficile e, proprio
per questo, richiamandoci anche ai valori dell'autonomismo
valdostano e ai rapporti di amicizia istituzionale che legano le
due comunità, crediamo sia importante far sentire la nostra
solidarietà e sostegno all'azione della società e delle istituzioni
catalane sulla via di una maggiore autonomia e dell'autogoverno, e
soprattutto nel rispetto di quella natura pattizia che
implicitamente è rappresentata dal procedimento di riforma dello
statuto di autonomia della Catalogna. Grazie.
Presidente
- Dichiaro aperta la discussione generale.
Se nessuno chiede di intervenire, dichiaro chiusa la discussione
generale.
La parola al Presidente della Regione, Rollandin.
Rollandin (UV)
- Grazie, Presidente.
La questione dell'autonomia della Catalogna credo abbia avuto
nei confronti della Valle d'Aosta una serie di appuntamenti
importanti. Voglio ricordare che ci sono stati a vari livelli
incontri ufficiali con il Presidente Pujol, a suo tempo; c'era
un'intensa trattativa per esaminare a livello statutario il
riconoscimento rispetto ad uno statuto che per molti versi
presentava delle analogie. Sicuramente - non dimentichiamo - la
Catalogna è uno Stato nello Stato, ha una valenza, è uno dei
quattro motori dell'Europa, ha una forza d'urto che sicuramente non
è confrontabile con minirealtà come la nostra, ma sotto il profilo
di quello che era lo statuto e di quello che è oggi il nostro
statuto di autonomia, c'erano e ci sono ancora dei contatti che
permangono nell'ambito di quella che era una valutazione di come
portare avanti una potestà legislativa e soprattutto delle
Assemblee, che rivalutasse il ruolo delle autonomie speciali per
quanto ci riguarda. Quindi abbiamo seguito dall'inizio l'iter
travagliato; su questo si è molto discusso già quando era stato
concesso questo nuovo statuto, che era stato visto come una
concessione politica dovuta in un momento di grande difficoltà, per
cui c'era stata quest'apertura che aveva fatto discutere e fa
ancora discutere.
Noi avevamo salutato con grande favore questa possibilità di
avere sempre più possibilità operative autonome, di essere quindi
nella condizione di attivare un meccanismo che permettesse di
valorizzare quel grande potenziale che la Catalogna ha, soprattutto
culturale, soprattutto a livello di una potestà legislativa che
vanta delle realizzazioni molto importanti anche sotto il profilo
innovativo, con cui avevamo, nel tempo, avuto occasione di
confrontarci e di ispirarci soprattutto in alcuni settori: vedi
scolastico, e vedi per quanto riguarda la parte relativa alle
innovazioni tecnologiche e, successivamente, per quanto riguarda
l'università. Quindi, riconoscendo questo percorso storico molto
importante, abbiamo anche noi sottolineato come questa sentenza di
fatto vada ad intaccare quella che è stata una battaglia vinta e un
percorso che aveva dato dei risultati molto importanti e
incoraggianti per quanto riguarda l'autonomia.
Noi crediamo che sia corretto fare un pronunciamento
dell'Assemblea in tal senso, quindi condividiamo lo spirito con cui
è stato presentato e credo che questo fosse il significato, come è
stato ricordato dal collega Bertin; in questo ci riconosciamo, e ci
auguriamo, anzi, che i contatti con la realtà catalana possano
essere ripresi. Ci sono sempre stati, voglio ricordarlo, anche a
livello sindacale raccordi molto intensi, le minoranze
etnico-linguistiche hanno sempre avuto sotto questo profilo dei
rapporti importanti e credo che hanno dato dei risultati molto
utili per quanto riguarda le possibilità di meglio qualificare un
impegno soprattutto ripeto nell'ambito culturale. Con questo
spirito siamo disponibili a votare questo ordine del giorno.
Presidente
- La parola al Consigliere Bertin.
Bertin (ALPE)
- Esprimo la soddisfazione per l'adesione
del Governo e della maggioranza e del Partito Democratico su questa
risoluzione. Constato però che i Consiglieri del PdL hanno
abbandonato l'aula, ma a parte questo...
Presidente
- Pongo in votazione la risoluzione:
Consiglieri presenti, votanti e favorevoli: 25
Il Consiglio approva all'unanimità.
Presidente
- Con questa approvazione, essendo stato
espletato l'intero ordine del giorno, dichiaro conclusi i lavori
dell'odierna adunanza del Consiglio regionale.
La seduta è tolta.
---
L'adunanza termina alle ore 17,01.
