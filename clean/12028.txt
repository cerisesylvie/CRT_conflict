Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2902 del 18 dicembre 1991 - Resoconto
OGGETTO N. 2902/IX Comunicazioni del Presidente del
Consiglio.
Dolchi (Presidente)
Do comunicazione al Consiglio
dell'attività svolta dalla Presidenza del Consiglio e dagli organi
consiliari dopo l'ultima adunanza:
Disegni di legge presentati:
Disegno di legge n. 372 presentato dalla Giunta regionale in
data 4 dicembre 1991: "Costruzione, esercizio e vigilanza degli
sbarramenti di ritenuta e dei bacini di accumulo di competenza
regionale " (III e IV Commissione)
Proposta di legge n. 373, presentata dal Consigliere Riccarand
in data 17 dicembre 1991: "Protezione degli animali domestici,
d'allevamento e tutela della fauna selvatica".
Disegni di legge vistati:
Disegno di legge n. 327: "Acquisto dell'apparecchiatura per la
risonanza magnetica (R.M.)".
Disegno di legge n. 321: "Norme per l'erogazione dell'assistenza
sanitaria aggiuntiva".
Disegno di legge n. 340: "Aumento dell'ammontare degli assegni a
favore delle guide, aspiranti guide alpine e loro superstiti ai
sensi della legge regionale 11 agosto 1975, n. 39 e successive
modificazioni e integrazioni".
Si comunica che il disegno di legge n. 159, approvato dal
Consiglio regionale in data 21 novembre 1991, con provvedimento n.
2782/lX recante: "Réapprobation, aux termes du dernier alinéa de
l'article 31 du Statut spécial, de la loi régionale: Mesures
destinées à encourager et à faciliter l'organisation du congrès
international Les rencontres de physique de la Vallée d'Aoste" è
divenuto esecutivo ai sensi dell'ultimo comma dell'articolo 31
dello Statuto.
Disegni di legge non vistati:
Disegno di legge n. 326: "Interventi regionali a favore
dell'attività teatrale locale".
Deliberazioni vistate
: n. 58
Riunioni:
Ufficio di Presidenza: 2
Conferenza dei Capigruppo: 2
I Commissione: 1
II Commissione: 2
III Commissione: 1
IV Commissione: 3
V Commissione: 2
La Consulta regionale per la condizione femminile, con lettera
del 3 dicembre scorso ha richiesto che il Consiglio regionale dia
rapida applicazione alle risoluzioni con cui ha espresso
solidarietà alla Yugoslavia, predisponendo concrete iniziative di
aiuto. Propone che la Regione Valle d'Aosta si organizzi per dare
ospitalità ad un congruo numero di bambini coinvolti nella guerra e
offra la propria disponibilità per collaborare alle iniziative che
verranno intraprese.
L'Assemblea della Consulta regionale femminile ha inoltre
inviato una richiesta affinché nella struttura del Convitto F.
Chabod, attualmente riservato ai ragazzi, siano ammesse anche le
bambine che, per motivi familiari, necessitano di essere
ospitate.
Invita pertanto le autorità competenti ad esaminare il problema
e a cercare possibili soluzioni.
Il Presidente della società "Air Vallée" ha inviato in data 6
dicembre, a questa Presidenza, la relazione sull'utilizzo
dell'aeromobile da parte dell'Amministrazione regionale, prevista
dalla convenzione rep. n. 8633 del 30 maggio 1988, relativa al
semestre 1° giugno - 30 novembre 1991.
Copia della suddetta relazione è stata trasmessa al Presidente
della II Commissione consiliare permanente.
L'Institut agricole régional, in ottemperanza a quanto disposto
dall'articolo 8 dello Statuto della fondazione stessa, ha inviato
in data 3 dicembre a questa Presidenza la relazione sull'attività
svolta e sui risultati conseguiti nell'anno 1990.
La Fédération régionale des coopératives ha comunicato, con
lettera in data 10 dicembre 1991, a questa Presidenza, che presso
la propria sede si è svolta una riunione congiunta dei consigli di
amministrazione e dei collegi sindacali delle cooperative edilizie,
nel corso della quale è stato relazionato sugli ultimi incontri
avvenuti con la Giunta comunale di Aosta in merito al reperimento
delle aree necessarie alla realizzazione degli alloggi di edilizia
residenziale pubblica.
Il comunicato conclude sottolineando che la Federazione, il
Movimento delle cooperative edilizie e i soci interessati si
adopereranno affinché vengano rispettati gli impegni assunti per
risolvere l'emergenza abitativa del comune di Aosta.
L'Associazione Stampa Valdostana ha inviato in data 4 dicembre
1991 a questa Presidenza una lettera con la quale evidenzia la
necessità che il Comitato regionale per il servizio
radiotelevisivo, previsto dalla legge regionale recentemente
approvata dal Consiglio regionale recante: "Funzionamento e
attività del Comitato regionale, per i servizi radiotelevisivi" sia
integrato con una rappresentanza dell'Associazione stessa, composta
da un professionista e da un pubblicista.
Presidente
Annuncio che il Consigliere Ricco ha
chiesto la parola per una commemorazione, ne ha facoltà.
Ricco (DC)
Signori, la Democrazia Cristiana è stata
privata di un uomo di grande preparazione culturale, di
straordinario equilibrio e di forti capacità organizzative.
Discreto, dotato di grande senso morale e di responsabilità, ha
ricoperto numerosi ed importanti incarichi politici e di gooverno.
Il suo stile era inconfondibile.
In un mondo troppo spesso incline alla teatralità ed ai
comportamenti sommari, Malfatti rappresentava per molti aspetti un
segno di contraddizione; alieno da ogni forma retorica e da ogni
concessione al facile successo, costituiva un esempio di
autocontrollo critico e di rigore morale, dove la nobiltà dei
sentimenti e l'intelligenza delle analisi convivevano con un forte
senso del pudore e della riservatezza.
Aveva una istintiva avversione nei confronti dei gesti
grossolani: era severo nel documentare, fino nel dettaglio, le
proprie affermazioni, gli orientamenti che voleva favorire o
determinare. Riusciva, con puntiglio, a confutare le tesi che non
condivideva, mettendo in rilievo, con logica cartesiana, le
conseguenze delle scelte che riteneva politicamente e moralmente
sbagliate.
Un uomo autorevole, lo aveva definito Guido Bodrato al momento
della sua nomina a capo della segreteria politica di Forlani. Leale
e brillante difensore delle posizioni della D.C. ma anche grande
sostenitore dell'importanza del dialogo tra la D.C. e il P.S.I.,
diceva di lui Gennaro Acquaviva, capo della segreteria P.S.I.
Franco Maria Malfatti aveva un carattere riservato, distaccato,
quasi da diplomatico, ma bastava parlargli anche per pochi minuti
per avvertire di avere a che fare con un politico di razza con una
visione non provinciale delle vicende e delle cose italiane ed
europee, con una cultura che rilevava letture e riflessioni non
superficiali.
Ancora parole di stima da Maastricht, è Jacques Delors -
presidente della commissione europea - che dice: "Conserviamo tutti
nella memoria l'azione dell'eminente uomo di stato che nelle sue
diverse funzioni ha tanto operato per la costruzione europea".
Malfatti aveva un'intelligenza acuta e penetrante che sin dai
tempi dei gruppi giovanili democratico-cristiani l'ha fatto
riconoscere dentro e fuori la D.C. come un leader autentico,
equilibrato e saggio.
Con lui il Paese, il Parlamento ed il nostro Partito perdono un
costante punto di riferimento.
La Democrazia Cristiana si associa al dolore dei parenti ed
amici.
Inoltre ci associamo al dolore dei familiari per la scomparsa
dell'On. Bubbico, Presidente della Commissione parlamentare di
vigilanza sulla radiodiffusione, diretta con competenza e
serietà.
