Classificazione
CONSIGLIO REGIONALE
Attività consiliare d'aula



Oggetto del Consiglio n. 2134 del 21 dicembre 2011 - Resoconto
OBJET N° 2134/XIII - Communications du Président de la
Région.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Intervengo solo per dire che questa mattina, in un orario un po'
inconsueto per Roma, alle otto e mezza, c'è stata una riunione con
il Viceministro Grilli per quanto riguarda la questione del
trasporto pubblico locale, che riguarda sia le Regioni a statuto
ordinario, sia le Regioni a statuto speciale. Abbiamo presentato,
come Regioni a statuto speciale, una richiesta specifica di poter
aprire il tavolo come Regioni a statuto speciale, che ci permetterà
di vedere quali sono le differenze fra regione e regione,
nell'ambito del quadro che, in base all'ultima manovra, è previsto
negli 860.000.000 di euro da ripartire fra tutti, quindi capire con
che logica; secondo, che si possa arrivare ad una considerazione
nuova anche per le Regioni a statuto speciale del sistema del
trasporto pubblico locale e ferroviario e anche quello
interregionale. - quindi noi siamo doppiamente interessati -, dando
una proposta di nettizzazione a livello di patto di stabilità. Il
Governo si è riservato di approfondire questo e di darci una
risposta. Queste sono le informazioni che vi dovevo per quanto
riguarda l'incontro di oggi.
Presidente
- La parola al Consigliere Louvin.
Louvin (ALPE)
- Grazie Presidente.
Intanto comprendiamo ed apprezziamo la rapidità con la quale ci
informa il Presidente della Regione del rapporto con il Governo, ma
a questo proposito rileviamo come pochi minuti fa sia stata
comunicata l'intenzione del Presidente del Consiglio Monti di
incontrarsi con i Presidenti Dellai e Durnwalder per quanto
riguarda la ripresa del dialogo, per concertare l'attuazione di
alcune misure inserite nel decreto legge nel rispetto delle
autonomie. Volevo sapere se ci sarà analogamente da parte del
Governo l'intenzione di incontrarsi anche con il Presidente
Rollandin per quanto riguarda tali questioni, perché questa
manovra, come le precedenti, contiene dei profili sui quali
sicuramente ci sono motivi di preoccupazione di rispetto dei ruoli
istituzionali e delle prerogative della nostra Regione. Al di là
dei contenuti, sui quali ci si esprime politicamente in termini più
ampi e approfonditi - non è questa la sede per farlo -, ci preme
sapere se anche la Regione incontrerà presto il Presidente Monti in
tale veste. Grazie.
Presidente
- La parola al Presidente della Regione,
Rollandin.
Rollandin (UV)
- Ringrazio il collega Louvin per aver
sollevato questo tema. L'incontro con i Presidenti non è l'incontro
che abbiamo chiesto, in quanto ha una fase preparatoria tecnica,
tant'è che l'incontro con i Presidenti è stato fissato a fine
gennaio, perché nel frattempo dovrebbe iniziare la parte tecnica
che coinvolge le Regioni. Il Ministro si è riservato di vedere come
collegare le riunioni prima che siano plenarie, ossia con tutte le
Regioni a statuto speciale, in quanto abbiamo le posizioni
diversificate di Sicilia e Sardegna, che non hanno ancora fatto
l'accordo ai sensi della 27, e delle Regioni del nord che lo hanno
già fatto, quindi probabilmente ci sarà un distinguo. Al Presidente
Monti, come gli avevamo già chiesto nell'ultima riunione, poi ha
detto che, secondo il calendario, incontrerà tutti.
