Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 586 del 26 novembre 1981 - Resoconto
OGGETTO N. 586/81 - COMUNICAZIONI DEL PRESIDENTE DEL
CONSIGLIO.
Presidente -
Informo il Consiglio dell'attività
consiliare delle Commissioni dall'11 novembre 1981 in poi:
Disegni di legge presentati:
P.L. n. 333, presentata dai Consiglieri Lanièce, Fosson e Bordon
in data 11 novembre 1981 concernente: "Intervento a favore dei
Comuni della Valle d'Aosta per il finanziamento di lavori di
manutenzione straordinaria di sistemazione e di ricostruzione di
strade regionali e carraie, di prevalente interesse agricolo,
comunali, vicinali ad uso pubblico e vicinali non ad uso pubblico".
(1° Comm.)
D.L. n. 334, presentato dalla Giunta regionale in data 13
novembre 1981, concernente: "Secondo provvedimento di variazione al
bilancio di previsione della Regione per l'anno 1981" (già iscritto
all'o.d.g.).
Disegni di legge vistati: -
Disegni di legge non vistati: -
Deliberazioni vistate:
29
Deliberazioni non vistate:
-
Riunioni delle Commissioni:
- I Commissione: 1
- I Commissione e II Commissione congiunte: 1
- III Commissione: 1
- Commissione speciale zone terremotate: 3
- Commissione speciale problemi energetici: 1
Presidente
- È inoltre pervenuta a questa Presidenza una
comunicazione della Delegazione della Valle d'Aosta dell'UNCEM,
relativa alla costituzione di un Comitato dei Presidenti delle
Comunità Montane della Valle d'Aosta ai sensi del 4° comma
dell'art. 15 della L.R. 5 aprile 1973, n. 13. Tale Comitato,
costituitosi in data 10 novembre 1981, si propone di assicurare e
verificare il collegamento dei piani pluriennali di sviluppo e dei
piani urbanistici comprensoriali con gli indirizzi della
Regione.
Sempre da parte della Delegazione regionale dell'UNCEM è
pervenuta una presa di posizione, trasmessa alla Direzione
Nazionale dell'UNCEM, sul progetto di legge unificato in materia di
Parchi e Riserve naturali attualmente all'esame della IX
Commissione Agricoltura del Senato elaborato dal relatore Sen.
Melandri a conclusione dei lavori dell'apposita
sottocommissione.
In questo documento, elaborato di concerto con i Sindaci dei
Comuni situati nel comprensorio del Parco Nazionale del Gran
Paradiso, si esprime un giudizio negativo sui principi che ispirano
il progetto di legge in questione che mortificherebbe sia le
competenze legislative primarie attribuite dallo Stato alla Regione
Valle d'Aosta in virtù dello Statuto Speciale, legge
costituzionale, sia le competenze amministrative ai Comuni in
materia di gestione del territorio.
Sempre a giudizio della Delegazione regionale UNCEM il progetto
di legge in questione tiene in poca considerazione il fatto che
all'interno dei territori del Parco Nazionale del Gran Paradiso
vivono ed operano popolazioni alle quali è necessario assicurare
uno sviluppo e condizioni di vita uguali a quelle dei cittadini del
restante territorio dello Stato e toglie ogni capacità decisionale
in materia di gestione delle riserve naturali e dei parchi alle
Comunità locali.
Dopo aver formulato proposte migliorative, la Delegazione
dell'UNCEM, richiamandosi ai contenuti della mozione approvata
all'unanimità dai partecipanti al Convegno di Bologna, nella quale
si formula voti che il progetto di legge per i Parchi preveda, in
materia, specifiche competenze alle Regioni, con la salvaguardia
del principio della partecipazione diretta dei Comuni e delle
Comunità locali alla gestione dei Parchi, e per quanto attiene al
Parco Nazionale del Gran Paradiso, venga definita l'annosa
questione dei confini del Parco stesso, ribadisce la validità di
queste posizioni a suo tempo assunte.
L'Ufficio di Presidenza, nella riunione in data 9 novembre 1981,
ha ritenuto opportuno di destinare parte dei proventi provenienti
dalla sottoscrizione effettuata in occasione dell'incontro di
calcio tra Consiglieri regionali e Giornalisti, ammontante a £
1.400.000 per l'acquisto di una macchina da cucire e di un ferro da
stiro, per l'importo di £ 288.000, da assegnare in dotazione ai
corsi di taglio e cucito che si svolgono presso le Suore di San
Giuseppe, per i partecipanti portatori di handicaps.
Si rammenta ai Consiglieri regionali che si chiuderà il 30
novembre la sottoscrizione per la costruzione della Casa della
Valle d'Aosta a Levallois-Perret.
Si invitano pertanto i Colleghi Consiglieri a provvedere a
versare il loro contributo direttamente all'Ufficio di
Economato.
Presidente
- È aperta la discussione sulle comunicazioni
del Presidente del Consiglio.
Ha chiesto di parlare il Consigliere De Grandis, ne ha
facoltà.
De Grandis (PRI)
- All'inizio del mese di novembre ho
partecipato a Roma ad un convegno che trattava dei problemi della
distribuzione e dell'utilizzazione del gas metano nel nostro Paese
e poiché la Regione è interessata, mi sono premurato di raccogliere
tutta la documentazione relativa alle relazioni ufficiali svoltesi
in questo convegno e di trasmetterla poi al Presidente della
Giunta, al Presidente del Consiglio, all'Assessore all'Industria
Commercio, Artigianato e Trasporti Chabod ed al Presidente della
Commissione Energia. Volevo informare i Consiglieri che volessero
prendere visione di tale documentazione, tra l'altro di notevole
interesse, che questa verrà messa a loro disposizione, penso senza
obiezioni da parte del Presidente del Consiglio.
Stamani ho letto sulla Stampa un articolo sul metanodotto
insieme ad alcune dichiarazioni rilasciate dall'Assessore
all'Industria, Commercio, Artigianato e Trasporti Chabod; mi
rallegro particolarmente dell'interesse che l'Assessore Chabod
mette nel problema anche perché, se mai ce n'era bisogno, da questo
convegno sono emersi alcuni fatti particolarmente interessanti
sull'utilizzazione del gas nella Regione. Le possibilità di
economia sono reali; vi sono particolari occasioni in cui l'uso del
metano si rende conveniente ed economico, come ad esempio nei
centri storici, non avendo il metano, a differenza del gasolio,
bisogno di stoccaggio. È stato constatato che è possibile ottenere
il risparmio fino al trenta per cento con impianti di riscaldamento
destinati ad abitazioni unifamiliari perché il metano consente
l'uso di caldaie della potenza di 2300-2500 Kcal, anziché
23.000-25.000 Kcal come per il gasolio, inoltre da alcune
esperienze che sono state fatte con impianti a metano su due
strutture abitative identiche, ma in una centralizzato e nell'altra
individuale, si è visto che l'utente quando è responsabilizzato del
proprio impianto, fa un uso molto più appropriato del gas ottenendo
così un ulteriore risparmio.
Volevo infine raccomandare all'Assessore Chabod di continuare
con la massima solerzia i contatti con la BEI e con la SNAM per la
realizzazione del metanodotto e dirgli anche che sono a sua
disposizione per eventuali problemi riguardanti la proprietà
dell'impianto che è il punto dolente da risolvere per ottenere
finanziamenti BEI da una parte e per avere poi la proprietà della
dorsale che verrebbe costruita sul fondo valle.
Presidente
- Non essendovi comunicazioni da parte del
Presidente della Giunta si passa alla trattazione dell'oggetto n.
3.
