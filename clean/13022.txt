Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3978 del 25 novembre 1992 - Resoconto
OGGETTO N. 3978/IX Proposta di legge: "Disposizioni
transitorie in materia di posti letto ospedalieri, organici e
reclutamento di personale presso l'Unità sanitaria locale della
Valle d'Aosta".
Si dà atto che, dalle ore 19,30, presiede il Presidente
Bich.
Presidente
Ha chiesto la parola il Consigliere
Beneforti.
Beneforti (DC)
In commissione consiliare, a questo
Disegno di legge, l'Assessore alla Sanità, aveva chiesto di
sospenderne la discussione in attesa che da parte della Giunta
fosse possibile presentare una proposta analoga in modo tale da
poter discutere insieme la proposta del gruppo della Democrazia
Cristiana e la proposta della Giunta. Nel comunicato emesso al
termine della V Commissione infatti si legge "per quanto riguarda
invece la proposta del gruppo consiliare della Democrazia
Cristiana, Enzo Cout ha assicurato che entro fine anno verrà
preparata dalla Giunta regionale un disegno di legge
analogo".
Io sono disposto a rimandare il progetto di legge in
commissione, però desidero la conferma che da parte della Giunta
regionale, questo disegno di legge analogo venga presentato entro
la fine dell'anno.
Il disegno di legge in questione è della massima urgenza perché
ci sono da sistemare situazioni non più rinviabili e sostenibili
come la sistemazione di alcune unità operative, dell'organico del
118, e l'impegno assunto con le organizzazioni sindacali in merito
alla qualificazione e potenziamento in termini qualitativi e
quantitativi del servizio dell'antinfortunistica che oggi è
dell'USL. Se non apriamo la nuova pianta organica non possiamo
potenziare neanche il servizio che abbiamo detto di dare alle
organizzazioni sindacali dell'edilizia e di altri settori per
potenziare il servizio proprio dell'antinfortunistica.
Non possiamo neppure potenziare il servizio di igiene pubblica.
Inoltre c'é poi la sistemazione del personale dei vari distretti
per il decentramento sul territorio e quindi prevedere l'assunzione
di personale necessario per far fronte a determinati servizi.
Un altro aspetto è quello relativo al personale ausiliario
dell'Ospedale regionale. Siamo a conoscenza dell'enorme carenza del
personale infermieristico a cui spetta anche il compito di
telefoniste ed impiegate e delle difficoltà in cui versa il
personale ausiliario e la necessità anche di personale medico per
il funzionamento di alcune apparecchiature.
Ci sono quindi urgenti e pratici aspetti da rivedere e non più
rinviabili per le necessità appena elencate.
Se esiste da parte dell'Assessore e della Giunta la volontà di
presentare un disegno di legge analogo su cui confrontarsi, entro
la fine dell'anno, io rinvio il disegno di legge.
Presidente
Ha chiesto la parola l'Assessore alla
Sanità ed Assistenza sociale, Cout.
Cout (PCI-PDS)
Io concordo con diverse affermazioni del
Consigliere Beneforti soprattutto quando sostiene l'esigenza della
revisione della pianta organica, del 118 e del servizio di
assistenza sanitaria di base e per ciò che riguarda l'igiene
pubblica ambientale e su tutta una serie di altre
questioni.
L'impegno dell'Assessorato è senz'altro quello di preparare un
progetto di legge che possa essere discusso. La questione che ci
tengo a sottolineare è che questo progetto, o meglio questa
proposta, dovrebbe tenere conto di alcune nuove situazioni che si
sono verificate ed in prospettiva anche delle esigenze necessarie
proprio in rapporto a quelle che saranno le ultime disposizioni
nazionali che ne deriveranno dalla legge delega sui livelli
assistenziali e su una serie di altre questioni.
L'impegno è quello di prepararlo entro la fine dell'anno, anche
se ci terrei a sottolineare che il comunicato emesso della Giunta
non rispecchia interamente le mie intenzioni.
L'Assessorato ha il compito di preparare il disegno di legge e
di prendere contatti con l'USL e con i vari settori dell'Ospedale
per le verifiche del caso, in seguito poi questa proposta potrà
essere approvata dalla Giunta.
Presidente
Ha chiesto la parola il Consigliere
Beneforti.
Beneforti (DC)
Voglio chiarire il significato di quanto è
stato detto: occorre preparare una proposta di legge da presentare
alla Presidenza del Consiglio entro la fine dell'anno. Se poi si
devono sentire le organizzazioni mediche o altri settori, questo è
del tutto implicito. L'essenziale è presentare questo progetto di
legge poi ogni tipo di discussione è aperta.
Presidente
Ha chiesto la parola l'Assessore alla
Sanità ed Assistenza sociale, Cout.
Cout (PCI-PDS)
Vorrei che da parte del Consigliere
Beneforti ci fosse un minimo di flessibilità. Per preparare una
proposta del genere e si vuole poi confrontarla con tutti gli
operatori interessati, ci vuole tempo.
Presidente
Ha chiesto la parola il Consigliere
Beneforti.
Beneforti (DC)
La predisposizione del disegno di legge va
fatta entro la fine dell'anno. Se lei si informa, questo disegno di
legge era già stato presentato in Giunta ed esisteva già un accordo
di massima con i vari settori interessati. Senza dubbio ci sarà
qualcosa da definire, però, se lei oggi Assessore lo desidera, può
prenderne visione ed essere così facilitato nei tempi di
presentazione.
Se questo non fosse stato possibile, io non glielo avrei
chiesto, ma sono convinto che si possa fare.
Presidente
Prendo atto, concordando sul rinvio
dell'oggetto all'esame della V Commissione consiliare
permanente.
