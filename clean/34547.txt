Classificazione
ASSISTENZA SANITARIA E OSPEDALIERA
Personale medico e paramedico
ASSISTENZA SOCIALE
Assistenza socio-sanitaria



Oggetto del Consiglio n. 2300 del 21 marzo 2012 - Resoconto
OGGETTO N. 2300/XIII - Interrogazione: "Organizzazione
dell'assistenza infermieristica all'interno della Casa di riposo
J.B. Festaz di Aosta".
Interrogazione
Ricordata la deliberazione della Giunta regionale n. 3063 del
16 dicembre 2011 relativa al rinnovo all'A.P.S. "Casa di riposo
J.B. Festaz" di Aosta dell'accreditamento della struttura
socio-sanitaria destinata a Nucleo Residenziale Alzheimer per un
periodo di cinque anni;
Essendo venuti a conoscenza della viva preoccupazione di
alcuni familiari di persone ivi ricoverate che rilevano la non
copertura pomeridiana del servizio di assistenza infermieristica al
piano terreno della struttura che ospita il Nucleo Alzheimer e 10
posti della Casa di riposo;
i sottoscritti Consiglieri regionali
Interrogano
l'Assessore competente per sapere:
1) come è organizzata l'assistenza infermieristica
all'interno della struttura J.B. Festaz;
2) quale è il ruolo dell'infermiere/a;
3) se è a conoscenza di tale situazione;
4) se la sospensione del servizio di assistenza
infermieristica pomeridiana in oggetto è temporanea, e in base a
quali criteri è stata decisa.
F.to: Patrizia Morelli - Chatrian
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Per quanto riguarda l'organizzazione infermieristica al nucleo
Alzheimer e più in generale nella struttura del Bonifacio Festaz,
l'assistenza delle varie figure professionali all'interno delle
strutture sanitarie e socio-assistenziali gestite dal Festaz è
disciplinata da norme regionali, che ne determinano gli standard
minimi, in considerazione dei bisogni assistenziali delle varie
tipologie di ospiti. In particolare, per quanto riguarda la casa di
riposo, la deliberazione della Giunta regionale n. 3475/2009 per il
servizio infermieristico, prevede - questi sono ancora i minutaggi
sui quali stiamo ragionando - 9 minuti di assistenza al giorno per
gli utenti classificati N1, 18 minuti per gli N2 e 27 minuti per
gli N3. La stessa delibera prevede anche la presenza di un
infermiere nelle ore notturne, questo è un servizio che abbiamo
intensificato.
Per quanto riguarda invece il nucleo residenziale Alzheimer, a
seguito della deliberazione di Giunta n. 1030/2007, è prevista la
presenza di un infermiere per 18 minuti al giorno per paziente che,
moltiplicato per i 10 posti previsti, si traduce nella presenza di
tale figura professionale per 180 minuti al giorno, corrispondente
a 3 ore (questi sono gli standard previsti). In particolare, tenuto
conto che non vi sono particolari problemi assistenziali, fornisce
assistenza attraverso progetti individualizzati, da svilupparsi in
un arco temporale definito, che tengono conto degli effetti della
malattia su ogni persona, con attenzione rispetto ai bisogni dei
singoli ed esegue il monitoraggio delle terapie. Si tratta quindi,
il nucleo Alzheimer, di una tipologia di pazienti che non sono
particolarmente impegnativi dal punto di vista infermieristico. Gli
standard dicono 3 ore al giorno, in realtà nella struttura
Alzheimer l'infermiere presta assistenza 8 ore al giorno, dalle
6,00 del mattino alle 14,00, in misura molto maggiore rispetto al
minimo individuato dagli standard. Attualmente gli infermieri del
turno del pomeriggio sono 2, quindi, nel momento in cui non c'è un
impegno particolare o non ci sono dei pazienti che hanno bisogno,
sono impegnati nel resto della struttura.
Mi sono naturalmente informato sia presso la casa di riposo che
presso il responsabile clinico del nucleo Alzheimer, ho chiesto
anche all'Associazione famiglie di cui ho udito ieri il Presidente,
per sapere se vi fossero particolari criticità, ma non mi è stata
segnalata nessuna criticità da questo punto di vista. Adesso
naturalmente monitoreremo la situazione. Grazie.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Assessore, prendo atto della sua risposta. La segnalazione a noi
era pervenuta da familiari di persone ricoverate presso il nucleo
Alzheimer. È vero che la convenzione prevede 18 minuti al giorno
per ogni ospite; io ho voluto fare un piccolo approfondimento e ho
visto la convenzione della Regione Piemonte, che prevede per lo
stesso tipo di servizio 30 minuti al giorno per ospite, quasi il
doppio. Lei mi dice tuttavia che l'assistenza infermieristica è
presente presso il nucleo Alzheimer dalle 6,00 alle 14,00, quindi
superiamo ampiamente quanto è previsto dalla convenzione. Apprezzo
il suo interessamento, insomma l'approfondimento che ha voluto
fare, perché notizie di questo tipo sono notizie che in questo
momento ci preoccupano e non vorremmo mai pensare che si stia
allentando la qualità del servizio in una struttura che è
considerata una struttura che fornisce un servizio di eccellenza,
quindi noi come lei rimarremo vigilanti.
