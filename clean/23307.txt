Classificazione
ASSISTENZA SOCIALE
Assistenza socio-sanitaria



Oggetto del Consiglio n. 2489 del 8 febbraio 2007 - Resoconto
OGGETTO N. 2489/XII - Ritiro della mozione: "Definizione dei
criteri di erogazione dei contributi nel settore
socio-assistenziale".
Mozione
Ricordato che nell'ultima riunione del Consiglio regionale è
stata espressa dalla Giunta la volontà di rivedere l'impatto che
l'applicazione dell'ISEU ha nei confronti dell'erogazione delle
borse di studio a studenti universitari;
Constatato che anche l'applicazione dell'IRSSE nella
definizione dei redditi, e quindi del livello di erogazione degli
aiuti economici nel settore dell'assistenza sociale, comporta
decisioni che non sempre danno risposte adeguate alle situazioni di
difficoltà che si dovrebbero attenuare, tanto che è stata oggetto
di successivi aggiustamenti onde correggere le anomalie via via
riscontrate;
Ritenuto opportuno che anche nei confronti dell'IRSSE,
applicato al settore socio-assistenziale, vada fatta
un'approfondita analisi per valutarne le criticità;
Il Consiglio regionale
Impegna
la Giunta, ed in particolare l'Assessore competente,
ad:
1) avviare uno studio degli effetti che l'applicazione
dell'IRSSE ha nei confronti delle diverse situazioni familiari per
individuarne le anomalie;
2) definire, previo parere delle Commissioni consiliari
competenti, i correttivi da introdurre nell'applicazione dell'IRSSE
a livello regionale per l'erogazione di contributi nel settore
socio-assistenziale.
F.to: Squarzino Secondina - Bortot - Venturella
Presidente
- La parola alla Consigliera Squarzino
Secondina.
Squarzino (Arc-VA)
- Direi quasi che questa mozione era
stata sollecitata da colleghi del Consiglio quando abbiamo
analizzato la mozione sull'applicazione dell'"ISEU" agli studenti
universitari per l'individuazione delle borse di studio. Nella
discussione si era evidenziato che bisogna intervenire per capire
meglio i meccanismi con cui vengono definiti i limiti di reddito in
base ai quali poi tarare i contributi regionali. In ambito
sanitario l'applicazione dell'"IRSSE" in questi lunghi mesi, in
questo anno e mezzo ha sollevato una serie di questioni, non è così
pacifica la situazione. Sono almeno 18 mesi che si dibatte e si
lavora su tale tema, ricordo che dal luglio 2004 è stata avviata la
sperimentazione dell'utilizzo dell'"IRSSE" per calcolare il reddito
dei contribuenti che chiedevano di accedere a degli aiuti economici
che la Regione aveva da sempre messo in atto per quanto riguarda la
legge n. 22, per quanto riguarda l'assistenza agli anziani, alle
badanti, per quanto riguarda i parametri per le rette nelle
microcomunità, per quanto riguarda anche tutto l'aspetto degli
invalidi, dei disabili... e questa sperimentazione di volta in
volta faceva emergere dei limiti. Vediamo allora che a luglio 2004
viene avviata la sperimentazione, il 29 luglio 2005, un anno dopo,
si fa una verifica e si decide che bisogna modificare alcune cose,
ma che la sperimentazione viene portata fino al 2006 e il 4 agosto
2006, lo scorso anno, si è deciso di portare la sperimentazione
fino al 31 dicembre 2006, ossia dicembre dello scorso anno. La
problematica è decisamente complessa, perché si tratta, da un lato,
di applicare il giusto principio che l'assistenza non è totalmente
gratuita, ma ogni cittadino dà un suo contributo in base anche al
proprio reddito, alle proprie capacità contributive, in base anche
alla sua situazione non solo economica, ma patrimoniale, fisica...;
dall'altra parte, si tratta di trovare delle regole, dei criteri
che siano capaci di aderire ad ogni situazione e non imprigionare
la diversità delle situazioni esistenti in criteri rigidi, che poi
finiscono per penalizzare alcune situazioni. Non sto qui a fare un
elenco, ma tutti noi abbiamo incontrato delle persone che ci hanno
detto: "non è possibile, guarda la mia situazione, guarda quanto
devo pagare, non è giusto, ma come faccio?". Questa preoccupazione
di avere delle regole chiare, che non creino ulteriore
disuguaglianza quindi c'è e c'è a tal punto che l'Assessore, nel
febbraio dello scorso anno, ha istituito un gruppo di lavoro per
approfondire la situazione. Cosa dice il gruppo di lavoro? Non
sappiamo quali sono stati i risultati, ma la Giunta ci dice con la
deliberazione n. 4173/2006:
"Preso atto che il gruppo di lavoro
che è stato deciso a febbraio 2006 ha analizzato e valutato ipotesi
di integrazione e modificazione dell'IRSSE anche attraverso la
consulenza e il supporto di esperti, preso atto della complessità
della problematica, questo non ha consentito di concludere le
attività del gruppo di lavoro nei tempi previsti"
. Il gruppo di
lavoro, quindi, dopo 10 mesi (febbraio 2006-dicembre 2006), dice:
"abbiamo analizzato varie ipotesi, la problematica è così complessa
che non riusciamo a giungere a una soluzione per adesso, forse
avremo bisogno di altre cose". Veramente allora il problema è
delicato, non è un problema che può essere risolto "d'emblée",
tant'è vero che la conclusione della deliberazione in oggetto dice:
"visto che c'è ancora da discutere e che bisogna trovare nuove
disposizioni per tutta una serie di prestazioni che riguardano la
legge n. 22, che riguardano le direttive agli enti locali, che
riguardano gli alcoldipendenti e i tossicodipendenti... si approva
la proroga del sistema che c'è dal 1° gennaio 2007 fino
all'introduzione di nuove disposizioni". Non si dà quindi più un
termine, ma si dice: "lavoreremo e, finché non troveremo una
soluzione, si mantiene l'attuale valutazione dell'IRSSE", ma il
problema esiste, chi è in V Commissione sa che sono 2 anni che la
sottoscritta chiede che la V Commissione si occupi di questa
situazione, perché ci sembra giusto che qui le valutazioni siano di
ordine...
(il Presidente Perron richiama il Consiglio al silenzio, in
segno di rispetto verso un Consigliere che sta svolgendo il suo
intervento)
... questa volta non mi sono lamentata, perché conosco qual è il
livello di questo Consiglio e so quali sono gli argomenti che
interessano di più e mi dispiace dover constatare ancora una volta
che argomenti di questo tipo - forse non ho capacità oratorie -
siano così poco sentiti. Ritengo sia importante che almeno 1 o 2
persone ascoltino, poi sono convinta che la forza delle idee, la
forza dell'opinione pubblica, la forza della richiesta della gente,
delle migliaia di cittadini che si lamentano sia più forte di
quello che prevale in questo momento, posso capire... un momento di
disattenzione... come vede, non ho preteso attenzione, l'attenzione
o c'è e va bene, si prende atto, se non c'è, pazienza, uno fa le
valutazioni del caso. Dicevo, in V Commissione abbiamo chiesto più
volte che questo tema fosse trattato, perché è un tema che non ha
solo risvolti di tipo tecnico-amministrativo, ma anche risvolti di
tipo politico, quindi è importante capire dove si vuole andare.
Per quanto riguarda tutta la questione degli studenti
universitari, l'Assessore Viérin ha accettato di vedere com'era la
situazione precedentemente, com'è la situazione che è stata
predisposta ed è stato accettata la risoluzione da me presentata...
anzi lo stesso Assessore aveva proposto una modifica a una nostra
risoluzione in cui si diceva che "la Giunta avvia uno studio
comparato degli effetti che l'applicazione di tali indici avrebbe
rispetto all'ormai collaudata modalità"..., quindi uno studio
comparato per capire com'era prima e quali sono adesso le
differenze. Quello che chiediamo da mesi in Commissione era che si
dicesse: "è un sistema nuovo che si evolve di giorno in giorno,
facciamo il punto della situazione, verifichiamo". Nella modalità
precedente, a prescindere se negativa o positiva, le famiglie che
avevano tale tipologia di reddito avevano tale tipo di aiuto,
adesso è di quest'altro tipo con questi nuovi indici. Vediamo se
con tali nuovi indici abbiamo messo più equità, perché il dubbio
che emerge, perché giustamente le famiglie che hanno un alto
reddito devono pagarsi i servizi, perché le famiglie poverissime
giustamente non pagano, ma c'è tutta una fascia della situazione
media delle persone in cui basta un niente per passare da una
dignitosa vita a una difficoltà. Si tratta di valutare con maggiore
chiarezza tali situazioni, questo abbiamo sempre chiesto in
Commissione e ci è sempre stato detto: "guardate che stiamo
valutando" e noi abbiamo aspettato pazientemente. Adesso sono quasi
2 anni che questo meccanismo è in piedi, è stato modificato e per
ammissione della stessa Giunta si dice: "è così complessa la cosa
che dobbiamo ancora continuare a studiare e non vi sappiamo dire
fino a quando", ma in questo momento non sarebbe il caso che anche
il Consiglio attraverso la Commissione valutasse gli elementi per
capire com'è la situazione? Qui noi abbiamo le informazioni da
parte dell'Assessore e dei suoi uffici, abbiamo la gente che ci
chiede, non abbiamo un quadro chiaro; ora la maggioranza forse ha
ragione, ha eletto questo Governo, quello che fa va bene e lo
condivide, ma credo che anche la minoranza abbia diritto ad essere
informata e la Commissione è il luogo più adatto per poterlo fare.
Chiediamo che, in analogia a quanto è stato deciso dal Consiglio
per le borse di studio per gli studenti, si studino gli effetti di
questa applicazione, ossia quale effetto ha tale applicazione nei
confronti delle diverse situazioni familiari per individuare le
anomalie, per individuare eventuali criteri correttivi da
introdurre nell'applicazione dell'IRSSE a livello regionale per
l'erogazione dei diversi servizi. Politicamente chiediamo che dopo
quasi 2 anni di sperimentazione il Consiglio regionale attraverso
le Commissioni sia reso edotto di come funziona questo meccanismo,
quali effetti produce nei confronti delle diverse situazioni
familiari, dopodiché può darsi che tutto vada bene e che abbiamo
gli elementi per poter rispondere tutti i Consiglieri che
incontrano le varie persone: "sentite, voi vi lamentate, ma
guardate che abbiamo capito che...", pertanto noi stessi diventiamo
capaci di motivare, ma se questo problema è solo degli uffici, di
un gruppo di lavoro che dice che la situazione è complessa...
infatti la deliberazione di Giunta parla di complessità delle
problematiche che non ha consentito di concludere le attività del
gruppo di lavoro nei tempi previsti e noi sappiamo della
problematica, siamo consapevoli che è una problematica complessa
perché si intersecano: da un lato, l'esigenza giusta di chiedere ai
contribuenti una partecipazione alle spese; dall'altro, l'esigenza
di non mettere regole che penalizzano persone normali, ossia
persone come la maggior parte della gente che è in Valle d'Aosta.
Fra l'altro, poiché tutto viene attraverso pezzi di carta - e
questo è un altro grosso problema -, alcune persone sono
trasparenti in tutti i sensi rispetto al proprio reddito, altre
forse meno, non perché sono cattive, ma perché la situazione
fiscale consente loro altre tipologie di presentazione di reddito.
Ora questo per la carta va tutto bene ma, quando mi mettete 2
persone vicino che si conoscono e sanno bene qual è il reciproco
tenore di vita e vedono che quello che ha un tenore di vita
superiore finisce per avere dei contributi superiori, oppure accede
a contributi, cosa che non può fare l'altro perché è trasparente,
questo è solo un esempio dei tanti che si possono fare... credo che
la difficoltà di individuare tali tipologie di casistica a cui
applicare l'IRSSE ci debba far riflettere ulteriormente: questo
chiediamo. Se eventualmente c'è qualche richiesta che proprio non è
così aderente alla volontà politica della maggioranza, siamo
disposti anche a modificare, purché, a nostro avviso, siano salve 2
cose: che su questo debba esserci una valutazione di tipo politico
e non solo degli uffici e mi sembra che la Commissione sia il luogo
politico delle decisioni; che si faccia il punto dell'evoluzione e
una verifica se le soluzioni che in questo momento si possono
profilare come possibili, se queste tengono conto di un confronto
fra prima e dopo e soprattutto degli effetti che questo avrà nei
confronti delle famiglie, perché molte famiglie mi dicono: "sì,
adesso pago, ma non so fino a quando potrà pagare, fra pochi anni
non potrò più pagare così, perché non ce la faccio più". Secondo
me, bisogna verificare gli effetti sulle famiglie: questo è quanto
mi sembra vada fatto; quindi pongo tale problema al Consiglio.
È chiaro che l'impegno è chiesto alla Giunta, in particolare
all'Assessore, ma è il Consiglio che lo chiede, quindi chiedo che
sia il Consiglio a pronunciarsi, che dica se l'applicazione
dell'IRSSE così com'è va bene, se tutti voi condividete
l'applicazione dell'IRSSE così com'è, o se è necessario, visto che
la materia è complessa, sono passati quasi 2 anni dal momento della
sperimentazione e non credo che mese più mese meno sconvolga tutto
l'impianto, prendere tutto il tempo necessario - un mese, 15
giorni? - e, come Consiglio, riflettiamo su questo, perché non è
affare dell'Assessore Fosson, non è affare del Governo, è un affare
dei cittadini e ritengo che il Consiglio debba essere chiamato a
capire e a contribuire a dire la sua nella discussione in
Commissione poi si potranno confrontare soluzioni diverse e vincerà
democraticamente quella della maggioranza, ma che non vi sia mai un
momento politico in cui si analizza tale problema che tocca le
tasche dei nostri cittadini, credo che questo non vada bene.
Président
- Je déclare ouverte la discussion.
La parole à l'Assesseur à la santé, au bien-être et aux
politiques sociales, Fosson.
Fosson (UV)
- L'ho ascoltata con interesse, soprattutto
sottolineo le sue affermazioni molto corrette quando dice che è un
sistema complesso, che si basa su delle regole contributive non
fissate da noi chiaramente, fra queste quella del patrimonio,
quella dell'equivalenza per il reddito delle famiglie. È un sistema
complesso, ma più giusto, è proprio per le affermazioni che lei ha
fatto che abbiamo voluto introdurre... assumendoci dei grandi
rischi di fronte a una popolazione a cui non era mai stato
calcolato né il reddito familiare, né il reddito patrimoniale ed è
un accordo che abbiamo fatto con i sindacati del 2003, che abbiamo
portato avanti in via provvisoria con un confronto annuale con gli
stessi. È proprio per tale complessità che abbiamo istituito questo
gruppo di lavoro, in cui abbiamo lavorato molto e di questo
ringrazio tutte le forze sindacali, ringrazio il CAV, ringrazio il
CELVA, ringrazio gli altri Assessori, perché su questo abbiamo
lavorato congiuntamente in un sistema che è complesso, che la
maggior parte delle Regioni italiane non hanno ancora applicato,
che è estremamente più equo. Un sistema - è un errore invece questo
il suo - che non è mai stato applicato in ambito sanitario, ieri
ricordava il Consigliere Sandri riprendendo delle regole del
Ministro Turco... vista l'importanza di questo indicatore,
applicarlo anche nell'ambito sanitario... È un sistema complesso su
cui ci siamo mossi senza una banca dati, perché il problema di
tutti è, prima di fare delle variazioni, conoscere i dati, quindi
non è un affare solo dell'Assessore.
L'ho sentita per 30 minuti, ho cercato di fare dei segni, ma
tale complessità ammessa in questa deliberazione che ha prolungato
lo studio è una complessità che, per onestà di tutti i
partecipanti, ha fatto giungere a una conclusione. Lei era via,
forse non le hanno comunicato questo, ma il 22 gennaio 2007 questo
gruppo di lavoro all'unanimità ha siglato un documento sulle
modificazioni da introdurre sull'IRSE, in cui prevede una
"deliberazione madre" concordata tutti insieme, in cui ci sono 2
variazioni, proprio sulla franchigia della prima casa e su una
riparametrazione dei valori della legge n. 22 e su cui si decide di
prolungare questa esperienza della banca dati e di fare poi una
verifica congiunta di concertazione su tutte le "deliberazioni
figlie". Questo gruppo di lavoro, pur nella complessità, in accordo
con tutti gli altri Assessori sul produrre una "deliberazione
madre" da cui poi discenderanno delle "deliberazioni figlie", ha
prodotto un documento. Tale documento sull'IRSSE non è un fatto
dell'Assessore Fosson o dell'Assessore Viérin, sarà portato appena
fatta la "deliberazione madre" in Commissione, come prevede il
Piano socio-sanitario. L'accordo quindi è stato fatto e, appena
sarà preparata la deliberazione, verrà presentata alla V
Commissione, per questo la pregherei di ritirare la mozione.
Presidente
- Non ho altri iscritti a parlare, dichiaro
chiusa la discussione generale.
La parola alla Consigliera Squarzino Secondina.
Squarzino (Arc-VA)
- Vede, Assessore, intanto i
Consiglieri di minoranza lavorano sui documenti pubblici, gli altri
documenti non li hanno. La nostra mozione era datata 29 dicembre,
quindi arriva in discussione molto più tardi. Vi è una cosa che
vedo che lei non capisce, non vuole accettare. Proprio perché il
sistema è complesso, proprio perché il Governo è orgoglioso di
quello che ha fatto, perché non ne discute in Commissione, perché
non condivide questo? Credo vi sia da parte sua la
difficoltà...
Fosson
(fuori microfono)
- ... le ho detto che la
porto in Commissione, forse... io non capisco, ma lei non
capisce....
Squarzino (Arc-VA)
- ... non mi ha lasciato concludere,
Assessore! Credo che questo argomento vada portato in Commissione,
prima cosa. Seconda cosa: sarebbe interessante capire se in
Commissione arriva la deliberazione già confezionata, già decisa,
oppure no, cioè se arriva in Commissione una deliberazione per cui
la Commissione è informata. Se arriva in Commissione una
deliberazione per cui la Commissione è informata sulla decisione
che ha preso il Governo, prendiamo atto che c'è da parte del
Governo regionale giustamente... ma credo sia giusto che il Governo
regionale governi, però se veramente crede che è importante
condividere le scelte fatte, proprio per la complessità, dovrebbe
portarla in Commissione prima che sia approvata dalla Giunta. Se
c'è la volontà politica di coinvolgere il Consiglio, dovrebbe
portare la deliberazione in Commissione insieme a tutta
l'informazione. Prendo atto, l'Assessore verrà in Commissione, ci
racconterà tutto l'iter, ma se la deliberazione è già confezionata,
già decisa, allora la Commissione prende atto, come prendiamo atto
ogni volta che l'Assessore Marguerettaz porta le variazioni di
bilancio. Mi sembra che in questa situazione, proprio perché è
complessa, proprio perché per 2 anni la Commissione regionale -
parlo della Commissione regionale, non parlo del tavolo tecnico di
lavoro - non ha mai affrontato la questione, mai, mi sembra sia
utile che la deliberazione venga portata in Commissione prima della
sua adozione definitiva in Consiglio: questo è l'invito che faccio
all'Assessore. Posso anche ritirare, non è un pezzo di carta che
decide la situazione, posso ritirarlo tranquillamente; il problema
non è approvare o non approvare: il problema è se c'è la volontà
politica da parte del Governo di presentare in Commissione l'iter
del lavoro fatto, le conclusioni e perché si è giunti a quella
"deliberazione madre", che viene proposta, discussa anche in
Commissione. La Giunta poi può fare le sue valutazioni, ma se
l'Assessore viene in Commissione con la deliberazione già definita,
già approvata in Giunta, allora credo che lei manchi di rispetto a
questo Consiglio e anche ai Consiglieri della sua
maggioranza...
(interruzione del Consigliere Vicquéry, fuori
microfono)
...
non è stato attento, Signor Capogruppo! Ho detto 2
cose: sono disposta a ritirarla, la ritiro, ma chiedo che come
volontà politica vi sia da parte... la ritiro, anche se lui dice
che non fa come io chiedo, perché è un problema di tutto il
Consiglio, non solo della sottoscritta, allora io ritiro volentieri
la mozione, chiedo politicamente un impegno dell'Assessore in
Consiglio a venire in Commissione a presentare la proposta di
deliberazione prima che sia approvata in Giunta, ossia prima che
sia definitiva, altrimenti è solo un'informazione e a questo punto
prendiamo atto del suo atteggiamento nei confronti del
Consiglio.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Solo 2 considerazioni per contestare questa
arte di "girare" gli argomenti: prima non si sapeva che tale gruppo
di lavoro aveva concluso i lavori, io questo documento appena
siglato l'ho dato alla maggioranza e anche alla V Commissione; in
secondo luogo perché si ignorano i procedimenti normali di queste
normative, che noi abbiamo studiato con tutti per un anno... la
proposta di deliberazione viene presentata prima alla Giunta, ma
prima di essere approvata verrà portata alla V Commissione per un
iter normale. Ultima cosa: non ho mai rifiutato quando convocato di
presentarmi alla V Commissione e di relazionare su tutto quello che
sto facendo, proprio per rispetto al Consiglio.
Squarzino
(fuori microfono)
- ... è arrivato in V
Commissione quel documento? Non lo abbiamo visto.
Presidente
-La parola alla Consigliera Squarzino
Secondina.
Squarzino (Arc-VA)
- Per chiarezza, visto che le
informazioni rimangono, solo se detet al microfono io veramente
posso non aver visto il documento, ma adesso di fronte
all'affermazione dell'Assessore...
(interruzione dell'Assessore Fosson, fuori microfono)
... se lei, Assessore, dà il documento a livello personale al
Presidente della V Commissione, correttamente il Presidente della V
Commissione non lo mette a disposizione dei Commissari, perché è un
documento interno riservato alla maggioranza ed è giusto che la
maggioranza abbia tutti i suoi documenti riservati interni, ma non
si può confondere un documento dato in via personale come documento
trasmesso in modo ufficiale, vorrei che questo fosse chiaro.
Ribadisco che, come Commissari della V Commissione, non abbiamo
avuto contezza di questo documento.
Presidente
- Con queste precisazioni la mozione è
ritirata.
Il Consiglio prende atto.
