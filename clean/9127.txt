Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3649 del 6 aprile 1988 - Resoconto
OGGETTO N. 3649/VIII - PROPOSTA DI REGOLAMENTO CONCERNENTE:
"MODIFICAZIONI E INTEGRAZIONI AI REGOLAMENTI REGIONALI 8 APRILE
1986, N. 1 E 28 LUGLIO 1987, N. 1 CONCERNENTI: "NORME PER LA
CONCESSIONE DI MUTUI AD INTERESSE AGEVOLATO A FAVORE DI PRIVATI NEL
SETTORE DELL'EDILIZIA RESIDENZIALE".
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
La proposta di regolamento che ci
accingiamo a discutere è una ulteriore modificazione del
regolamento regionale relativo alle
"Norme per la concessione di
mutui ad interesse agevolato a favore di privati nel settore
dell'edilizia residenziale".
Al Consiglio viene proposto questo
ulteriore adeguamento del regolamento dei mutui, proprio per andare
incontro alle esigenze manifestatesi nel corso dell'applicazione
della legge regionale n. 76 del 1984.
Le modifiche all'articolo 1 consistono principalmente
nell'ammettere a finanziamento interventi di recupero primario e
secondario in zona A. Per la precisione, sono ammessi gli
interventi su fabbricati che, secondo le norme vigenti, non sono
classificati di interesse storico e artistico. Questi vengono
finanziati dalla legge
n. 33 sui fondi di rotazione e sono
sottoposti a particolari norme dell'Urbanistica e dei Beni
Culturali.
Gli interventi sono ammessi su fabbricati non riconosciuti di
particolare importanza ambientale, storica o artistica, e possono
comunque essere eseguiti su fabbricati per i quali il comune abbia
concesso l'apposita concessione edilizia per l'intervento stesso o
apposita autorizzazione.
Viene specificato, inoltre, che i richiedenti non debbono essere
proprietari di un'altra abitazione adeguata alle esigenze del
nucleo familiare in tutto il territorio nazionale. La definizione
di "abitazione adeguata alle esigenze del nucleo familiare" rimane
identica a quella del regolamento precedente. L'estensione della
clausola a "tutto il territorio nazionale" tende ad evitare che vi
siano richieste, da parte di soggetti proprietari di uno o più
alloggi in altre città o in altre zone del territorio nazionale,
che chiedano il mutuo agevolato per la prima casa in Valle
d'Aosta.
Viene ancora specificato che è ammessa
"la proprietà di
un'altra abitazione qualora la stessa non possa essere utilizzata
dai richiedenti in quanto diritti reali di godimento o quote di
comproprietà siano attribuiti ad altri soggetti".
Viene ancora aggiunta una norma sulle quote di comproprietà per
precisare che le stesse "non possono essere superiori al 50% se
trattasi di una sola abitazione o, nel caso di più comproprietà, la
somma delle varie quote non deve superare l'unità". Questa aggiunta
ha anche lo scopo di evitare possibili abusi che, nel corso
dell'applicazione della legge, si sono potuti intravedere o,
perlomeno, temere.
All'articolo 13 del regolamento, laddove si parla di
abitabilità, poiché in alcuni comuni l'abitabilità viene concessa
molto tempo dopo la presentazione del certificato di ultimazione,
viene prevista appunto la possibilità di produrre il certificato di
ultimazione per avere il saldo del mutuo, nel caso di nuova
costruzione e di ristrutturazione. Resta affidata ai tecnici
dell'Assessorato ai Lavori Pubblici, che verificano lo stato delle
costruzioni, la rispondenza tra il progetto presentato ed approvato
dal comune e la costruzione eseguita.
C'è ancora un'ulteriore modifica. Nel regolamento precedente si
parlava di dichiarazione dei redditi del nucleo familiare,
autenticata dall'ufficio delle imposte. Questo fatto, in realtà, ha
comportato notevoli aggravi e, in pratica, l'impossibilità di avere
l'autenticazione, in tempi utili, da parte dell'ufficio imposte e,
quindi, viene richiesta la semplice dichiarazione dell'imposta,
accompagnata dalla dichiarazione della sua veridicità da parte del
richiedente.
Queste sono, sostanzialmente, le modifiche che la Giunta propone
e, fra l'altro, si tratta di modifiche che sono già state valutate
non solo nella Commissione consiliare, ma, in precedenza, anche
nella Commissione che la legge ed il regolamento prevedono per
l'esame delle domande di mutuo.
PRESIDENTE:
Ha chiesto la parola il Consigliere Tonino;
ne ha facoltà.
TONINO (P.C.I.):
Con una prima considerazione, accogliamo
con un sospiro di sollievo e con le più vive felicitazioni la
scelta - finalmente! - di aprire la concessione dei mutui anche
agli interventi nelle zone A, avendo noi presentato, a suo tempo,
degli emendamenti in tal senso, che però erano stati respinti, e
avendo sollevato a più riprese il problema - permettetemi la
battuta - che era di buonsenso, della presenza di qualcosa che non
funzionava nell'applicazione delle due leggi
regionali che
interessano le zone A.
Siccome spero che gli Assessori parlino tra loro, ripeto qui una
sollecitazione alla Giunta. C'è ancora un aspetto che, così com'è
formulato nel regolamento, può essere fonte di dubbi
nell'applicazione ed è la dizione, secondo cui l'intervento sarà
possibile sugli edifici che
"non siano classi
ficati e/o
riconosciuti secondo le norme vigenti d'interesse storico e
artistico".
È una formulazione necessariamente generica che non coincide, se
non in pochi casi, con le classificazioni che fanno i comuni.
Questi ultimi infatti fanno più classificazioni e proprio in questo
senso sarebbe di grande utilità fornire ai comuni anche una norma
di indirizzo .....
(...INTERRUZIONE del Presidente ROLLANDIN...)
La legge del 1939 è limitativa nel senso che, in genere, i
comuni nel corso delle loro indagini stabiliscono il valore
monumentale, che coincide all'incirca con la legge del 1939 poi il
valore ambientale e poi, di solito, un'altra classificazione
relativa all'interesse che riveste l'edificio. Vorrei che fosse
chiarito a quale classificazione ci intendiamo riferire, se a
queste tre o se alle prime due soltanto. Io rilevo, quindi, la
necessità di chiarire questo aspetto, perché il problema
dell'applicazione può non essere di semplice soluzione.
Una seconda considerazione, invece, riguarda una proposta di
modifica all'articolo 2, della quale l'Assessore non ha fatto
cenno, benché avessimo trasmesso in via informale una proposta di
modificazione. Inviterei a fare attenzione, perché si tratta di una
modifica che può essere accettata tranquillamente. Io faccio qui
ammenda, perché il suo significato era sfuggito anche all'esame
della Commissione, altrimenti avremmo potuto discuterne in modo più
approfondito in quella sede.
In realtà, la norma, così com'è stata formulata, è addirittura
più restrittiva della normativa che abbiamo approvato in questo
Consiglio per l'assegnazione delle cosiddette "case popolari" e
cioè dell'edilizia residenziale pubblica. Se vi ricordate - ho qui
una fotocopia dell'articolo - in quella occasione, si era fatta una
distinzione, dicendo che non bisognava essere proprietari di alcun
alloggio adeguato nell'ambito del comprensorio interessato dal
bando - parlo del l'edilizia residenziale pubblica - oppure avere
altre proprietà nel territorio nazionale, purché il reddito medio,
risultante dalla legge sull'equo canone, di quegli immobili non
superasse il reddito medio di equo canone della Regione.
Che cosa può significare praticamente, o che cosa significò,
allora, questa norma? Significa poter consentire l'accesso
all'edilizia residenziale pubblica e, in questo caso, a nostro
avviso, l'accesso anche al mutuo per la prima casa, a chi abbia
un'altra abitazione nel territorio nazionale, fisicamente adeguata,
ma in realtà non adeguata economicamente.
In varie occasioni è stato detto: "Ma, se uno ha un'altra casa
fuori, perché non vende quella casa per costruirsi la prima casa in
Valle d'Aosta?". Questo è vero se il valore locativo e, quindi, il
valore reale di quell'immobile sia tale da consentire un'operazione
di questa natura. In realtà non è così o non è sempre così.
La norma che fu introdotta in quell'occasione consentiva di
impedire qualsiasi tentativo speculativo, ma tuttavia teneva conto
del fatto che un vecchio fabbricato, magari anche idoneo
igienicamente e staticamente, non poteva costituire motivo di
pregiudizio per l'accesso all'edilizia residenziale pubblica.
Questo è il ragionamento che si era fatto allora per le cosiddette
"case popolari".
Io credo che si possa e si debba fare lo stesso ragionamento per
questa legge, nella quale, tra l'altro, l'aspetto sociale è uno
degli aspetti considerati. L'altro aspetto, indubbiamente
rilevante, che abbiamo evidenziato tante volte e che l'Assessore
Martin ha scritto anche nella relazione sul bilancio, è quello
della leva sull'economia locale. Questi mutui inseriti
nell'economia regionale sono stati occasione di ripresa edilizia e
quindi di ripresa dell'attività delle imprese e
dell'occupazione.
Con questo intendo dire che noi dobbiamo avere a mente ambedue
gli aspetti del provvedimento. L'introduzione di una norma che vada
almeno nella stessa direzione che era già stata decisa da questo
Consiglio regionale, ci pare quindi una condizione che possa essere
accettata. Noi avevamo proposto all'Assessore una copia
dell'emendamento, non certo per rivendicarne la paternità, ma
perché è giusto che il Consiglio, nella sua interezza, guardi alla
sostanza del problema.
Ho l'impressione che la norma, così come è stata formulata, ci
faccia passane da una situazione nella quale era concesso tutto ad
un'altra eccessivamente restrittiva. Prima, infatti, si faceva
riferimento solo all'ambito comunale, adesso invece si parla di
tutto il territorio nazionale, ma ci si riferisce soltanto alle
condizioni dell'abitazione.
A me pare che la proposta da noi avanzata, e che adesso
renderemo ufficiale attraverso la presentazione di un emendamento,
vada verso una direzione più equa e più giusta.
Si dà atto che alle ore 18,35 assume la Presidenza il
Vice-Presidente DOLCHI.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Ribadisco, in pratica, quanto ha già
detto il Consigliere Tonino, con il quale abbiamo concordato un
emendamento per una nuova formulazione dell'articolo 12 del
regolamento, che presenteremo alla Presidenza.
Tale formulazione ha già subito diverse modifiche nel tempo.
Quella originaria, infatti, prevedeva che il richiedente o il suo
coniuge, non fossero proprietari di un'abitazione né nel comune di
residenza, né in quello sede dell'intervento. L'anno scorso, poi,
si è proceduto ad una nuova modifica, che ha sortito un risultato
molto generico, nel senso che diceva "...di
non essere
proprietari, essi stessi o il proprio coniuge, di altra abitazione
adeguata all'esigenza del nucleo familiare, intendendosi per
adeguata...".
Questa formulazione generica ha portato a delle
interpretazioni abbastanza soggettive ed equivoche e, molto
probabilmente, ha portato anche a quegli abusi che la Giunta
ritiene oggi
di dover evitare con la nuova formulazione
dell'articolo 12.
Voglio subito dire che l'esigenza di evitare abusi e
speculazioni è giusta. Bisogna, però, tener presenti anche le altre
esigenze che sono, per lo più, di carattere affettivo più che di
carattere economico. Mi pare, cioè, che la nuova formulazione
dell'articolo 12 vada a penalizzare, ed in modo abbastanza
incisivo, soprattutto coloro che, ad esempio, avendo ricevuto in
eredità, nei loro paesi di origine, delle abitazioni che sono sì
adeguate alle esigenze del nucleo familiare, ma che hanno un valore
locativo evidentemente misero, per cui non solo non possono essere
vendute, per consentire l'acquisto di una nuova casa in Valle
d'Aosta, ma mantengono anche un valore affettivo che impedisce al
proprietario di vender le per fronteggiare le sue necessità nel
comune di residenza.
La formulazione dell'emendamento, che noi avevamo concordato con
il Consigliere Tonino, mi pare invece più equa ed è anche una
formulazione che, in fondo, ricalca i criteri già scelti dal
Consiglio regionale, all'atto della votazione della legge n. 15 del
1987. Essa, infatti, riproduce quasi interamente l'articolo 6 di
quella legge che adotta, appunto, il criterio del valore
locativo.
Mi pare che ciò, da un lato, impedisca gli abusi che si vogliono
giustamente evitare e, dall'altro lato, salvaguardi queste
esigenze. Consegno, pertanto, alla Presidenza del Consiglio
l'emendamento firmato dal Consigliere Tonino e dal sottoscritto,
che recepisce le indicazioni che noi abbiamo esposto.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Come dicevano i Consiglieri Pascale e
Tonino, e come ho già detto nella mia prima esposizione, il
regolamento continua ad adeguarsi alle esigenze che nascono,
soprattutto nell'intento di evitare possibili abusi. La storia
delle modificazioni dell'articolo 12, che è stata fatta dal
Consigliere Pascale, testimonia appunto questo continuo
adeguamento. Così come, per esemplificare, abbiamo espressamente
vietato le vendite tra parenti di un certo grado, proprio perché ci
eravamo acconti che una certa percentuale di vendite avveniva tra
padre e figlio.
Credo che l'intento della Giunta regionale, e penso anche del
Consiglio regionale, sia quello di dare un'effettiva agevolazione
per l'acquisto della prima casa a chi abbia effettive necessità,
evitando gli abusi.
La Giunta regionale, pertanto, ritiene di dover mantenere la
formulazione dell'articolo 12 così com'è stata proposta, non certo
perché non voglia capire le ragioni addotte dai Consiglieri Pascale
e Tonino, ma proprio per evitare possibili fughe in avanti e
possibili abusi.
Da una prima sommaria analisi che abbiamo svolto, io ritengo che
la formulazione dell'articolo 12 proposta dalla Giunta non leda i
diritti di nessuno. Mi spiego meglio, ricordando che ci sono stati
casi di richiedenti, proprietari di immobili fuori dalla Valle
d'Aosta, che hanno fatto ricorso contro la loro esclusione,
proponendo e presentando documentazioni relative al loro immobile.
Per lo più, per non dire nella totalità dei casi, si trattava di
immobili non adeguati alle esigenze del nucleo familiare, di
abitazioni rurali, di abitazioni non dotate di acqua, di energia
elettrica e di strade. Con la formulazione dell'articolo proposta
dalla Regione, si rientra in un comportamento che noi riteniamo
equo.
Se poi questa norma, così com'è proposta dalla Giunta regionale
e così come - almeno lo penso e lo spero - il Consiglio regionale
si accinge a votare, dovesse rivelarsi troppo restrittiva
all'analisi dei casi reali, penso che, insieme, potremmo valutare
l'eventualità di apportarvi una successiva variazione per un suo
più idoneo adeguamento.
Mi fa piacere che i Consiglieri Pascale e Tonino non abbiano
posto il problema nel senso di voler fare ï primi della classe, ma
nell'intento di svolgere una discussione reale sulle cose concrete.
Spero che le mie valutazioni siano accettate proprio in questo
senso e perciò chiedo al Consiglio di votare la modifica del
regolamento così com'è stata proposta dalla Giunta.
Ripeto ancora che la Giunta dichiara la propria disponibilità a
modificare il regolamento, qualora si
verifichino casi nei
quali si ledano degli interessi reali o si verifichino situazioni
di palese ingiustizia. Al momento, però, non abbiamo verificato e
neppure annoverato casi di questo genere.
PRESIDENTE:
Passiamo all'esame dell'articolato della
proposta di regolamento n. 15, nel nuovo testo della 2^ Commissione
consiliare permanente.
Do lettura dell'articolo 1.
ARTICOLO 1
Il quarto comma dell'art. 1 (Settori d'intervento) del
regolamento regionale 8 aprile 1986, n. 1
è
così
sostituito:
"
Sono
ammissibili a finanziamento gli interventi di
recupero primario e secondario su edifici ubicati in zona A
o
zone di recupero assimilate, individuate nei piani regolatori
generali od i strumenti urbanistici analoghi, approvati
o
deliberati dagli Enti competenti, a condizione che i fabbricati
oggetto della richiesta di mutuo, non siano classificati
e/o
riconosciuti secondo le norme vigenti d'interesse storico
artistico. Gli interventi di recupero primario ubicati in zona A o
similare devono essere assentiti dal Comune con rilascio di
apposita concessione edilizia. Gli interventi di recupero
secondario dovranno essere accompagnati da specifica autorizzazione
del Comune".
PRESIDENTE:
Se nessuno chiede la parola, pongo in
votazione l'articolo 1, testé letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'articolo 2.
ARTICOLO 2
La lettera c del primo comma dell'art. 12 (Requisiti
soggettivi) del regolamento regionale 8 aprile 1986, n. 1, già
sostituito dal primo comma dell'art. 8 del regolamento regionale 28
luglio 1987, n. 1, è così ulteriormente modificata:
"c) non essere proprietari essi stessi ed il proprio coniuge
di una abitazione adeguata alle esigenze del nucleo familiare in
tutto il territorio nazionale, intendendosi per adeguata una
abitazione igienicamente e staticamente sana, composta da un numero
di vani utili pari al numero dei componenti il nucleo familiare. È
ammessa la proprietà di un'altra abitazione qualora la stessa non
possa essere utilizzata dal richiedente in quanto diritti reali di
godimento o quote di comproprietà siano attribuiti ad altri
soggetti, ovvero, quando l'intervento riguardi abitazioni da
recuperare con le finalità di cui al
precedente articolo 2.
Le quote di comproprietà di cui sopra non possono essere superiori
al 50% se trattasi di una sola abitazione, nel caso di più
comproprietà
la
somma delle varie quote non deve superare
l'unità; ".
PRESIDENTE:
Do lettura del nuovo testo dell'articolo 2,
proposto dai Consiglieri Tonino e Pascale.
EMENDAMENTO
1. La lettera C) del primo comma dell'articolo 12 è così
modificata:
"c) non essere proprietari essi stessi ed il proprio
coniuge:
1)
di un'abitazione adeguata alle esigenze del nucleo
familiare in tutto il territorio regionale, intendendosi per
adeguata una abitazione igienicamente e staticamente sana, composta
da un numero di vani utili pari al numero dei componenti il nucleo
familiare;
2)
di una o più abitazioni, ubicate in qualsiasi
località del territorio
nazionale, il cui valore locativo
complessivo, determinato
ai sensi della legge dello
Stato
27 luglio 1987, n. 392, sia almeno pari al valore
locativo di un alloggio adeguato con condizioni abitative medie
nella città di Aosta. Detto valore locativo medio
è
determinato dal la Giunta regionale sulla base delle modalità
stabilite dalla citata legge n. 392/78.
In ogni caso
è
ammessa la proprietà di un'altra
abitazione qualora la stessa non possa essere utilizzata dal
richiedente in quanto diritti reali di godimento o quote di
comproprietà siano attribuiti ad altri soggetti, ovvero, quando
l'intervento riguardi abitazioni da recuperare con le finalità di
cui al precedente articolo 2.
Le quote di comproprietà di cui sopra non possono essere
superiori al
50%
se trattasi di una sola abitazione, nel
caso di più comproprietà la somma delle varie quote non deve
superare l'unità".
PRESIDENTE:
Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti: 24
Votanti: 8
Favorevoli: 8
Astenuti: 16 (Beneforti, Borbey, De Grandis, Faval, Fosson,
Lanièce, Lanivi, Maquignaz, Marcoz, Martin, Perrin, Pollicini,
Rollandin, Stévenin, Tamone, Voyat)
Il Consiglio non approva
PRESIDENTE:
Pongo in approvazione l'articolo 2 nel testo
originale.
ESITO DELLA VOTAZIONE
Presenti: 24
Votanti: 24
Favorevoli: 16
Contrari: 8
Il Consiglio approva
PRESIDENTE:
Do lettura dell'articolo 3.
ARTICOLO 3
All'art. 13 (Requisiti delle abitazioni) del regolamento
regionale 8 aprile 1986, n. 1, come modificato dall'art. 9 del
regolamento regionale 28 luglio 1987, n. 1, è aggiunto il seguente
quanto punto:
"4) Corrispondenza tra opere realizzate e progetto
autorizzato.
Contestualmente alla presentazione del certificato
ultimazione lavori degli interventi di costruzione e
ristrutturazione, i tecnici addetti dovranno verificare l'esatta
corrispondenza tra le opere realizzate ed il progetto
autorizzato.
In presenza di difformità sostanziali non autorizzate dal
Comune, si procederà d'ufficio alla revoca del mutuo".
PRESIDENTE:
Se nessuno chiede la parola, pongo in
votazione l'articolo 3, testé letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'articolo 4.
ARTICOLO 4
Il n. 4 della lettera b del primo comma dell'art. 21
(Documentazione) del regolamento regionale 8 aprile 1986, n. 1, già
sostituito dal primo comma dell'art. 12 del regolamento regionale
28 luglio 1987, n. 1, è così ulteriormente modificato:
"4)
dichiarazione sostitutiva dell'atto notorio
attestante il reddito complessivo del nucleo familiare, corredata
in duplice copia dei modelli 101, 201 e modello 740 completo di
ogni sua parte;".
Il n. 5 del secondo comma dell'art. 21 del regolamento
regionale 8 aprile 1986, n. 1, aggiunto dal secondo comma dell'art.
12 del regolamento regionale 28 luglio 1987, n. 1, è così
sostituito:
"5)
le domande di mutuo tendenti al recupero abitativo
dovranno essere corredate da apposita certificazione da parte del
Comune interessato, attestante in quale zona nell'ambito del
P.R.G.C. è ubicato il fabbricato. Per gli edifici collocati in zona
A o similare, sulla base delle norme vigenti, se trattasi di un
fabbricato ad interesse storico artistico".
PRESIDENTE:
Se nessuno chiede la parola, pongo in
votazione l'articolo 4, testé letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'articolo 5.
ARTICOLO 5
1. Le norme di cui ai precedenti articoli trovano
applicazione a partire dal 1° semestre 1988.
PRESIDENTE:
Se nessuno chiede la parola, pongo in
votazione l'articolo 5, testé letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Il Consiglio è chiamato ora a pronunciarsi
per votazione segreta sul complesso della legge.
VOTAZIONE A SCRUTINIO SEGRETO
ESITO DELLA VOTAZIONE
Presenti: 26
Votanti: 19
Favorevoli: 18
Contrari: 1
Astenuti: 7 (Cout, Dolchi, Mafrica, Millet, Pascale, Tonino e
Torrione)
Il Consiglio approva
