Classificazione
TRASPORTI E VIABILITÀ
Viabilità


Resoconto integrale del dibattito dell'aula
Oggetto del Consiglio n. 3056 del 5 marzo 2003 - Resoconto
OGGETTO N. 3056/XI Problematiche concernenti la segnaletica
stradale sulla strada statale n. 27 in località Variney.
(Interrogazione)
Interrogazione Ricordato che da molti mesi gli operatori
turistici della città di Aosta hanno denunciato l'inadeguatezza
della segnaletica stradale sulla strada statale n. 27 in direzione
Aosta località Variney;
Ribadito che l'attuale segnaletica genera confusione sia ai
turisti che ai cittadini valdostani;
Rilevato che del megaportale che doveva essere collocato prima
dell'incrocio non vi è a tutt'oggi nessuna traccia;
Considerato che il perdurare di tale situazione sta creando
forti perdite agli operatori turistici sia della zona che della
città di Aosta;
i sottoscritti Consiglieri regionali
Interrogano
l'Assessore competente per sapere:
1) quali sono le motivazioni della mancata installazione del
megaportale;
2) se sono state intraprese soluzioni diverse da quelle
dichiarate in Consiglio.
F.to: Viérin M. - Marguerettaz - Comé - Lanièce
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Rispondendo ad una iniziativa del Consigliere
Curtaz, nel mese di ottobre scorso, avevo annunciato la volontà del
Comune di Aosta di posizionare un megaportale in località Variney,
che potesse segnalare meglio l'accesso alla città di Aosta: dal
Sindaco di Aosta mi era stato detto che la questione avrebbe potuto
risolversi entro la fine del 2002.
Le cose però non stanno così, nel senso che i tempi si stanno
allungando in quanto, in un primo tempo, il portale avrebbe dovuto
essere collocato in Comune di Gignod dal Comune di Aosta, e questo
ha creato qualche problema. Ora è stata identificata la zona in cui
si intende sistemare il portale, che dovrebbe essere in
corrispondenza dello svincolo per Valpelline, ma la questione, a
mio modo di vedere, non è di immediata soluzione, in quanto se è
vero che il Comune ha aggiudicato alla ditta SISA S.r.l. di
Trofarello la fornitura e la posa di due portali a bandiera, la
Ditta stessa deve predisporre il progetto grafico, che dovrà essere
approvato dal Comune di Aosta, e lì, dovrebbero essere tempi
rapidi, ma poi anche dall'ANAS, con tempi assolutamente incerti.
Per quanto riguarda il portale, credo quindi di poter dire che non
sarà di immediata collocazione.
Per quanto riguarda, invece, la rivisitazione della segnaletica
complessiva dell'incrocio, abbiamo ancora una volta chiesto di
intervenire alla SAV. Ricordo comunque ai Consiglieri che hanno
fatto l'interrogazione, che abbiamo affrontato diverse volte la
questione e che la competenza per lo svincolo non è
dell'Amministrazione regionale, ma è dell'ANAS, che la esercita
attraverso la sua concessionaria SAV: questo per puntualizzare! Noi
siamo sempre intervenuti più di una volta; evidentemente è nostro
dovere intervenire là dove ci sono dei problemi, ma siamo
intervenuti sempre nel senso di sollecitare una soluzione. Una
soluzione che probabilmente non potrà essere soddisfacente e
risolvere tutti i problemi, perché lì il peccato è originale, nel
senso che quello svincolo è effettivamente mal definito e mal
costruito, quindi probabilmente la soluzione radicale al problema
la si potrà dare solo ripensando lo svincolo.
Tornando al miglioramento della segnaletica, i Consiglieri sanno
che nei prossimi mesi verrà aperto il nuovo accesso all'autostrada
per chi arriva dal Gran San Bernardo, sia per la direzione "Monte
Bianco" che per la direzione "Torino", con due nuovi ingressi: uno,
posto in zona Autoporto e, l'altro, in corrispondenza della zona di
controllo e sosta del traffico pesante che va verso il Monte
Bianco. In tale prospettiva la SAV ha predisposto un nuovo progetto
per la definizione della segnaletica allo svincolo, che posso
fornire ai Consiglieri se sono interessati a vederlo: progetto in
fase di realizzazione, tenuto conto che sono attualmente in corso i
lavori per l'installazione dei blocchi di fondazione che dovranno
supportare la segnaletica. Per quanto riguarda la segnaletica,
questa è in via di realizzazione presso la ditta che è stata per
questo incaricata. A breve, questa nuova segnaletica dovrebbe
essere sistemata presentando elementi nuovi e ulteriori rispetto a
quelli attualmente presenti, i quali, per quanto possibile,
dovrebbero migliorare la situazione.
Président
La parole au Vice-président Viérin
Marco.
Viérin M. (SA)
Innanzitutto su questa risposta posso fare
due considerazioni: una, di soddisfazione, perché comunque
correttamente l'Assessore ha ribadito la situazione in maniera
molto chiara e ha anche riconosciuto che questo è un problema
reale, è un problema sul quale l'Assessore aveva chiesto al comune
e alla SAV di approntare alcune soluzioni ipotetiche. Ha anche
riconosciuto che in questo Consiglio aveva dato garanzie che entro
il 31 dicembre 2002 il problema si sarebbe risolto, ma ad oggi
questo megaportale non è stato realizzato, anzi ha riconosciuto che
il problema è ancora più grande, perché - io aggiungo - è in atto
una raccolta di firme, inviata a questo Consiglio, in merito al
bivio che va verso la Valpelline, e quindi quello snodo è uno snodo
infelice.
Prendo anche atto del fatto che l'Assessore ci ha messo adesso a
disposizione una bozza di progetto, che è stata approntata in
merito a tutta questa questione. Vorrei solo ricordare
all'Assessore che tale questione sta penalizzando fortemente sia
gli imprenditori che lavorano nel settore turistico della zona, sia
l'afflusso turistico sulla città di Aosta. Non so se adesso la
questione sarà definita fra il Comune di Gignod e il Comune di
Aosta, se poi, alla fine, i problemi sono questi, la cosa mi sembra
un po' ridicola!
Voglio anche dire all'Assessore che è vero che il problema è
dell'ANAS o della SAV in quanto concessionaria, ma è altrettanto
vero che la Regione ha i suoi amministratori nominati nella SAV,
quindi è bene che la Regione dia gli indirizzi a questi
amministratori che rappresentano l'Amministrazione regionale
all'interno di SAV! Credo che se la Giunta regionale darà degli
indirizzi chiari e prioritari rispetto a questa situazione, la SAV
non possa tirarsi indietro! Con questo auspicio, spero veramente, e
prima della fine di questa legislatura, che questo problema venga
definitivamente risolto!
