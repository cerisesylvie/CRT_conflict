Classificazione
AMBIENTE
Parchi, riserve naturali, aree protette e attrezzate


Resoconto integrale del dibattito dell'aula
Oggetto del Consiglio n. 2139 del 25 luglio 2001 - Resoconto
OGGETTO N. 2139/XI Notizie concernenti la Fondazione "Grand
Paradis". (Interrogazione)
Interrogazione Considerato:
- che il 14.07.01 è stata indetta la conferenza stampa di
presentazione della Fondazione Grand Paradis;
- che a tale presentazione saranno presenti
l’Assessore Carlo Perrin e il Presidente della
Fondazione Fedele Borre;
- che gli inviti riportano la dicitura Région Autonome Vallée
d’Aoste Fondation Grand Paradis;
il sottoscritto Consigliere regionale
Interroga
la Giunta regionale al fine di conoscere:
- quali relazioni intercorrono tra la Fondazione e la Regione
Autonoma Valle d’Aosta;
- se tale Fondazione è Ente strumentale
dell’Amministrazione regionale;
- quando si è costituita e con quali finalità;
- se percepisce contributi regionali.
F.to: Lattanzi
Président
La parole à l’Assesseur à
l’agriculture et aux ressources naturelles,
Perrin.
Perrin (UV)
La Fondation Grand Paradis è stata istituita
con legge regionale del 14 aprile 1998 n. 14 con
l’intento di creare un organismo di coordinamento
dell’attività di promozione del turismo
naturalistico nei comuni territorialmente interessati dal Parco
nazionale del Gran Paradiso.
La fondazione è stata poi formalmente costituita con atto
notarile del 9 dicembre 1998 e ad essa hanno aderito, oltre alla
Regione, la Comunità montana Grand Paradis e i Comuni di
Aymavilles, Cogne, Introd, Valsavarenche, Rhêmes-Notre-Dame,
Rhêmes-Saint-Georges e Villeneuve. Non è pertanto un ente
strumentale della Regione, ma è una fondazione dove sono
interessati diversi enti che la compongono. L’ente
Parco nazionale Gran Paradiso non ha attualmente aderito preferendo
stipulare con la fondazione apposite convenzioni su progetti
specifici.
Con la legge regionale n. 34/1999 è stata modificata la
composizione del consiglio di amministrazione sulla base delle
nuove competenze attribuite alle strutture regionali nel 1998 ed è
stata prevista la possibilità di adesione alla fondazione anche di
altri enti pubblici e soggetti privati che si riconoscono nelle
finalità della fondazione. Questa modifica legislativa ha quindi
comportato un leggero ritardo nell’avvio
dell’attività.
Nei primi mesi del 2000 si è proceduto con decreto del
Presidente della Giunta alla nomina dei componenti del Consiglio di
amministrazione e del Presidente della fondazione nella persona del
Consigliere regionale Fedele Borre. Nei mesi successivi il
consiglio si è insediato e ha provveduto ai primi atti e alla
selezione e nomina del Direttore della fondazione nella persona
dell’Architetto Corrado Binel.
Al momento sono stati già avviati incontri con
l’ente Parco Gran Paradiso per i primi progetti
operativi tra cui la gestione del centro visitatori di
Rhêmes-Saint-Georges e la progettazione degli allestimenti del
nuovo centro di Valsavarenche.
Le finalità della fondazione sono principalmente la promozione
del turismo naturalistico nell’ambito territoriale
interessato dal Parco Gran Paradiso, la promozione, lo sviluppo, il
coordinamento e la gestione dell’insieme dei centri
visitatori del parco, la promozione, lo sviluppo, il coordinamento
e la gestione di arboreti, musei locali, esposizioni temporanee e
quant’altro ritenuto opportuno al fine di
valorizzare le caratteristiche naturalistiche e culturali del
territorio interessato.
La Regione eroga a favore della fondazione un contributo annuo a
titolo di concorso per il finanziamento delle attività e in modo
paritario rispetto ai conferimenti effettuati complessivamente
dagli altri soggetti aderenti. Il contributo per il 2000 è stato
pari a lire 100 milioni, anche gli altri enti aderenti hanno
erogato questa cifra.
Per il corrente anno chiaramente si provvederà ad impegnare una
cifra in base al programma che la fondazione ci fornirà.
Président
La parole au Vice-président Lattanzi.
Lattanzi (FI)
Credo che questa sia un'ottima occasione per
cominciare ad aprire certi ragionamenti su queste fondazioni ed
enti che nascono per promuovere singoli settori, territori e
iniziative.
Oggi apprendiamo che il 14 luglio 2001 è stata presentata
ufficialmente una fondazione che però era preesistente; in pratica
è una fondazione che esiste già da tre anni e sarebbe interessante
sapere cosa ha fatto in questi tre anni, ma non ci interessa perché
non ci è dato saperlo.
Costituita a dicembre 1998, questa - come ha chiarito
l’Assessore - non è un ente strumentale della
Regione, la quale partecipa con altri protagonisti alla
costituzione di questo ente e in quei tre anni di non esistenza ha
già provveduto alla modifica della legge per poter aprire ad altri
protagonisti.
Nei primi due mesi del 2000 addirittura vi è stata la nomina del
consiglio di amministrazione e questo ancora quando ufficialmente
la fondazione non aveva presentato il suo statuto, le sue finalità
e tutto il resto. A luglio del 2001 finalmente si presenta con già
un presidente "in pectore", un consiglio di amministrazione, delle
finalità.
Allora io credo che un primo ragionamento dobbiamo farlo in
questo senso: se cominciamo come Regione Valle
d’Aosta a partecipare alla costituzione di
fondazioni, il cui concetto è per un caso strano e anomalo molto
diverso in Valle d’Aosta da quello che è nel resto
del mondo, dove quando si vuole costituire una fondazione
generalmente sono i privati che si fanno carico di costituire una
fondazione perché ritengono che sia necessario, laddove
l’ente pubblico non arriva, creare
quell’interesse, quella partecipazione, quella
promozione di certi fatti specifici o settori specifici, qui in
Valle d’Aosta invece, come per molte altre cose,
vedi il diritto privatistico del Casinò, degli enti strumentali
della Regione, è un insieme di enti pubblici, comunità montana,
comune, Regione che crea una fondazione per promuovere quello che
già di fatto dovrebbero fare?
Sì, quello che già di fatto dovrebbero fare perché la Regione ha
un Assessorato del turismo, costituisce le APT, oggi IAT, per
promuovere la Valle d’Aosta, le sue vallate, le sue
località.
Qui abbiamo da promuovere il parco, dunque è una fondazione che
nasce per promuovere il Parco nazionale del Gran Paradiso, ma il
parco se ne sta fuori e si riserva di partecipare o meno alle
singole iniziative promosse da questo ente che promuove il Parco
nazionale del Gran Paradiso, quindi andiamo a costituire una
fondazione che, invece che essere fatta al 90 percento da privati
interessati a sviluppare le politiche di promozione turistica,
commerciale e culturale di un certo territorio e al 10 percento dal
pubblico che partecipa al sostentamento e dà l'imprimatur
istituzionale di esistenza, è un'istituzione che accede a un
concetto completamente diverso.
Qui di privato non se ne vede proprio, tre enti pubblici si
mettono insieme: comunità montana, comune, Regione, mettono cento
milioni a testa per fare un bilancio ancor prima di esistere di
3-400 milioni perché cento milioni la Regione e gli altri, sono in
due, fa duecento milioni, duecento milioni per non esistere per tre
anni, per poi fare che cosa? Per fare quello che dovrebbe fare
l’Assessorato del turismo del Comune di Cogne:
promuovere la sua area geografica, turistica e culturale; per fare
quello che dovrebbe fare il Parco nazionale del Gran Paradiso che
però si guarda bene dal partecipare a questa fondazione; per fare
quello che l’Assessorato del turismo dovrebbe fare
come Regione: promuovere le sue vallate e anche il Parco nazionale
del Gran Paradiso che è sul territorio valdostano; per fare quello
che dovrebbe fare la comunità montana che ha chi dovrebbe occuparsi
di promuovere le singole aree del suo territorio.
Qui facciamo l’ennesimo carrozzone perché ormai
in Valle così è: quando si vuole fare qualcosa di privato lo si fa
di tipo privatistico, il pubblico costituisce una società al cento
percento pubblica che diventa privatistica per cui non si può per
privacy andare a vedere i bilanci, andare a vedere cosa fanno, come
spendono i soldi, un solo signore e governatore può andare a vedere
cosa si fa nelle singole società privatistiche, di diritto
privatistico e non privato che è cosa ben diversa.
Nascono le fondazioni che invece di essere private a scopo di
promozione turistica, culturale, sociale, territoriale, geografica
sono di diritto pubblico, ma guarda caso sono costituite da tre
enti pubblici, cioè qui in Valle d’Aosta esiste
un’area totalmente diversa dal mondo reale,
un’area dove la libertà e il liberalismo sono
completamente interpretati, la legge stessa è interpretata a suo
modo, uso e consumo, qui abbiamo già dei signori che prendono il
gettone di presenza di un consiglio di amministrazione di una
fondazione, un presidente, che probabilmente non prenderà essendo
consigliere regionale il gettone di presenza, almeno spero che
abbia la dignità di non prenderlo, ma sono sicuro di sì vista la
sua correttezza e l'indennità di funzione che percepisce il
consigliere, ma c’è già qualcuno che ha speso
duecento milioni per esistere e per fare che cosa? Quello che
dovrebbe fare la Regione, il comune e la comunità montana.
Queste sono istituzioni che fra l’altro non fanno
altro che sperperare denaro pubblico perché di questo si parla,
mentre sarebbe stato auspicabile che qualche privato avesse fatto
nascere una fondazione per sollecitare gli enti pubblici e per
promuovere queste situazioni: promuovere, gestire e valorizzare il
territorio. Noi cosa stiamo qua a fare?
