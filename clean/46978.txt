Classificazione
TRASPORTI E VIABILITÀ
TURISMO E INDUSTRIA ALBERGHIERA



Oggetto del Consiglio n. 3326 del 21 febbraio 2024 - Resoconto
OGGETTO N. 3326/XVI - Interpellanza: "Estensione
dell'abbonamento unico 'Special20' del trasporto pubblico locale ai
non residenti con contratto di lavoro nelle attività
turistico-ricettive della regione".
Bertin (Presidente) -
Punto n. 34. Consigliera Minelli, a
lei la parola.
Minelli (PCP) -
Mi prendo soltanto un minuto, visto che
parliamo di trasporto pubblico locale con quest'interpellanza, per
sottolineare che è molto interessante per me ascoltare le
considerazioni che vengono fatte in questo Consiglio da un po' di
tempo a questa parte sull'importanza della ferrovia che è stata,
per così tanto tempo, una Cenerentola piuttosto dimenticata e
ignorata da gran parte della politica e oggi invece viene sostenuta
e soprattutto apprezzata per il suo valore di sistema di trasporto
che ha un'importanza anche per quello che riguarda il lavoro e
l'economia.
Il titolo che è stato dato a quest'iniziativa ispettiva
nell'ordine del giorno del Consiglio è un po' riduttivo rispetto al
contenuto della stessa, non vogliamo infatti parlare soltanto
dell'estensione dell'offerta dell'abbonamento Special20, ma anche
di altre questioni.
Diversi utenti del trasporto pubblico urbano ci hanno segnalato
nelle settimane scorse alcuni disservizi che già erano stati
portati all'attenzione del Consiglio, oltre che altre piccole
criticità che pensiamo possano però essere affrontate con un po' di
attenzione e di buona volontà.
Vengo al dunque: ci è stato evidenziato che permangono purtroppo
i problemi relativi agli annunci vocali delle fermate degli autobus
sottolineati qualche tempo fa dal collega Lucianaz.
Tanto per fare un esempio che ho potuto verificare, esiste ad
Aosta una fermata ST Martin (Saint-Martin-de-Corléans) e un'altra è
ST Benin (Saint-Bénin).
Al di là dell'involontario effetto comico, però mi piacerebbe
chiamarlo piuttosto tragicomico, considerato che viviamo in una
regione bilingue, spesso, un po' tutti, ci riempiamo la bocca con
delle parole sulla difesa e salvaguardia del nostro particolarismo,
della nostra lingua del francese e poi sentiamo pronunciare, e
purtroppo alle volte lo facciamo anche qui: "Fénis", "D?nnas",
"Cuart" eccetera eccetera.
Al di là di questo, ci sono delle effettive difficoltà di
comprensione soprattutto per le persone ipovedenti o per chi, come
i turisti, in particolare i turisti stranieri, non conosce i
percorsi.
Un altro problema che viene segnalato riguarda le corse tardo
pomeridiane della linea 29 Saint-Pierre-Villefranche che, a partire
dalle ore 17:00, accumulano un fortissimo ritardo; normalmente c'è
una corsa ogni 25 minuti, ma succede che le ultime due corse
arrivino al capolinea in rapida successione, una dietro l'altra,
quando non addirittura insieme, nonostante la partenza sia a
distanza di 50 minuti l'una dall'altra: una parte alle ore 18:00 e
l'altra parte alle ore 18:50, con una pausa quindi in mezzo di un
turno e non so se è messa lì proprio per recuperare alcuni
ritardi.
Venendo poi al nuovo apprezzato abbonamento Special20, sul quale
ci sono delle valutazioni positive da parte dell'utenza - ricordo
che è un abbonamento grazie al quale si può viaggiare senza limiti
di tratte orarie sull'intera rete regionale, per qualsiasi tratta,
all'importo di 20 euro al mese - quest'abbonamento è riservato ai
soli residenti in Valle d'Aosta, quindi non possono utilizzarlo i
lavoratori stagionali per esempio non residenti, molti dei quali
sono degli utenti del TPL, a proposito anche di quello che si
diceva prima dell'accessibilità per i lavoratori.
Questi lavoratori dal fondovalle risalgono quotidianamente le
vallate laterali per raggiungere alberghi, bar, ristoranti e
impianti sciistici in cui sono assunti.
Considerate anche le varie criticità che più volte associazioni
di categoria come ADAVA hanno segnalato riguardo al reperimento di
personale, alle difficoltà di trovare alloggi per i dipendenti e
alla necessità di attrarre manodopera, forse anche intervenire con
piccoli accorgimenti, facilitando l'accesso alla mobilità, è un
tema che magari potremmo prendere in considerazione.
Tra le varie segnalazioni raccolte poi c'è anche questa:
sembrerebbe - uso il condizionale - che per richiedere la carta
ricaricabile over 65 senza agevolazioni Isee, sia necessario
recarsi presso gli uffici del Dipartimento trasporti, presentare
una fototessera e una marca da bollo da 16 euro e ritornare poi
successivamente per il ritiro della tessera stessa.
Alcune persone lo hanno fatto per poi scoprire che, in realtà,
lo sconto per questo tipo di tessera porta il costo della singola
corsa urbana a euro 1,05 mentre la carta ricaricabile normale, che
però è acquistabile in maniera assai più comoda in autostazione a 5
euro, consente di effettuare le corse urbane a euro 1,10
cadauna.
Cosa ne deriva? Che la differenza tra le due ricaricabili è
minima, è di circa 11 euro, e che per ammortizzare la differenza -
abbiamo fatto un calcolo - sono necessari circa 220 viaggi.
Ora stiamo parlando di cifre minime, però stiamo anche parlando
di un'utenza che spesso è fatta di pensionati che hanno un reddito
sicuramente basso, quindi anche la questione dei trasporti per
potersi muovere comodamente poi incide sulle spese di nuclei
familiari o di singoli.
Questo sconto è, come ho evidenziato, molto piccolo, però
implica una trafila a monte che è davvero poco sensata, sia per
l'utente, ma credo anche per gli uffici regionali, perché comporta
un lavoro supplementare, e, visto che si è anche spesso sotto
organico, magari questo è un argomento su cui si può
intervenire.
Abbiamo evidenziato anche che le vecchie tessere ricaricabili
non sono più valide, però possono ancora contenere del credito
residuo che non si sa bene come e quando recuperare. Su questo
però, mi sembra che, poco prima di discutere l'iniziativa in questo
Consiglio, forse è già stato fatto qualche cosa, mi è stato detto
da un utente che il problema potrebbe essere risolto e che adesso
il credito si possa trasferire, ma forse l'Assessore potrà
confermarlo.
Un'ultima questione riguarda le tariffe urbane attuali; non è
ben chiaro quale sia il costo del biglietto acquistato a terra o
sul mezzo, né a quale scontistica diano diritto le carte
ricaricabili sia sulle strade urbane che su quelle extraurbane.
Queste informazioni non sono esplicitate, o forse non sono
facili da trovare, perché non le abbiamo trovate, sui siti di
vdatransport e della SVAP, e sono specificate solo in parte sul
sito "Arriva".
Alla luce di quello che abbiamo evidenziato, che ovviamente
riguarda degli aspetti specifici, ma che per l'utenza non sono
sempre marginali, chiediamo che cosa si stia facendo di concreto
per risolvere i problemi relativi agli errori nella segnalazione
vocale delle fermate; se si è a conoscenza delle criticità riguardo
ai ritardi riscontrati sulla tratta Saint-Pierre-Villefranche, a
cosa sono attribuibili e come si può risolverli; se c'è
l'intenzione di estendere l'offerta Special20 ai non residenti in
possesso di contratto di lavoro nelle attività ricettivo-turistiche
sul territorio regionale, magari attraverso uno specifico accordo
con le Associazioni di categoria e, infine, se è condivisa la
necessità di snellire le pratiche burocratiche per la richiesta
delle carte ricaricabili over 65, ad esempio prevedendo la
possibilità di acquisto presso l'autostazione, di aumentare lo
sconto cui hanno diritto e di dare maggior evidenza alle
informazioni sulle tariffe nonché sul recupero dei crediti
pregressi e sulla scontistica relativa alle carte ricaricabili,
sollecitando le società a una maggiore chiarezza sulle tariffe
all'interno dei siti e implementando anche queste informazioni sul
sito della Regione vdatransport.
Presidente -
Assessore Bertschy, ne ha facoltà.
Bertschy (AV-VdA Unie) -
Diciamo che la quarta domanda ne
contiene altre quattro e siamo a otto interpelli, però ci sta,
cerchiamo di rispondere a tutto.
Rispetto alla prima questione, come ho avuto modo di dire al
consigliere Lucianaz, noi ci siamo immediatamente rivolti alle
società, soprattutto alla KentKart e al DEC (Direttore Esecutivo
del Contratto) per cercare di sistemare questi errori. Una parte di
questi errori sono stati sistemati, probabilmente ce ne sono altri,
io non lo so se quelli che ha segnalato in questo periodo siano
ancora errori oppure no; noi abbiamo sollecitato, ma anche
ovviamente messo per iscritto, le nostre sollecitazioni, abbiamo
chiesto d'intervenire, abbiamo chiesto di mandarci direttamente i
vocali di tutte le pronunce per fare le verifiche del caso e anche
per far intervenire, se sarà il caso, le strutture regionali
competenti in maniera linguistica.
La KentKart ci ha ipotizzato la creazione di un apposito campo
da destinare alla voce che deve essere riprodotta ed è in corso
d'approfondimento la scelta in merito all'utilizzo di un software
di terze parti - non so dire quale, per correttezza - per cercare
di migliorare l'attuale situazione.
Noi abbiamo anche dato disposizione di utilizzare i mezzi per
andare a rilevare direttamente queste cose, le società si sono
impegnate a risolverlo nel più breve tempo possibile e io spero che
questo sarà fatto in modo da superare una cosa che dà fastidio a
tutti, oltre che essere un disservizio.
Per quanto riguarda la seconda domanda, "Se è a conoscenza delle
criticità riguardo ai ritardi riscontrati sulla tratta
Saint-Pierre-Villefranche, a quali cause sono attribuibili e come
si intende risolverli": la società, - poi su questo apro e chiudo
la parentesi -, una volta che il sistema sarà funzionante
completamente, avremo la possibilità di rilevare in remoto sia la
posizione dei mezzi sia i tempi di percorrenza sia l'eventuale
mancanza di servizi, quindi questo sistema ci darà degli strumenti
per andare oltre ai controlli diretti che vengono fatti dagli
uffici, comunque la società, sulla linea 29
Saint-Pierre-Quart-Villefranche, dice che non si riscontrano
ritardi importanti a eccezione dell'orario di punta dalle ore 17:00
alle ore 18:30 di ogni giorno feriale, momento in cui ogni strada
della Plaine è invasa da automobili incolonnate che creano
rallentamenti sia sulla strada statale, sia all'interno della città
di Aosta, come ad esempio in Via Clavalité o in Corso
Battaglione.
I ritardi in questo caso sono considerati fisiologici,
raggiungono un massimo di 10-15 minuti e vengono recuperati nelle
corse successive.
I ritardi netti: per esempio nel periodo di gennaio, in
occasione della fiera, quando c'è stato parecchio traffico, è stato
riscontrato un ritardo netto di accumulo nelle corse di un massimo
di dieci minuti.
Ovviamente, rispetto a questa situazione, il traffico stradale
non ha grande possibilità di migliorare le sue performance; noi
abbiamo messo i tre autobus sulla tratta che erano gli autobus
destinati e su questi si cercherà di continuare a intervenire per
dare la migliore risposta, però, se non c'è scorrevolezza, in
alcuni orari non si può fare.
Abbiamo comunque dato disposizioni alla struttura di verificare
direttamente quello che sta succedendo.
Per quanto riguarda la domanda 3, "Se c'è l'intenzione di
estendere l'offerta Special20 ai non residenti in possesso di
contratto di lavoro nelle attività ricettivo-turistiche sul
territorio regionale", la proposta è ovviamente una proposta che
abbiamo in esame e che vogliamo prendere in esame in generale, il
tema è un tema di legge e di risorse.
Legge perché lei sa - perché è stata Assessore e conosce questo
tema - che la legge attuale prevede la possibilità d'intervenire
sulle politiche tariffarie con risorse pubbliche solo sui
residenti, quindi oggi per chi non è residente non possiamo
utilizzare le risorse per migliorare il servizio, poi c'è un tema
di programmazione delle risorse e ci apriremmo a un mondo
incontrollabile al momento, perché lei cita il settore turistico ma
perché non un settore industriale della Bassa Valle piuttosto che
tutta un'altra serie di settori che potrebbero promuovere politiche
di welfare pubbliche per giustamente attrarre dei lavoratori.
Insieme alle associazioni di categoria ne parleremo, è ovvio che
al momento il limite è dato dalla legge e dalle risorse, perché lo
Special20 sta in piedi con una parte di contributo pubblico che ha
permesso di trovare un abbonamento mediato e messo in vendita a
favore dei Valdostani.
Devo dirle che io la priorità la vedrei come primo intervento in
favore degli studenti universitari dell'UNIVDA che frequentano la
nostra Università, perché un investimento di politiche di
accoglienza di questi giovani potrebbe anche determinare un
interesse futuro rispetto alla nostra Regione; si parla di
trasporto, ma anche di altre cose.
Su 945 studenti, c'è circa il 45% di studenti che arrivano da
altre Regioni che sono circa il 40%, più del 5% di studenti
stranieri, di ragazzi giovani che vengono in Valle d'Aosta, ai
quali si potrebbe provare a offrire un'attenzione in questi tre
anni di permanenza nel nostro istituto a partire dalle politiche
tariffarie, ed è un lavoro che stiamo immaginando di fare e anche
questo ha un'incidenza sulla legge e cercheremo di migliorarlo.
L'ultima domanda tiene insieme tante domande: la modalità di
fruizione delle agevolazioni over 65, sia in termini di burocrazia
che di fruizione, è la stessa di quando lei era Assessore, non è
cambiata, è uguale a prima, perché noi abbiamo introdotto lo
Special20, ma abbiamo lasciato esattamente tutti gli altri prodotti
presenti attualmente per l'utilizzo del trasporto pubblico.
Abbiamo migliorato però, attraverso il nuovo sistema di
bigliettazione, la possibilità di evitare quello che lei dice, di
recarsi presso gli sportelli della sede di Pollein, che è obbligata
perché per assegnare una carta ci va un riconoscimento della
persona, altrimenti non avremmo un'identificazione, però attraverso
l'abbonamento on line è possibile farlo ed è prevista la
possibilità della delega, con presentazione del documento
d'identità per il ritiro, quindi una forma di semplificazione di
tipo digitale esiste già.
Si può immaginare di andare nella direzione di semplificare
ancora; prendiamo in esame quello che ha detto ma, ripeto, è
previsto l'istituto della delega, uno può fare l'abbonamento on
line ed evita di fare tutte queste cose.
Non è vero invece quello che dice - se ho capito bene - per
l'abbonamento per gli over 65, rispetto a fasce Isee deboli...
Forse ho capito male però, come sa, essendo rimasti prodotti prima,
sotto i 20 mila euro, per le persone sopra i 65 anni, il contributo
è al 100%.
È rimasto come prima: per chi non presenta l'Isee o ha un Isee
superiore ai parametri attuali, il costo dell'abbonamento è uguale
a quello di prima e ovviamente, avendo introdotto lo Special20, sta
anche all'utente capire quale possa essere il miglior abbonamento
per questo tipo di utenza, però è un tema che magari affrontiamo
analizzandolo meglio, perché nella presentazione non ho capito bene
quale fosse l'obiettivo.
Per quanto riguarda la carta valore, la disposizione che è stata
data è di trasferire il credito che c'è sulle vecchie carte alle
nuove carte, le società nel primo mese avevano avuto qualche
problema a farlo, adesso si stanno occupando di farlo.
Rispetto invece alla trasparenza dei costi, farò una verifica e
se è necessario di dare disposizioni per garantire maggiore
trasparenza lo faremo con la massima attenzione.
Presidente -
Consigliera Minelli.
Minelli (PCP) -
Ringrazio l'Assessore per la risposta che
è stata articolata e non ho difficoltà ad ammettere che ho un po'
barato sulla quarta domanda che ne conteneva di più, ma visto che
c'erano tante questioni, anche per evitarle una successiva
interrogazione o interpellanza, ho fatto che mettere tutto
assieme.
Positiva la risposta alla prima domanda: avete - se ho capito
bene - ulteriormente sollecitato e sta anche per entrare in vigore
un nuovo software che verrà utilizzato per migliorare la questione;
adesso io non ricordo quando il consigliere Lucianaz aveva fatto la
sua iniziativa, però è già passato un po' di tempo ed è un po'
imbarazzante che ci siano queste sintesi vocali: siamo in Valle
d'Aosta e allora sentirlo disturba abbastanza anche l'orecchio,
oltre a creare delle difficoltà ad alcune persone.
Speriamo che la cosa venga risolta in breve tempo.
Sulla questione dell'autobus 29 Saint-Pierre-Villefranche, io
qui sono un po' perplessa, nel senso che capisco che quella è
un'ora di punta e che i ritardi, con il traffico, ci possano
essere, però quello che a noi è stato segnalato non è un ritardo di
10-15 minuti, ma di 50 minuti che sono tanti, e non solo:
normalmente le corse sono ogni 25 minuti, qua ne abbiamo una che
parte a 50 minuti dall'altra, sembrerebbe quasi che sia proprio per
recuperare quel tempo, quindi c'è qualche cosa che va al di là -
secondo me - della fisiologicità di un traffico delle cinque del
pomeriggio.
Lei dice che ci sono tre autobus per migliorare la performance,
adesso io chiederò anche meglio, perché non so quante volte si è
verificato ma mi è stato detto: "Più volte nella stessa settimana",
quindi c'è qualcosa che non quadra.
Sulla questione dell'abbonamento Special20 e della possibilità
di estenderlo a certe categorie di lavoratori, intanto - e l'ho
detto più di una volta, anche quando si era fatta tutta la
votazione in Consiglio, quando si era parlato del trasporto
pubblico con la gratuità eccetera eccetera - sono ovviamente
favorevole a questa sperimentazione Special20 che mi sembra che
vada nella direzione di favorire il più possibile la mobilità
pubblica condivisa e non l'uso del mezzo privato. Mi rendo conto
benissimo che c'è un problema legislativo e che al momento la
nostra normativa prevede che gli sconti si possano fare soltanto ai
residenti e nel momento in cui il legislatore ha fatto quella
scelta, aveva delle motivazioni condivisibili; è vero che siamo in
una situazione diversa: sono passati anni da quella legge e fare
una riflessione anche in questo senso, pur sapendo che comporta un
impiego di risorse notevole, secondo me è una cosa che va
fatta.
Ora se privilegiare un settore lavorativo piuttosto che un altro
anche questo effettivamente è delicato, però è vero che noi abbiamo
sentito in audizione - ma poi anche è stato esternato più volte
nell'assemblea di ADAVA e in altri momenti pubblici - che c'è una
difficoltà per quello che riguarda il rapporto con i lavoratori, in
particolare i lavoratori stagionali (le difficoltà a trovare
alloggio eccetera eccetera) e proprio per questo molti dai
fondovalle si spostano quotidianamente verso le stazioni di cima
valle, verso le stazioni sciistiche, sia nella stagione invernale
che nella stagione estiva.
C'è il problema anche dei lavoratori che vengono a lavorare
nelle industrie, però mi sembra che in questo momento questo sia un
problema che è stato posto con più forza sul tavolo.
Lì si tratta di scelte, così come quella di pensare a una misura
per gli studenti universitari; rilevo però che gli studenti
universitari che frequentano - e sono abbastanza, lei ha ricordato
le cifre - la nostra Università si spostano, da fuori Valle,
intendo, non quotidianamente perché sono pochi quelli che lo fanno
quotidianamente, perché è difficile - e in questo momento ancora di
più - l'accessibilità, quindi lo fanno a inizio settimana e
rientrano a casa il fine settimana.
Queste altre persone invece si muovono quotidianamente e per un
periodo limitato, perché se pensiamo alla stagione invernale, è
presto fatto calcolare quanto tempo è, quindi anche sulle casse
potrebbe incidere di meno.
Sull'ultima risposta che lei mi ha dato - anche perché il tempo
è finito - magari le chiarirò poi meglio. L'unica cosa che volevo
dire è che quando parlavo di carta ricaricabile non era
l'abbonamento, perché è una cosa diversa e lì, per le persone che
non hanno presentato l'Isee, lo sconto è minimo rispetto a
quell'altra cosa; è soltanto che sapendolo prima, le persone non
fanno tutta la trafila, quindi sarebbe meglio dire: "In questa
situazione utilizzate o l'abbonamento Special20 che però è mensile,
oppure la ricaricabile normale, non per sconto over 65.
