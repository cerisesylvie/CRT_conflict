Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
SPORT E TEMPO LIBERO
Enti e Società sportive



Oggetto del Consiglio n. 1194 del 6 maggio 2015 - Resoconto
OGGETTO N. 1194/XIV - Interpellanza: "Chiarimenti in merito
al contratto di locazione stipulato tra l'Azienda USL e
l'Associazione sportiva A.S.S.V.A. per una porzione di immobile da
adibire a ambulatorio della medicina dello sport".
Presidente
- Per l'illustrazione, la parola al
Consigliere Cognetta.
Cognetta (M5S)
- Sì, grazie Vicepresidente.
Chiedo fin d'ora, se magari sforo un po' con il tempo, che venga
recuperato poi in replica, scusatemi, ma è solo per inquadrare in
maniera completa e corretta la questione che espongo con
quest'interpellanza, un po' scarna sennò avrei dovuto scrivere
tantissimo e quindi ve la riassumo in questo momento. Allora, di
cosa parliamo? Innanzitutto parliamo di quello che si chiama
tecnicamente ad Aosta il Palaindoor. Il Palaindoor è, diciamo così,
un fabbricato che viene normalmente utilizzato dalle società
sportive per fare appunto attività sportiva ed è frutto di un
accordo realizzato tra la Regione Valle d'Aosta, il Comune di Aosta
e il CONI, che già diverso tempo fa, nel 2007...accordo che però
risaliva poi a tutta una serie di altre questioni ancora
antecedenti al 2007 di scambi praticamente fra terreni di proprietà
del CONI e questioni rispetto a quello che serviva al Comune e alla
Regione per fare determinate opere...alla fine comunque arriviamo
alla creazione del Palaindoor e successivamente a quest'accordo di
programma siglato nel 2007, nel quale viene data la gestione di
quell'immobile al CONI. Ora, questo passaggio non è proprio stato
indolore, ho trovato negli oggetti del Consiglio la mozione che fu
approvata l'11 gennaio 2007, una mozione presentata dall'allora
Consigliere Sandri del gruppo DS-Gauche Valdôtaine, dove appunto
chiedeva diverse indicazioni rispetto alla gestione del Palaindoor,
perché era una questione allora molto dibattuta in questo
Consiglio; perché era dibattuta? Perché, diciamo così, il passaggio
diretto della gestione di quest'immobile al CONI non era molto
chiaro, anche perché chi doveva poi gestire questa cosa era il
Consigliere, all'epoca Consigliere unionista, Eddy Ottoz, che con
questo riuscì, diciamo così, a gestire poi direttamente questo
Palaindoor, tant'è che poi dal suo
blog
dell'epoca abbiamo
un articolo da lui postato del 15 gennaio 2007 dal titolo:
"prendre partout, mettre chez-nous"
, cioè prendere
dappertutto e mettere a casa propria, e in questo caso è stato
proprio così...il Palaindoor e soprattutto la gestione dello
stesso, gestione che ricordo doveva essere del CONI.
Bene, quale altro documento entra in gioco? Entra in gioco
ovviamente la delibera della Giunta comunale di Aosta del 16
novembre 2007: la n. 407, dove si dà seguito all'accordo avvenuto
in Regione. In questa delibera di Giunta, oltre alla delibera,
viene allegato l'atto di concessione, diciamo così, dell'immobile e
all'articolo 3 di quest'atto di concessione viene espresso
chiaramente...l'articolo 3 riguarda l'affidamento di subunità
immobiliari, cioè il subaffitto di ciò che è quell'immobile, e dice
chiaramente che all'uopo la stipula dei suddetti atti di
subconcessione resta subordinata al preventivo parere favorevole
sulla relativa bozza di contratto da parte del Comune. In questo
documento cioè viene detto chiaramente che, qualora chi gestisce il
Palaindoor (il CONI) voglia dare in subaffitto dei locali, deve
avere l'autorizzazione del Comune, questo in virtù anche
dell'accordo, perché il CONI ha in gestione quest'immobile in modo
gratuito, frutto appunto degli scambi che abbiamo detto. Va bene,
ma cosa centra l'ASSVA? Perché l'accordo è fatto da, come ho detto,
Regione, Comune e CONI. L'ASSVA centra - vorrei solo specificare
che l'ASSVA è l'Associazione delle Società Sportive della Valle
d'Aosta e che in questo momento fa capo appunto all'ex Consigliere
Eddy Ottoz - perché, in virtù di una convenzione fatta tra ASSVA e
CONI, l'ASSVA ha ottenuto il subaffitto dei locali. Non sappiamo se
questo subaffitto è stato utilizzato oppure no, perché non abbiamo
avuto modo di avere questi dati, però che cosa succede il 17
febbraio del 2015, quindi pochissimo tempo fa? In un'adunanza del
Consiglio comunale di Aosta i Consiglieri Caminiti e Di Marco
presentano un'interrogazione con la quale chiedono come sia
possibile che l'ASSVA affitti a 24 mila euro più IVA all'anno i
locali del bar del Palaindoor, perché ci sono dei locali adibiti a
palestra e altri locali adibiti a bar...dicevo, questi 24 mila euro
perché erano presi da ASSVA quando ASSVA non aveva nessuna
autorizzazione. Questo mi ha fatto, diciamo così, comprendere che
forse c'era un problema, perché questa notizia è uscita sui
giornali e sono riuscito a trovare diversa altra documentazione,
per esempio, il contratto di affitto di questo bar, che
recita...questo è di prima, è di molto prima...è del 2008, che
dice, per esempio, che il Comitato regionale del CONI ha espresso
parere favorevole al presente affitto di azienda, sentito il Comune
di Aosta, e questo era l'oggetto dell'interpellanza...va beh! Mi
sono messo a scartabellare ancora e ho capito che - e siamo appunto
all'interrogazione - parte di questi immobili sono anche affittati
all'USL Valle d'Aosta. Come sono stati affittati? Sono stati
affittati con una delibera del 5 maggio 2014: la n. 553 per la
precisione, nella quale c'è espressamente indicato tutto l'iter che
ha preceduto l'affitto di questa porzione di immobile. C'è una
serie di corrispondenze tra l'USL, il Comune e l'ASSVA con le quali
sostanzialmente il Comune risponde alla fine all'USL e gli dice che
non ha dato nessun subaffitto sostanzialmente all'ASSVA. "Va beh,
non importa perché noi abbiamo comunque bisogno dei locali - "noi"
intendo come USL - e quindi nonostante evidenziassimo all'interno
di questo documento...", evidenziato che l'azienda, poiché il
Comune di Aosta non ha mai riscontrato la nota indicata al punto G
- che è quella appunto che spiega questa questione del subaffitto
-, ha ritenuto opportuno, nonostante la complessità e il perdurante
impasse
della vicenda contrattuale in argomento, provvedere
al pagamento delle spese di occupazione dell'ambulatorio,
riservandosi azioni di rivalsa in caso di acclarata non legittimità
a ricevere dall'attuale locatore, ciò che vuol dire? Vuol dire che,
se capiamo che l'ASSVA non deve prendere i soldi, ce li deve
restituire, ce li deve ridare, e qui nasce l'interrogazione.
Secondo il mio modesto parere - ma non solo il mio, perché
ovviamente ho chiesto anche a dei legali -, è improprio che noi
paghiamo 17 mila 424 euro all'anno all'ASSVA. A questo punto quindi
chiedo lumi all'Assessore per capire qual è la vostra posizione e
successivamente magari darò altre indicazioni a sostegno di queste
domande.
Presidente -
Per la risposta, la parola all'Assessore
Fosson.
Fosson (UV) -
Grazie Presidente.
Lei introduce una questione non semplice che ha avuto diverse
tappe e che è stato oggetto di confronto di normative, di pareri
legali, interpellanze, coinvolgendo anche il Comune di Aosta per
quanto riguardava l'analoga, su alcuni aspetti, gestione del bar,
fermo restando un diverso rapporto tra il CONI e l'ASL. Soprattutto
è una situazione non semplice perché coinvolge Enti con una loro
autonomia come il CONI e il Comune. Noi abbiamo di recente inviato
su questo tutta una documentazione, in una risposta ad un "116".
L'ASL paga un affitto per un ambulatorio di medicina sportivo
pubblico, in una sede sicuramente idonea, ovvero, per un centro di
medicina dello sport dove vengono visitati gli atleti di squadre di
fuori Valle.
Il CONI ha stimolato, questo è vero, la convenzione, affermando
più volte di averne diritto, con una tale ASSVA (Associazione delle
Società Sportive della Valle d'Aosta) il 6 agosto del 2009.
Sottolinerei come la delibera del CONI di affidamento o di
subconcessione è una delibera del CONI nazionale - e questo certo
non semplifica il discorso dei pareri - in cui si individuava
questa subconcessionaria dell'immobile...e come tale legittima a
concedere in sublocazione una porzione dell'immobile. Lei ha
citato, giustamente, la delibera del 5 maggio del 2014, affermando,
tra l'altro che: "noi abbiamo voluto andarci dentro" no, l'ASL
c'era dentro dal 2009, e su questo bisogna essere chiari...con un
ambulatorio che funziona correttamente. Esistono diverse
comunicazioni al Comune da parte del Direttore generale precedente,
la dottoressa Riccardi, e del Direttore attuale, il dottor
Ardissone, in cui si richiede di conoscere il soggetto con cui
stipulare il contratto in considerazione della presunta titolarità
della subconcessione. Il Comune ha risposto - non è proprio preciso
quello che ha detto lei - il 16 agosto 2012 dicendo che non era
ancora stata autorizzata, ma non diceva che non ne aveva titolo.
Noi non abbiamo nessun documento, in cui il Comune ci dice che il
CONI non aveva diritto di fare questa subconcessione e quindi di
affittarci i locali. Nel presente, nella delibera emerge che c'è un
contratto di affitto regolare, che abbiamo voluto fare il 5 maggio
del 2014 proprio per regolarizzare il discorso, con una clausola di
affitto di locazione, anche dopo aver effettuato - lei questo non
l'ha detto - una perizia estimativa dell'Agenzia del territorio per
vedere se prima si pagava di più, e per verificare se l'affitto era
coerente. In questa delibera il contratto di affitto c'è con
l'articolo che lei ha citato correttamente della delibera dell'ASL
in cui si diceva:
"in attesa..."
, cioè evidenziato che
l'azienda, dato che il Comune di Aosta non ha mai riscontrato la
nota indicata - e qui, dal punto di vista legale, il silenzio è
uguale ad un assenso ha ritenuto opportuno, nonostante la
complessità e il perdurante
impasse
della vicenda,
provvedere al pagamento delle spese, riservandosi azioni di
rivalsa. Mi sembra quindi che si sia impostato un rapporto corretto
in attesa che il Comune dia una risposta precisa in questo senso.
Per quanto riguarda la sua domanda, quindi allo stato attuale non
ci è possibile affermare che il canone di locazione sia stato
impropriamente assunto da altri; ci riserviamo, come detto, dal
punto di vista del contratto, azioni eventuali di rivalsa.
Si dà atto che dalle ore 11,11 assume la presidenza il
Vicepresidente Rosset.
Rosset (Presidente) -
Grazie Assessore. Per la replica,
ha chiesto la parola il Consigliere Cognetta, ne ha la facoltà.
Cognetta (M5S) -
Grazie Assessore.
In effetti, io non conosco tutta la storia, perché la risposta
al "116" non mi è ancora arrivata, quindi...però non è un problema,
lei mi ha dato delle indicazioni molto importanti, cioè che è dal
2009 che andiamo avanti con questa storia. Mi ha anche detto che
non sappiamo, diciamo così, il Comune che cosa ha deciso fino
adesso. La risposta però data dall'Assessore in aula nel Comune di
Aosta all'interrogazione di cui prima, come dicevo, è che il Comune
non ha mai dato nessun tipo di subconcessione a nessuna ASSVA e
questo è agli atti del Comune di Aosta. Noi quindi, a meno che
questi atti non valgano nulla, abbiamo già una risposta dagli
uffici: il Comune non ha mai concesso la subconcessione ad ASSVA e
quindi diciamo così non è...
(interruzione di un Consigliere, fuori microfono)
...sì, forse col foglio non ha mai dato una risposta, cioè non
l'ha scritto, ma l'Assessore in aula al Consiglio comunale ha detto
che non ha mai dato la subconcessione, quindi questo è un primo
problema.
Un altro problema che ho notato sempre rispetto ad ASSVA è
relativo ai finanziamenti che sono stati fatti negli anni alle
società sportive. Ora, non so quanto questa questione c'entri con
l'altra, però è bene da notare anche questo passaggio. Vede dal
2010 in avanti - nel 2010 70 mila euro, nel 2011 sempre 70 mila
euro, nel 2012 abbiamo fatto una
spending review
: 33.375
euro e nel 2013 30 mila euro, però su questi ci fermiamo un minuto
- sono stati erogati dei finanziamenti ad ASSVA perché c'è una
legge regionale che finanzia gli Enti che fanno manifestazioni,
associazioni sportive. Vale per gli anni fino, dicevo, al 2012,
perché poi nel 2013 questo finanziamento, anche se deliberato, non
è mai stato erogato all'ASSVA, infatti trovate nei residui passivi,
sempre nell'anno 2014 e poi nell'anno 2015, questi 30 mila euro
fermi, che non so se è perché non ci sono i soldi per darglieli o
perché forse l'ASSVA non è ha diritto... Questa è sempre una
questione, diciamo, che non riguarda direttamente quest'argomento,
però tutto questo per far capire che c'è un problema, secondo me,
piuttosto importante riferito alla gestione di quest'immobile e
riferito al fatto che probabilmente dovremo chiedere i soldi
indietro perché non hanno l'autorizzazione alla subconcessione e
alla sublocazione. Grazie.
Presidente -
Grazie. Punto 14 all'ordine del giorno.
