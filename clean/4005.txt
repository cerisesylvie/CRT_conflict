Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 301 del 11 giugno 1981 - Resoconto
OGGETTO N. 301/81 - PROGETTAZIONE DI MASSIMA DEL METANODOTTO
IVREA-AOSTA. (Interrogazione)
Presidente
- Do lettura dell'interrogazione:
INTERROGAZIONE
I Consiglieri regionali del Gruppo comunista, Franco Carral,
Tonino Alder e Demetrio Mafrica;
INTERROGANO
l'Assessore all'Industria, Commercio, Artigianato e Trasporti
per sapere:
1) se risponde a verità che l'ITALGAS ha consegnato alla
Regione un progetto di massima relativo alla realizzazione del
metanodotto;
2) quali sono le principali caratteristiche (portata, costi,
tempi) di detto progetto.
Presidente
- Risponde l'Assessore all'Industria e
Commercio, Chabod. Ne ha facoltà.
Chabod
(DC)
- La Società "ITALGAS" di Torino ha
predisposto un progetto di massima, relativo alla realizzazione del
metanodotto Ivrea-Aosta, che dovrebbe consentire il trasferimento
in Valle d'Aosta di circa 350 milioni di metri cubi annui di gas
metano. La condotta principale avrebbe inizio nel termine della
rete nazionale dei metanodotti più vicini alla Valle d'Aosta, cioè
sarebbe, grosso modo, in prossimità di Ivrea per adesso, quindi ci
dovrebbe essere, in un secondo tempo, una rete che parte da Torino
e che viene su, poiché si prevede che non sarà sufficiente quello
che arriva adesso ad Ivrea. Il diametro previsto per la condotta
principale da Ivrea ad Aosta è di 16 pollici per un costo stimato
allora, quando la ITALGAS ha presentato questo progetto di massima,
di Lire 27/28 miliardi, ma penso che adesso i costi saranno
aumentati. Trattandosi inoltre di un progetto di massima, compreso
in uno studio riguardante l'effetto dell'intervento del gas metano
sul fabbisogno energetico della Valle d'Aosta, devo purtroppo dire
che non conosco i tempi.
Presidente
- Ha chiesto di parlare il Consigliere
Mafrica. Ne ha facoltà.
Mafrica
(PCI)
- Siccome avevamo avuto notizia di
questo progetto dalla relazione che l'ITALGAS ha fatto
all'assemblea degli azionisti, pensavamo che ci fosse qualcosa di
nuovo, invece in sostanza non c'è nessuna novità.
Prendiamo atto di questa assenza di novità, augurandoci che la
Giunta voglia insistere, vista l'importanza di questo metanodotto,
per le industrie valdostane e per i Comuni della nostra
Regione.
