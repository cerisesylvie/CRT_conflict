Classificazione
ASSISTENZA SANITARIA E OSPEDALIERA



Oggetto del Consiglio n. 3363 del 7 marzo 2024 - Resoconto
OGGETTO N. 3363/XVI - Interrogazione a risposta immediata:
"Eventuale approfondimento sulle criticità segnalate presso la
struttura RSA di Variney".
Bertin (Presidente) -
Punto n. 6.04. Consigliere Manfrin,
a lei la parola.
Manfrin (LEGA VDA) -
Come abbiamo voluto riassumere in
maniera molto sintetica nell'interrogazione a risposta immediata,
ci sono giunte notizie circa la possibile apertura di un fascicolo
d'indagine su quanto accorso alla struttura di Variney, una
struttura su cui, come ricordiamo, anche in quest'Aula abbiamo
posto delle questioni che riguardavano appunto alcune criticità
sollevate da un'associazione, criticità precise che erano state
elencate e su cui si erano chieste delle risposte.
Purtroppo su queste risposte, non soltanto ovviamente quelle al
nostro gruppo, ma anche quelle ad altri gruppi all'interno di
quest'Aula, sono un po' latitate perché, rispetto alle critiche e
contestazioni puntuali, si è semplicemente replicato che i dati
sulla mortalità media erano in linea e quindi si è chiuso su
questo.
In realtà, ci sono delle segnalazioni che riguardano altre
questioni, al di là della mortalità media, che sono il ritardo
nell'ospedalizzazione degli ospiti della struttura poi deceduti,
oppure, viceversa, il trasferimento prematuro degli stessi dal
reparto alla struttura di Variney.
Su questo le chiederemmo, Assessore, se sia stato svolto un
approfondimento e quindi quali siano le risultanze.
Presidente -
Risponde l'assessore Marzi.
Marzi (SA) -
In realtà, collega Manfrin, lei si rifà alle
prime risposte alla lettera che cita nell'iniziativa. Sono state
rifatte nel frattempo: in Consiglio abbiamo già avuto occasione, e
lo faremo tra l'altro anche in questo stesso Consiglio, di dare
tutta una serie di specifiche non soltanto su quel tema, ma ci è
gradito continuare a ripetere le stesse cose per rasserenare la
comunità.
Aggiorniamo infatti rispetto a quanto già abbiamo puntualmente
riferito rispetto a temi così importanti. Evidenziamo anzitutto che
sul tema non risultano fatti nuovi e non risulta pervenuta né
presso l'Azienda USL né presso l'Assessorato alcuna comunicazione
rispetto a quanto citato nell'iniziativa.
Al fine di svolgere tutti gli approfondimenti necessari,
l'Azienda ha istituito un'apposita Commissione composta da
professionisti sanitari che si pone come soggetto terzo rispetto
alla gestione della struttura di Variney.
Più precisamente, in data 18 gennaio è stata costituita una
Commissione presso la struttura di Variney così composta: dal
dottor Maurizio Castelli, direttore del Dipartimento di
prevenzione, dalla dottoressa Chiara Galotto, direttore medico di
Presidio ospedaliero, e dalla dottoressa Laura Plati, dirigente del
SITRE, cioè del Servizio infermieristico, tecnico, riabilitativo,
della prevenzione e della professione ostetrica aziendale.
L'Azienda USL ha quindi incaricato e impegnato i massimi vertici
aziendali delle aree di intervento del Servizio sanitario regionale
per la valutazione
ad hoc
sulla struttura residenziale di
Variney.
È una scelta che ci contraddistingue e che non può che
rassicurarci in merito alla qualità del lavoro che viene svolto e
alla grande attenzione che viene dedicata.
Come abbiamo già avuto modo di rappresentare, confermiamo
inoltre la grande attenzione posta sulla struttura di Variney,
proprio in considerazione della particolare fragilità dei pazienti
ospitati nella struttura.
La cooperativa che ha in gestione il servizio, di fatto, è
sempre stata sottoposta a controlli puntuali ed approfonditi.
Come abbiamo già riferito in risposta a precedenti iniziative
consiliari e come richiamato in premessa sul medesimo tema,
informiamo nuovamente che, fin da subito, è stato attivato un
programma di formazione per il personale e di monitoraggio continuo
per garantire il corretto svolgimento delle attività
assistenziali.
Aggiungiamo che sono inoltre ben quattro, oltre alle tre figure
citate di tipologia straordinaria, le diverse figure professionali
che vigilano sulla gestione della struttura. Tre di queste vigilano
espressamente sulla gara e sui livelli di soddisfacimento di quanto
in essa è previsto e queste figure sono: il responsabile unico del
procedimento (il cosiddetto RUP), il direttore dell'esecuzione del
contratto e il direttore operativo.
La quarta figura - tra l'altro oggetto anche di un'iniziativa
nello scorso Consiglio da parte sua - ha la responsabilità di
gestione clinico-assistenziale della struttura ed è il direttore
sanitario della stessa.
Abbiamo espressamente voluto che la funzione del direttore
sanitario fosse interna all'Azienda USL affinché la gestione della
struttura rimanesse in mano pubblica.
Quest'attività di vigilanza intensiva ha permesso di effettuare
tutti i correttivi necessari, fisiologici durante la prima fase,
dimostrando un buon funzionamento delle procedure di controllo
adottate.
Presidente -
Consigliere Manfrin, ha facoltà di
replica.
Manfrin (LEGA VDA) -
Grazie Assessore per la sua
risposta.
Mi permetto di rallegrarmi anche per il fatto che lei abbia
fatto in quest'Aula nomi e cognomi, quindi vuol dire che "si può
fare", come diceva giustamente Frankenstein Junior. Possiamo fare
nomi e cognomi e la privacy possiamo anche non considerarla.
Siccome ci censurano i nomi e cognomi sulle iniziative, poi si
possono dire e quindi siamo a posto.
Io la ringrazio per gli aggiornamenti, prendiamo per buone... Ma
non era una polemica nei suoi confronti, era sulla questione che
non ci viene permesso di fare nomi all'interno di quest'Aula.
Prendiamo di buon grado le sue spiegazioni e rimaniamo in attesa
dello sviluppo degli eventi che, siamo certi, purtroppo porteranno
alla luce le criticità e speriamo per la nostra comunità anche
delle soluzioni.
