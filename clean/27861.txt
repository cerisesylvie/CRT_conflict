Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 345 del 30 dicembre 1970 - Resoconto
OGGETTO N. 345/70 - Disegno di legge regionale per la
sottoscrizione di azioni di Società funiviarie locali.
Milanesio (P.S.I.)
- Cercherò di essere breve anche qui
sperando che i Consiglieri intervengano con delle domande concrete
facendo delle domande precise a cui possa rispondere. Io avevo
pregato il ragionier Peretto di distribuire a tutti i Consiglieri
un allegato. Molti ce l'hanno già. Ad ogni modo, questo allegato
era uno specchietto riassuntivo delle partecipazioni che la Regione
ha complessivamente in S.p.A. che operano nella nostra Regione,
soprattutto in riferimento agli impianti di risalita, agli impianti
funiviari.
È già stato detto che gli impianti di risalita sono
infrastrutture turistiche, cioè sono quelle attrezzature che
consentono la vita turistica di una zona, soprattutto nella
stagione invernale, perché senza impianti di risalita oggi non si
pratica lo sci. Una volta lo sci era sci alpinistico, era, diciamo
così, lo sci passeggiata, oggi la gente si orienta sulla discesa,
pochissimi fanno il fondo e pochissimi fanno lo sci alpinismo.
La gran parte dei cittadini che si avvicina allo sci piglia
l'impianto di risalita per poi scendere una, due, tre, quattro
volte lungo la medesima pista e/o lungo diverse piste.
È chiaro che un impianto di risalita acquista un'importanza,
direi, fondamentale per l'esistenza di una stazione turistica. Cosa
si verifica? Tanto per essere sintetici, in genere si verifica che
questi impianti di risalita non sono economici. In che senso non
sono economici? Nel senso che non danno reddito al capitale
investito. Questo per fare un discorso limitato alla, direi,
funzione economica dell'impianto e dell'iniziativa. In realtà, come
dicevo poc'anzi, pur non dando reddito, in linea di massima, creano
però del turismo, creano delle attività che riverberano i loro
effetti benefici sugli albergatori, sui commercianti, sugli
esercenti e creano anche occupazione oltreché consentire l'introito
di tasse e di imposte.
Ora, la situazione complessiva delle partecipazioni regionali è
appunto esposta in quello specchietto e le proposte che la Giunta
fa al Consiglio di partecipazione alle Società funivie di
Champorcher, di Gressoney, alle funivie del Piccolo San Bernardo, è
spiegata, direi, abbastanza puntualmente dall'allegato.
Io, a corredo di questo allegato, voglio ancora aggiungere
qualcosa. La Regione non è che in questo caso si comporta in modo,
direi, disordinato o disorganico o si lascia aggredire dalle
iniziative altrui. È una costante della Regione, attraverso il
tempo, di aver fatto una politica di partecipazione azionaria.
Questa politica di partecipazione è stata vista come una
politica che tendeva ad incentivare l'investimento privato in quei
settori che venivano considerati meno remunerativi o comunque in
quei settori che dovevano essere incoraggiati.
Le funivie sono sempre state una costante della nostra
partecipazione. Ricordo che la Regione in alcuni casi ha
addirittura creato degli impianti e, in altri casi, ha avuto quote
elevatissime di partecipazione in questi impianti.
Noi dobbiamo, indipendentemente da quello che diceva prima il
Consigliere Germano, indipendentemente dagli esempi stranieri che
abbiamo, che probabilmente si riferiscono ad un tipo di economia
più evoluta della nostra in certi casi, e in altri casi l'ente
territoriale ha delle disponibilità di bilancio superiori nel
settore del turismo. Ora, nel quadro della nostra economia e della
nostra organizzazione attuale la politica delle partecipazioni è la
sola possibile. Questa politica ha diversi aspetti negativi. In
genere qual è il primo aspetto negativo? Che la Regione partecipa
come azionista e dà però a questa sua partecipazione il carattere
di contributo a fondo perduto, perché segue molto poco e male,
direi, - e questa è un'accusa che non faccio agli Amministratori
passati, la faccio a tutti, a noi stessi, - che segue poco e male
queste partecipazioni, di modo che il carattere di queste
partecipazioni finisce per essere praticamente, a fondo
perduto.
Ora, questo è un limite della partecipazione azionaria della
Regione e a questo limite occorrerà porre dei rimedi. I rimedi che
sono allo studio e che la Giunta ha già esaminato sono, in un primo
momento, quello di incaricare un funzionario della Regione
opportunamente istruito e, direi, anche versato per questo tipo di
attività e di delegarlo a seguire, ovviamente riferendo
puntualmente alla Giunta, tutte le partecipazioni regionali, di
modo che la Giunta possa in qualunque circostanza e in qualunque
momento intervenire tempestivamente attraverso i rappresentanti che
ha in questi Consigli di amministrazione che sono nominati dalla
Giunta regionale. Ciò per poter salvare la politica di
partecipazione della Regione in questi organismi e conformarla alla
politica generale turistica o finanziaria che la Regione vuol fare
attraverso la Giunta e il Consiglio.
Le proposte, per venire al concreto, sono tre e sono a proposito
della Funivia di Champorcher - funivia dove la Regione non ha mai
preso partecipazioni - e voglio aprire una piccola parentesi: si
tratta di una valle abbastanza dimenticata, direi, dalla Regione,
dimenticata da Dio e dagli uomini, è una valle dove c'è la
possibilità di uno sviluppo turistico, c'è la possibilità di un
incremento di presenze anche perché è una valle assai vicina alla
pianura, assai vicina all'autostrada e quando vi sarà una strada
statale o regionale che la collegherà al fondo valle più ampia
dell'attuale e in grado di consentire dei trasporti più celeri e
più veloci, vi sarà anche un avvenire turistico direi discreto e
considerevole.
La società Funivie di Champorcher aveva chiesto di sottoscrivere
una parte del capitale sociale. Ebbene, la proposta della Regione,
cioè di sottoscrivere 46 milioni, tenuto conto che fanno un aumento
di capitale sociale, porterebbe la quota della Regione ad un limite
accettabilissimo e cioè del 25,56% al di sotto di quel terzo che,
in genere, non vogliamo superare.
Sono a disposizione per chiarimenti per questa questione.
Per quanto riguarda la società ISAG di Gressoney, anche qui si
tratta di una società che opera in Gressoney dove la Regione ha già
assunto alla costituzione una partecipazione di 80 milioni. Questa
società si trova in difficoltà per l'esposizione e con le banche,
che si è verificata nel corso della nascita e dell'esercizio,
soprattutto, di questa Società. E qualcuno potrà dire: ma, insomma,
noi andiamo a mettere dei soldi in attività che sono passive! L'ho
già detto prima: queste attività, in linea di massima, sono quasi
tutte passive. Sono attive per i benefici indiretti che ne derivano
alla popolazione, ripeto, sono infrastrutture turistiche,
rappresentano, né più né meno, quello che la strada rappresenta per
collegare certi villaggi, per collegare certi luoghi. Quindi è un
onere che dobbiamo sostenere in qualche modo e dobbiamo - non dico
ringraziare, se troviamo degli azionisti privati - ma non dobbiamo
certo cacciarli via e non dobbiamo certo scoraggiarli in questa
loro azione di investimento che non è un investimento nel senso
classico e proprio del termine economico.
Le difficoltà di questa Società sono aumentate per l'esposizione
bancaria. Ora, è in corso tutta una azione da parte della Regione
come azionista e di alcuni gruppi privati presenti in questa
Società - e qui apro un'altra piccola parentesi - questa è una
delle poche società dove vi è una miriade di azionisti, di piccoli
azionisti che sono moltissimi, che hanno investito chi due milioni,
chi cinque, chi dieci, chi quindici, evidentemente, non solo non
hanno una remunerazione a questo capitale, ma la preoccupazione è
quella di doverci ancora rimettere nell'avvenire.
Ora, se la Regione sottoscrive - come propone la Giunta - si
crea la fiducia in alcuni di questi gruppi azionari per cui sono
disposti a sostenere ulteriori oneri finanziari per sanare la
situazione debitoria nei confronti delle banche e per cercare altri
fondi per nuovi investimenti, perché questo impianto si conclude ed
ha una sua ragione d'essere, direi, precisa quando risalirà oltre
alle attuali quote e quando potrà sfruttare altre parti del domaine
skiable di Gressoney.
Per quanto riguarda le Funivie del Piccolo San Bernardo, anche
qui vi è stata tutta una lunga, un lungo discorso tra la Regione e
gli azionisti. Voi sapete che il capitale sociale della vecchia
Società era stato ridotto da 270 milioni a 135, perché era stato
ridotto? Era stato ridotto perché la SAVA aveva accettato di
entrare e di finanziare e quindi di potenziare questa attrezzatura
con la creazione di un nuovo impianto, a condizione che le azioni
della vecchia Società venissero svalutate. Ora, questo la Regione
lo accettò e la SAVA intervenne. Oggi è stato fatto un aumento di
capitale sociale, la SAVA ha sottoscritto nuove azioni per oltre
150 milioni e chiede che la Regione adegui la sua partecipazione ad
una quota che sia intorno al 30%.
Ora, con la proposta di sottoscrivere 70 milioni, la Regione
arriva complessivamente, tra quelli che ha e quelli che
sottoscrive, al 29,13%. Ma ci arriva grazie alla richiesta che la
Regione ha fatto agli altri di aumentare il capitale sociale, di
modo che la partecipazione della Regione non è mai una
partecipazione, come si potrebbe dire in questo caso, così a cose
avvenute, ma è una partecipazione di stimolo: la Regione cioè
partecipa a condizione che gli altri aumentino la loro
partecipazione, quindi la loro esposizione, aumentino il loro
intervento in queste attrezzature. È inutile ricordare che queste
attrezzature sono indispensabili. Questi interventi ci appaiono
utili, direi, ci appaiono necessari. Io concordo con quelli che
dicono che è necessario studiare una nuova politica di
partecipazione regionale, che è necessario esaminare anche in
raffronto a quanto hanno fatto altri Paesi, sia a noi vicini, come
la Francia, sia a noi meno vicini chilometricamente, ma nello
stesso territorio nazionale come il Trentino-Alto Adige. Concordo
con quelli che sostengono di dover esaminare questi problemi in un
quadro più ampio. Devo anche dire, però, che questi problemi urgono
e queste proposte di partecipazione non escono dall'ambito di
quello che la Regione ha fatto, fino ad oggi, come partecipazione e
si giustificano tutte e tre sotto un profilo tecnico, sotto un
profilo economico e sotto un profilo sociale e turistico.
Manganoni (P.C.I.)
- Qui è il solito problema che ogni
anno, puntualmente, si presenta.
Io vorrei porre alcune domande. Qui si parla di azionisti in
tutte e tre le Società. Io vorrei sapere il nome di questi privati
o di questi enti, cioè chi sono questi azionisti, privati ed
enti.
Secondo. Qui dice: "La società avrebbe dovuto far fronte agli
immobilizzi effettuati mediante l'accensione di prestiti
obbligazionari da contrarre con i propri azionisti con un tasso di
interesse più basso di quello attualmente richiesto dagli Istituti
bancari. La soluzione prospettata non ha però avuto a tutt'oggi,
pratica attuazione". Io capisco, no, tanto paga la Valle. Questa è
un po' la mentalità che si crea nell'azionista che dice: "Perché
devo cacciare fuori io i soldi? Tanto li caccia fuori la Valle,
no.".
Do atto però che, per quella del Piccolo San Bernardo, la SAVA,
ha detto l'Assessore, la stessa ha sottoscritto i 70 milioni, prima
che noi li sottoscrivessimo. Ma il problema che più mi preoccupa è
un altro.
Qui si parla di debiti e si dice che - parlo di
Gressoney-La-Trinité - considerato che l'addebitamento della ISAG,
cioè della Società, è di 297 milioni, no, lo dice la relazione, 297
meno 70 sottoscritti dalla Regione fa 227 milioni, cioè dopo che
noi avremo versato questi fondi alla Società, la stessa avrà ancora
227 milioni di debiti.
Io voglio calcolare l'interesse al 10%, 11%. Io l'avevo
calcolato solo al 10, perché volevo tenermi basso: 227 milioni al
10% fa 23 milioni di interessi passivi all'anno.
Per le Funivie del Piccolo San Bernardo siamo a 436 milioni di
debiti. La relazione dice che gli indebitamenti attuali sono 436
milioni e rotti, di cui 120 per debiti diversi, 76 per
anticipazioni bancarie, 239 per mutui a lungo termine, rimangono
dunque ... 436 meno 70 alla Regione e meno 70 alla SAVA ...
(Voce)
...Ma, io sto, come ha detto lei leggendo la
relazione perché la relazione è questa, no. Fanno 436 meno i 70 più
i 70, rimangono 300 che, con gli interessi al dieci per cento,
fanno 30 milioni di interessi passivi. Ammettiamo, ammettiamo che
siano meno, dice l'Assessore, comunque la relazione dice
questo.
Allora, la domanda che io mi pongo è questa: come faranno queste
Società che devono versarci circa 20 milioni e più di interessi
passivi all'anno, dopo il rimpinguamento delle casse da parte della
Regione, come faranno queste Società a tirare avanti? Non parliamo
poi di pagare i debiti che sono 227 e più milioni e qui 300 e
rotti, non parliamo di ammortizzare il pagamento dei debiti, ma
solamente di far fronte agli interessi passivi, quando queste
Società hanno già al 1° gennaio la prospettiva di dover pagare, e
devono pagare, 20 milioni nel corso dell'anno di interessi passivi.
Dico venti milioni perché io ho calcolato il 10%, l'Assessore dice
l'11%, io tengo buone le cifre dell'Assessore, sia chiaro, come
fanno ad andare avanti queste? Cioè, fra un anno quando noi ci
ritroveremo qui con queste richieste, come saranno queste
richieste? Perché le gestioni di queste funivie sono già
deficitarie, questo è un fatto ed è dappertutto così, dovranno
quindi coprire il deficit di gestione, più l'ordinaria
manutenzione, poi 20 milioni di interessi passivi e beni, come
faranno fronte a questo? C'è un interrogativo che io mi pongo:
perché?
Perché tutte le volte che noi discutiamo di questi problemi ci
troviamo di fronte a questi fatti.
Noi stanziamo dei fondi che non risolvono, no, che servono
solamente per prolungare la gestione magari di un anno, l'anno
seguente il problema si presenta più grave ancora, perché ci sono
gli interessi passivi che gravano.
Ecco, il problema che io mi pongo è questo. Guardiamo avanti,
non è sufficiente che diciamo: "Va bene diamoli questi soldi per
adesso". Fra un anno siamo punto da capo ma con una situazione
ancora maggiore. Allora, come prevediamo, come prevedono queste
Società di far fronte a questa situazione, quella dei debiti e
degli interessi passivi dei debiti? Perché non si può andare avanti
in quel modo con 200 o 300 milioni di debiti, dovendone pagare gli
interessi. Poi, altre due cose brevi. Io volevo chiedere solo:
perché qui si è fatta una legge; negli interventi degli anni
precedenti nel caso di impianti funiviari - se non vado errato -
erano delle delibere, erano già leggi allora? Chiuso.
L'ultima domanda che pongo è questa: chi è che ne trae
vantaggio? L'ha detto l'Assessore: albergatori, esercenti, bar,
ecc. Ma questi partecipano con delle azioni, con delle
sottoscrizioni, partecipano o si limitano a trarne dei vantaggi?
Questo è anche un problema da esaminare, perché, vi dirò, in
Francia, chi ne trae vantaggio, sono quelli che si sobbarcano le
spese di gestione e di manutenzione ordinaria.
Ora, io non dico che noi, a partire da oggi, dobbiamo fare lo
stesso come si usa in Francia, però esaminiamo come fanno lì, per
me quella è una amministrazione seria. Noi costruiamo le funivie,
ve le diamo in gestione, però, siccome voi esercenti ne traete i
vantaggi quasi esclusivamente, sobbarcatevene anche le spese. Non è
giusto che tutti i cittadini, in questo caso della Regione, se ne
sobbarchino le spese e a trarne vantaggio sia un numero ristretto.
Siamo obiettivi nelle cose.
Quindi, io concludo dicendo: va bene, non possiamo pretendere
che si faccia tutto in una volta, però dobbiamo anche pretendere
che, con il tempo, qualche cosa si faccia, per rivedere tutto
questo sistema di partecipazione della Regione. Perché questo è un
po' incatenarsi: noi oggi diamo dei soldi; l'anno venturo dovremo
darne lo stesso e forse di più e non risolveremo mai il problema.
Sarà ogni anno un continuo ricevere un contributo che noi daremo.
Invece noi dovremo studiare - è vero ripeto, Assessore Milanesio -
non è che io dico di presentarci oggi la soluzione, la pappa fatta,
perché non è semplice, però, effettivamente, noi dobbiamo studiare
un sistema, in modo che la Regione sappia, grosso modo, le spese a
cui va incontro. Mentre, invece, oggi sono tutti interrogativi che
ogni anno si presentano.
Milanesio (P.S.I.)
- Brevemente. Dunque, quello che dice
il Consigliere è in parte vero, insomma; nessuno può negare che in
quanto ha detto vi siano delle verità e ci sia anche lo specchio
fedele di una certa situazione.
È altrettanto vero, però, che noi operiamo su un certo - come ho
detto prima - tessuto economico con una certa mentalità e che la
sola soluzione diversa dall'attuale, forse, potrebbe essere, la
esamineremo con attenzione, quella della costruzione diretta da
parte dell'Ente pubblico di questi impianti e la gestione da parte
della comunità locale degli impianti medesimi.
Questa potrebbe essere una soluzione che va esaminata e, in
effetti, il suggerimento che il Consigliere Germano ha dato non è
da scartare. Fino ad oggi che cos'è successo, però? Che la Regione,
se non forse in alcuni casi, non ha mai costruito degli impianti
direttamente, cioè ha sempre partecipato ad iniziative di
privati.
Ora, che cosa si è verificato? Si è verificato - devo dire nel
98% dei casi - che queste attività se erano solo di trasporto
funiviario o finivano per essere, nella migliore delle ipotesi, in
pareggio e quasi sempre in passivo, cioè magari chiudevano il
bilancio contabile in pareggio, perché? Perché non facevano gli
ammortamenti e poi, dopo vent'anni, si trovavano con l'impianto
obsoleto e dovevano buttarlo via, dovevano chiuderlo, perché la
Motorizzazione non gli concedeva più l'autorizzazione a far
funzionare l'impianto.
È il caso delle Funivie Alte Vette di Valtournanche che si sta
verificando in questi giorni e questo sarà l'ultimo anno di
esercizio, per il prossimo anno, avremo questo grosso problema da
esaminare per cui è una piccola seggiovia, non è un grosso impianto
che è andato avanti fino a che è andato avanti, ma adesso
l'impianto deve chiudere. Deve chiudere perché? Perché non è più
sicuro sotto il profilo delle norme emanate in materia dalla
Motorizzazione Civile e quindi, o si rivede l'impianto o il
prossimo anno dovrà essere chiuso. Hanno denari questi per fare la
revisione degli impianti e/o per ricostruire degli impianti? No,
non hanno neanche una lira! Perché? Perché hanno fatto una gestione
tirata all'osso e chiudevano in pareggio, ma non hanno mai fatto
gli ammortamenti. Il che, evidentemente, sta a significare in che
situazione ci troviamo.
Il Governo francese ha preso delle decisioni radicali assieme
agli Enti territoriali, cioè ha finito per costruire decisamente
questi impianti perché ha fatto uno sforzo nel settore degli sport
invernali, negli impianti di risalita. Il Governo italiano, pare
che questo sforzo non lo voglia fare o, per lo meno, non è
indirizzato a questo tipo di politica. C'è la legge sul 114 per le
aree depresse del centro-nord che dà dei contributi limitati, dà
degli interessi sui mutui, c'è la legge 326. Sino adesso non siamo
riusciti ad attingere, se non marginalmente, a queste provvidenze
governative, però si tratta di provvidenze marginali, in fondo. Non
c'è un provvedimento deciso per le Regioni alpine che devono vivere
anche su questa attività.
La Regione può sostituirsi completamente in questa politica di
costruzione? Non lo so. È una cosa che dovremo discutere. Certo è
che, invece di arrivare alla fine dell'anno e spendere 200 milioni
di partecipazioni, se dovessimo costruire noi gli impianti
spenderemmo qualche miliardo per anno per venire incontro alle
esigenze che si manifestano. Voi poi dite: la gestione la affidiamo
alla comunità locale. Può essere una soluzione. È giusto che, ad un
certo punto, i benefici che derivano da questa attività e che
derivano a certe persone vengano anche ripagati, con qualche
piccolo sacrificio, da parte di queste persone con il sacrificio
economico della gestione. È un discorso, però, da vedere e da
esaminare alla luce dell'esperienza fatta altrove.
Oggi non abbiamo altro modo per intervenire con tutti i limiti
che avete messo in evidenza e che io stesso non ho nascosto fin
dall'inizio. Però è un modo per fare funzionare questi nostri
impianti di risalita, un modo che tutto sommato alla Regione non
costa ancora molto.
Ora, il Consigliere Manganoni diceva: se la Regione dà 70
milioni alla ISAG di Gressoney - perché questo, mi pare, era
l'argomento - cosa succede? Succede che rimangono ancora dei
debiti. Sì! Rimangono ancora dei debiti, perché cosa hanno fatto?
La società ISAG ha costruito questi impianti, ha fatto ricorso, in
parte alla sottoscrizione di azionisti che sono molti, sono circa
500, ma guarda caso, pochissimi sono del luogo: molti sono
biellesi, pochissimi sono del luogo, perché così non hanno voluto
sottoscrivere, ecc. Ci sono alcuni gruppi che hanno messo più soldi
di altri e poi c'è la Regione che ha contribuito con 80
milioni.
Oggi con 70 milioni della Regione, con un certo discorso che si
sta facendo ad alcuni di questi azionisti, innanzitutto una parte
di questi azionisti accettano di imprestare loro il denaro alla
Società al 7% e non all'11% come, in questo momento, la Società
paga alle banche e altri si convinceranno ad investire ancora per
far andare più in alto questo impianto, perché questo impianto si
prolunga in qualche modo: c'è la possibilità di avere un domaine
skiable più vasto ed avere una stagione invernale più lunga
dell'attuale. Quindi, la possibilità di presenze può aumentare.
Questa è la situazione delle funivie di Gressoney.
Ora, se è vero che la Regione si espone con 80 milioni prima e
70 adesso, con 150 milioni in totale è altrettanto vero che i
gruppi privati però sono esposti - noi abbiamo il 29% - sono
esposti per tre volte tanto. Sono esposti per 450 milioni. Il che è
una politica, in fondo, intelligente, cioè esporci noi, ma fare
esporre anche i privati. È una politica intelligente visto i
risultati economici di questa situazione che non sono brillanti,
altrimenti dovremmo tirare fuori tutti i soldi noi, il che, mi
pare, sarebbe più oneroso.
Ora, è un discorso delicato questo, è un discorso opinabile; non
siamo riusciti a proporre altre soluzioni per far fronte a questi
problemi.
Montesano (P.S.D.I.)
- Altri che chiedono la parola?
Allora si passa alla votazione articolo per articolo della legge.
Se non ci sono osservazioni, io do gli articoli per approvati.
Si passa alla votazione a scrutinio segreto. Risultato della
votazione: presenti 30, votanti 30, favorevoli 29, contrario 1. Il
Consiglio approva.
Vista l'ora, io credo sia opportuno chiudere questa seduta e
aggiornare il Consiglio alle ore 16,30.
---
Si dà atto che la seduta termina alle ore 12,55.
