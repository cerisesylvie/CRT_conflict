Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2529 del 14 gennaio 1987 - Resoconto
OGGETTO N. 2529/VIII - INIZIATIVE PER UN POTENZIAMENTO DEL
SERVIZIO FERROVIARIO IN VALLE D'AOSTA. - (Interpellanza)
PRESIDENTE:
Do lettura dell'interpellanza in oggetto
presentata dal Consigliere Sandri:
INTERPELLANZA
CONSTATATO
il notevole disservizio nei collegamenti
ferroviari con i principali centri italiani, e particolarmente con
Milano e Roma;
PREMESSA
l'importanza di inserire nella nostra Regione
un sistema di collegamenti interregionali e nazionali rapidi ed
efficienti;
INTERPELLA
l'Assessore regionale competente per conoscere
-
quali contatti siano stati presi con l'Ente Ferrovie dello
Stato per coordinare gli orari dei treni della linea
AOSTA-CHIVASSO-TORINO con quelli degli intercity
TORINO-MILANO:
-
quali interventi siano stati fatti presso l'Ente Ferrovie
dello Stato e le compagnie addette al servizio per verificare la
possibilità di un servizio diretto cuccette e/o carrozze-letto tra
Aosta e Roma;
-
quali iniziative si intendono assumere per un globale
potenziamento del servizio ferroviario in Valle d' Aosta.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
L'interpellanza che ho presentato vorrebbe
focalizzare l'attenzione sul trasporto ferroviario che ormai in
Valle d'Aosta sta pian piano morendo.
I problemi legati alla ferrovia Aosta-Chivasso sono molti e non
ultimo è quello legato alla sua smilitarizzazione, tuttavia credo
che per poter risalire la china occorra dare delle funzioni a
questa ferrovia, cercando di capirne anche le possibili vie di
sviluppo.
Con questa interpellanza cerco di mettere in evidenza una delle
funzioni fondamentali che dovrebbe avere la nostra ferrovia, che
deve essere notevolmente migliorata, e rispetto alla situazione
attuale dovrebbe prevedere anche un collegamento interregionale e
nazionale con i grandi centri economici e decisionali del nostro
Paese.
Molti operatori economici, sindacali e politici si lamentano
continuamente perché specie nella stagione invernale trovano
collegamenti estremamente difficili con Milano e con Roma sia per
via stradale che per via aerea. Un miglior collegamento ferroviario
consentirebbe loro di attendere con più sollecitudine ai loro
impegni.
I collegamenti tra Aosta e Milano sono estremamente difficoltosi
all'andata (l'unica possibilità è di partire alle 5 da Aosta per
giungere a Milano intorno alle 9 e trovare tutti i disservizi
conseguenti), ma soprattutto al ritorno.
I collegamenti con Roma sono anche peggiori perché fortemente
penalizzati dalla tratta Aosta-Torino e dalle scarse coincidenze
con i treni in partenza dal capoluogo piemontese verso la
capitale.
Al di là delle Alpi, che non sono affatto un baluardo come ha
detto qualcuno nei pressi di Chamonix, in Alta Savoia, St Gervais,
che pure non è una grande cittadina, è collegata tutti i giorni con
Parigi per mezzo di una carrozza letto. Non si capisce perché non
ci possa essere un analogo servizio di carrozze letto o di cuccette
che, partendo da Aosta, consenta ai valdostani di viaggiare verso
Roma durante la notte, senza che siano costretti a fare delle
"levatacce mattutine" per prendere l'aereo delle 7 per Roma da
Caselle.
L'interpellanza intende anche conoscere se esistono nuove
iniziative della Giunta per far potenziare il collegamento
ferroviario tra Aosta e Chivasso.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.);
L'interpellanza ripropone un discorso
che l'Amministrazione regionale condivide appieno e cioè che il
collegamento ferroviario ed il ruolo della ferrovia nella nostra
Regione sono completamente trascurati da chi gestisce la politica
ferroviaria nel nostro Paese.
Faccio anche una considerazione di carattere prioritario
augurandomi che gli anni futuri ci facciano assistere ad una netta
inversione di tendenza. Alcuni decenni fa il Paese ha fatto una
scelta che non ha favorito il trasporto su ferrovia ma quello su
strada.
La nostra ferma convinzione è che il territorio regionale, da un
tempo che ormai si perde lontano nei secoli, ha sempre svolto la
funzione molto importante e strategica di corridoio per i trasporti
ed i collegamenti tra il nord dell'Europa e l'Italia. A causa di
alcune politiche nazionali ci troviamo oggi ad avere una netta
prevalenza dell'attenzione per il trasporto su strada rispetto a
quello su ferrovia.
Come ho già più volte illustrato in questo Consiglio, se il
trasporto su ferrovia non diventa una scelta portante e
determinante nelle future politiche del Paese a livello nazionale i
collegamenti tra la Regione ed il resto dell'Italia ed anche con
l'Europa saranno sempre carenti.
Non è determinante giungere a Chivasso con mezz'ora di anticipo.
È importante invece essere costretti a perdere mezz'ora lungo
questo tragitto a Chivasso perché non ci si riesce ad inserire
sulla Torino-Milano o perché la stazione di Porta Nuova è
assolutamente insufficiente.
Dalle conferenze nazionali pare che l'attenzione politica sul
problema dei trasporti si stia modificando anche dietro una certa
sollecitazione a certe direttive che vengono prese a livello
europeo per il potenziamento dei raccordi ferroviari.
Quindi diventa importante considerare il territorio valdostano
come un corridoio strategico alla stregua dei grandi corridoi di
penetrazione tra nord e sud dell'Italia e dell'Europa e come un
corridoio per i grandi collegamenti tra 1'Europa occidentale ed i
Paesi del Nord Africa e dell'Oriente. I collegamenti con il porto
di Genova e quindi con il bacino del Mediterraneo pongono la Valle
d'Aosta in una situazione strategica, nella quale è sempre stata
lungo il corso della storia ed in quella situazione la Valle
continua ancora a rimanere. Il fatto che politiche più o meno miopi
non abbiano affrontato questo problema non ci impedisce di fare
questa considerazione di carattere assolutamente prioritario.
Entro ora nei particolari: problema intercity.
Enti locali, sindacati, associazioni di categoria nonché
l'Amministrazione regionale (come "protagonista" perché le Regioni
confinanti spesso si sono rivelate poco sensibili su questo
problema) hanno lavorato per avere una fermata dell'Intercity a
Chivasso.
Abbiamo ottenuto anche la solidarietà della Direzione
compartimentale di Torino che ha intuito e capito che privare la
Valle d'Aosta della fermata dell'Intercity a Chivasso significava
penalizzarla a vantaggio dell'aumento della velocità dei treni
sulla tratta Torino-Milano-Trieste. Ma saltando Chivasso, il
valdostano sarebbe dovuto andare a prendere il treno a Vercelli o a
Novara, quando non addirittura a Milano.
Finora la Direzione Generale - Servizio Movimenti - di Roma non
ha dato ascolto a questa nostra richiesta, per la quale avevamo
fatto una riunione "ad hoc" che ripeteremo nel Comune di Chivasso
cercando di collegare in quel centro non solo il Comune di
Chivasso, che è direttamente interessato, ma la Regione Piemonte e
tutti gli interessi economici coinvolti da questo fatto.
Molto serenamente devo dire che a questa iniziativa ed a questa
preoccupazione della Valle d'Aosta non ha corrisposto un'analoga
preoccupazione da parte della Regione confinante, che non voglio
nominare.
Vista l'assoluta indifferenza dimostrata finora dalla Direzione
Generale dell'Ente Ferrovie dello Stato nei nostri confronti è
probabile che su questa iniziativa presenteremo delle
interrogazioni parlamentari.
Il problema delle "cuccette" e dei "vagoni letto" è di carattere
più propriamente tecnico, e su di esso leggo quanto mi ha scritto
l'ufficio competente:
"I vagoni destinati al servizio cuccette e le carrozze letto
vengono allestiti solo a partire dalle ore 21,00. È quanto avviene
nella stazione di Torino - Porta Nuova. Poiché l'ultimo treno da
Aosta a Torino parte in orario antecedente le ore 21,00 non è
attualmente ipotizzabile una richiesta con tale contenuto.
D'altronde non si ritiene pensabile che i viaggiatori diretti a
Roma si ritirino già alle ore 19.00, orario dell'ultimo treno per
Torino, nelle carrozze letto o nelle cuccette.
Richieste di treni diretti a Roma in orario successivo alle ore
19.00 sono già state avanzate in numerose occasioni ed in tutte le
recenti conferenze di orari. Sono però sempre state respinte dalle
Ferrovie dello Stato".
Richieste in tal senso, quindi, ne abbiamo avanzate, ma sinora
l'Ente non ci ha dato risposte positive.
Anch'io, in via informale sono venuto a conoscenza delle notizie
alle quali il Consigliere Sandri faceva riferimento. Tuttavia, per
quanto riguarda il potenziamento del servizio ferroviario e le
modifiche degli orari dei treni,la Direzione delle Ferrovie non ci
ha fatto ancora pervenire le bozze degli orari per la prossima
estate e per il prossimo inverno. Abbiamo quindi interpellato la
Direzione compartimentale che ci ha assicurato che ce le farà
pervenire nei prossimi giorni.
Nell'occasione, come è ormai d'abitudine. convocheremo il
Comitato permanente tra la Regione Vale d'Aosta e le Ferrovie dello
Stato nel quale è prevista anche la partecipazione dei sindacati
dei ferrovieri. Si tratta quindi di un normale incontro per
verificare la validità degli orari e la possibilità di modificarli
secondo le nostre esigenze. In quella sede faremo anche una prima
valutazione sulle proposte che ci verranno fatte in merito al
possibile miglioramento del servizio a favore della nostra
popolazione.
Per quanto riguarda, invece il problema più generale del
potenziamento strutturale, l'occasione più idonea sarà offerta dai
due giorni e mezzo della Conferenza regionale dei trasporti per la
quale stiamo già predisponendo uno schema dei lavori e tutta una
serie di iniziative in modo da arrivare alla data del suo
svolgimento con del materiale già elaborato.
Comunque il nostro punto di partenza politico è che come Valle
d'Aosta rivendichiamo per il territorio regionale il ruolo di
corridoio plurimodale, non destinato solo ed esclusivamente ad una
funzione stradale, ma anche ad una funzione ferroviaria. In questa
prospettiva occorre tener presente che il Piano nazionale dei
trasporti apre un grosso spazio affinché questo discorso possa
andare avanti.
È su queste linee quindi che intendiamo portare avanti la
Conferenza regionale dei trasporti che, tenuto conto delle
indicazioni generali del Piano nazionale dei trasporti, dovrebbe
dare una migliore messa a punto e comunque una migliore
"risottolineatura" della funzione della ferrovia nella nostra
Regione. Finora infatti la funzione della ferrovia è stata di tipo
difensivo rispetto a certe logiche che tendevano alla totale
smobilitazione della linea ferroviaria nella nostra Regione. Questa
purtroppo è stata per molto tempo la posizione che la Regione ha
dovuto sostenere per evitare che il discorso "ferrovia" si
chiudesse definitivamente per la Valle d'Aosta.
Credo che ora questo rischio si sia perlomeno allontanato e che
il Piano nazionale dei trasporti, stando almeno a certe
dichiarazioni, lasci più spazio ad un discorso diverso per il
trasporto ferroviario, non solo nell'interesse della Valle d'Aosta
ma nell'interesse più generale dell'Europa in vista di un
collegamento nord-sud.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.);
Prendo atto delle dichiarazioni di intenti
dell'Assessore regionale però mi si consenta di fare alcune
considerazioni abbastanza amare sulle ferrovie dello Stato. Credo
che sia assolutamente doverosa un'interpellanza parlamentare in
merito perché oggi purtroppo dobbiamo constatare che le ferrovie
dello Stato sono assolutamente mal disposte nei confronti della
nostra Regione.
Trovo poi particolarmente sconveniente che non sia stato
minimamente preso in considerazione dalla Direzione Generale non
solo un eventuale scalo intermedio dell'Intercity a Chivasso, ma
neppure una possibile coincidenza dei treni della Valle con gli
orari di partenza dell'Intercity delle stazioni torinesi.
Se non risulterà possibile attuare la fermata dell'Intercity a
Chivasso, anche per lo scarso impegno della Regione Piemonte,
dovrebbero essere studiate altre soluzioni.
Come seconda questione è importante, rispetto alla posizione
difensiva assunta in precedenza, assumere una posizione offensiva
sul problema degli orari ed in particolare dell'orario dell'ultimo
treno in partenza da Aosta. Per chi si voglia recare in una Regione
del sud, a Roma od in altri posti dell'Italia centrale, è
estremamente disagevole partire alle 19.30 quando parte l'ultimo
treno. Forse nessun capoluogo di Regione è così mal servito!
Bisognerebbe riuscire ad ottenere la partenza di un treno per
Torino per le ore 21,00 o 21,10 che, oltretutto, potrebbe garantire
un servizio più efficiente anche per gli universitari che sono
costretti a partire addirittura nel pomeriggio di domenica per
recarsi a Torino: lo stesso treno, poi, potrebbe servire agli
sciatori che si servono di questo mezzo di trasporto. Forse così si
potrebbe anche risolvere il problema dell'uso delle cuccette ed in
ogni caso ritengo questa soluzione un grande passo avanti rispetto
alla situazione attuale: poter salire in treno ad Aosta e scendere
a Roma in condizioni gradevoli è sicuramente un grande passo
avanti. Non mi pare del resto che in proposito le Ferrovie dello
Stato, almeno da quanto ci ha detto l'Assessore, abbiano opposto
delle valide motivazioni. L'unica loro opposizione era dovuta
all'orario di partenza dell'ultimo treno.
Credo che la Commissione possa tentare un passo in questo senso
ed eventualmente sullo stesso problema e su quello dell'Intercity
sarà comunque possibile interessare la Direzione Generale delle
ferrovie.
Per quanto concerne il potenziamento del servizio ferroviario in
Valle, io credo che con tutto il lavoro che è stato fatto negli
anni scorsi oggi ci siano le condizioni per svolgere una valida
Conferenza dei trasporti tale, comunque, da obbligare le Ferrovie
dello Stato a prenderne atto e riconoscere che non si può parlare
di potenziamento se non si interviene decisamente sugli orari che
attualmente sono del tutto inadeguati.
Per questo chiedo all'Assessore di assumersi l'impegno di
illustrare brevemente questo aspetto del problema al Consiglio
regionale, per affrontare la prossima estate in condizioni diverse
rispetto al passato.
