Classificazione
AMBIENTE
Stoccaggio e smaltimento rifiuti
ASSISTENZA SANITARIA E OSPEDALIERA
Igiene e sanità pubblica
EDILIZIA
Edilizia residenziale



Oggetto del Consiglio n. 1032 del 25 febbraio 2015 - Resoconto
OGGETTO N. 1032/XIV - Interrogazione: "Notizie in merito alla
mappatura degli edifici da bonificare sul territorio
regionale".
Presidente
- Punto 7 all'ordine del giorno. Per la
risposta, la parola all'Assessore Bianchi.
Bianchi (UV)
- Grazie Presidente.
Per rispondere, ai colleghi su quali siano i tempi di bonifica
del magazzino della ditta Chez Drink, al fine di risolvere le
problematiche connesse alla presenza di eternit è necessario
premettere che ai sensi di quanto stabilito dal decreto
ministeriale del 18 marzo 2013, la Regione ha affidato all'ARPA
della Valle d'Aosta la realizzazione della mappatura dell'amianto
in Valle d'Aosta, a seguito della quale sono state individuate, con
l'analisi di immagini iperspettrali, circa 1200 coperture in
cemento-amianto sul territorio valdostano. Alla fase di mappatura è
seguita da parte di ARPA, a ciò incaricata dalla Regione, il
censimento puntuale delle diverse coperture, a seguito del quale
sono stati eseguiti sopralluoghi effettuati di concerto con il
CELVA e le singole Amministrazioni comunali, al fine di verificare
i dati del telerilevamento e valutare lo stato di conservazione dei
tetti in eternit, mediante ispezioni visive, acquisizione di
documentazione fotografica, applicazione di specifici algoritmi di
calcolo, prelievi e analisi di campioni.
Il censimento ha interessato tutti i comuni in cui sono stati
mappati edifici con la presenza presunta di coperture in
cemento-amianto, fra cui il fabbricato oggetto dell'interrogazione.
A completamento di quanto ho detto aggiungo che, al fine di avere
dati costantemente aggiornati, l'Assessorato ha fatto predisporre
un
web server
in modo che tutte le strutture competenti,
quindi l'Assessorato, l'ARPA, i Vigili del fuoco, l'USL, la
Protezione civile e gli stessi Comuni, possano accedere e inserire
i dati relativi alle coperture in cemento-amianto in loro possesso
e di propria competenza, nonché aggiornare lo stato di fatto degli
interventi di rimozione o bonifica eseguiti; quindi abbiamo sempre
un piano aggiornato.
Ciò detto, venendo all'interrogazione in argomento - so che la
risposta forse non sarà quella che si aspetta la collega - per
avere informazioni più puntuali su quel fabbricato, l'interlocutore
dovrebbe essere chiaramente il Comune di Aosta, in quanto
territorialmente competente per quel fabbricato, che deve appunto
fare le necessarie valutazioni per disporre o meno la bonifica del
manufatto indicato nell'interrogazione. Da un punto di vista
generale, la normativa non obbliga la bonifica o la rimozione
dell'eternit, se lo stato di conservazione del manufatto non lo
richiede. Perciò l'obbligo di intervenire su una copertura
contenente cemento-amianto non è automatico. Infatti, il
proprietario di un immobile con copertura censita, è obbligato a
intervenire qualora il Comune, su indicazione dell'ARPA per gli
aspetti tecnici, e il Dipartimento di prevenzione dell'azienda USL
per gli aspetti igienico-sanitari, valuta che per lo stato di
conservazione rilevato vi possa essere un pericolo per la salute
delle persone. Il Comune, sulla base di tali valutazioni tecniche
igienico-sanitarie dispone con ordinanza l'obbligo di intervento
sul manufatto. L'intervento, in relazione a quanto constatato dagli
organi tecnici, quindi ARPA e USL, può essere riferito alla
semplice bonifica e messa in sicurezza, per esempio con un
trattamento sulla superficie, oppure alla rimozione dell'intero
tetto. Da questo punto di vista, per avere informazioni puntuali,
l'interrogazione sarebbe appunto da porre al Comune di Aosta,
proprio perché il fabbricato che lei menziona nell'interrogazione è
sul suo territorio. Grazie.
Presidente
- Per la replica la parola alla Consigliera
Fontana.
Fontana (PD-SIN.VDA)
- Devo ammettere, Assessore, che
sono rimasta delusa della sua risposta. Tutte le informazioni che
mi ha dato le sapevo già, perché l'Assessore precedente, Zublena,
aveva spiegato, facendo un incontro in Commissione, e ci aveva
anche fornito tutta la mappatura e tutto il lavoro che era stato
fatto, che tra l'altro avevo trovato molto interessante, perché
sappiamo tutti che questi tetti effettivamente sono pericolosi. È
vero che se sono conservati come diceva lei non portano pericolo,
però sappiamo che dove c'è questo tetto intorno ci sono una marea
di condomini e la gente è veramente preoccupata.
Lei mi dice che dev'essere il Comune, ma io le ho fatto
un'interrogazione: sarebbe stato più corretto che lei come
Assessore avesse sentito il Comune di Aosta, per vedere cosa si
possa fare e se sia da bonificare o no. Io l'ho fatta a lei, perché
l'Assessorato si è interessato di questo e ha fatto tutte queste
ricerche: non ritenevo corretto farla al Comune di Aosta. Comunque,
io chiedo a lei, invece, un impegno col Comune di Aosta, di vedere
se si può bonificare questo tetto, proprio perché è messo in un
contesto dove ci sono tantissimi condomini intorno e la gente è
molto preoccupata. Sappiamo che sono pericolosi, non stiamo a
prenderci in giro! Poi, un'altra cosa è dire che in questo momento
non si può fare, che costano troppo e ci sono dei problemi.
Io questo volevo capire, in modo che posso dare una risposta ai
cittadini. Ma che lei non abbia nemmeno sentito il Comune di Aosta
per capire cosa si vuol fare nel futuro, questo veramente è il
colmo, anche perché l'Assessore Zublena aveva fatto un gran lavoro
e queste informazioni ce le aveva date, però sono passati tre anni
e siamo rimasti fermi come allora. Io, più avanti, farò un'altra
interrogazione o interpellanza per capire quale sia la volontà di
bonifica e la farò ben precisa: veda lei, magari sarà meglio che
senta qualcuno del Comune di Aosta e mi dia la risposta, per quale
motivo in questo momento non si può bonificare quel tetto. Io non
voglio mettere panico, perché a queste persone gliel'ho detto: ci
hanno spiegato che i tetti, se sono in buono stato di
conservazione, non creano problematiche. Però, quali sono i
controlli? Sono fatti ogni quanto? Possiamo stare sicuri? Io devo
essere sincera: con tutto quello che sta succedendo, non mi fido
più di niente; prima si bonificano e meglio è. Davvero, mi
aspettavo qualcosa in più nella sua risposta e mi dispiace, perché
non so che cosa dire a questi cittadini.
