Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 3070 del 20 dicembre 2023 - Resoconto
OGGETTO N. 3070/XVI - Interrogazione: "Notizie in merito al
conferimento degli incarichi di funzione organizzativa e di
funzione professionale-personale da parte dell'Azienda USL della
Valle d'Aosta".
Bertin (Presidente) -
Punto n. 20. Risponde l'assessore
Marzi.
Marzi (SA) -
L'Azienda USL, ai sensi del CCNL e del
personale del comparto sanità, nel triennio 2019/2021 ha attivato
le procedure per il conferimento di incarichi di funzione
organizzativa e di funzione professionale. L'incarico di funzione
organizzativa comporta l'assunzione di specifiche responsabilità
gestionali e amministrative orientate al coordinamento
dell'attività svolta da altre persone, mentre l'incarico di
funzione professionale attiene ad attività con elevata
professionalità centrate sulle competenze specifiche e le
esperienze di un determinato ambito.
Alla luce di quanto premesso, con la delibera del Direttore
generale 580 del 15 novembre 2023, l'Azienda ha approvato il
regolamento aziendale per la graduazione, l'affidamento, la
valutazione e la revoca degli incarichi di cui trattasi. Con
successiva delibera del Direttore generale 594 del 23 novembre 2023
l'Azienda ha definito l'elenco degli incarichi da conferire, con la
nuova graduazione e le competenze richieste. Lo scorso 11 dicembre
l'Azienda ha pubblicato il bando per gli incarichi di funzione
organizzativa e per quelli di funzione professionale. I competenti
uffici dell'Azienda USL afferenti all'amministrazione del personale
hanno svolto l'istruttoria per la valutazione del possesso dei
requisiti e a questo ha fatto seguito un colloquio con i candidati
che ha avuto luogo lo scorso 18 dicembre.
Riguardo al numero di persone che hanno partecipato alla
selezione per gli incarichi previsti, le candidature pervenute sono
state 12: 5 per le funzioni organizzative e 7 per le funzioni
professionali, corrispondenti a un ugual numero di posizioni messe
in pubblicità. I nominativi dei candidati sono stati resi noti
mediante pubblicazione dell'elenco sul sito
Internet
Andromeda
già in data 12 dicembre 2023; tutti i 12 candidati
che hanno presentato le domande hanno già ricoperto l'incarico
nell'anno precedente, di questi i laureati sono 5.
Per quanto attiene al referente assegnatario dell'incarico
Cod.ifo_2, le funzioni attribuite sono quelle che l'Atto aziendale
attribuisce alla Struttura complessa affari generali e legali
dell'area tecnico-amministrativa a cui la posizione fa carico. Le
funzioni sono state pertanto coerenti con quelle della struttura
organizzativa aziendale. Nello specifico al referente assegnatario
dell'incarico di funzioni organizzative è conferito anche il
compito di gestire trasversalmente il personale amministrativo
assegnato ai
front office
delle quattro aree di cui i
dipartimenti costituiscono articolazioni organizzative.
Rispetto alle nuove nomine, in un'ottica di rotazione del
personale, le raccomandazioni del Presidente dell'ANAC del 2021,
come giustamente da lei evidenziato nelle premesse
dell'interrogazione, sono dirette a incarichi apicali, tra i quali
non rientrano gli incarichi oggetto della selezione.
Evidenziamo che la procedura di conferimento degli incarichi
delle funzioni organizzative e di quelle professionali si è svolta
mediante pubblicazione di uno specifico bando, il quale ha previsto
funzioni, pesature e valori economici individuati
ex novo
.
Non si è trattato pertanto di una mera proroga o rinnovo di
incarichi già in essere. Le candidature pervenute sono state quindi
anche frutto della volontà espressa da parte del personale
dipendente avente titolo.
Presidente
- Ha chiesto la parola la consigliera Erika
Guichardaz.
Guichardaz E. (PCP) -
Sì, mi stupisce un po', nel senso
che ci sono incarichi dai 10.000 euro in su, c'erano 12 incarichi
e, guarda caso, ci sono solo 12 candidature e queste sono già
persone che avevano ricoperto l'incarico precedentemente.
Io non dico che ci deve essere una rotazione continua, ma credo
che la rotazione abbia un senso ed è proprio per quello, è vero che
negli incarichi apicali si parla dei dirigenti nella
raccomandazione dell'ANAC, ma sinceramente credo che, quando si
ricoprono funzioni di questo tipo, quando si ricoprono funzioni
legate al personale, legate a tutta la gestione contabile, molto
probabilmente un criterio di rotazione avrebbe una sua logica.
Pensare poi che i bandi sono stati fatti nel 2023, perché nel 2024
il requisito della laurea sarebbe stato imprescindibile, di questi
12 incarichi lei mi ha detto che solo 5 sono laureati, secondo me,
dobbiamo fare una riflessione, nel senso che, sotto questo punto di
vista, se noi vogliamo in qualche modo incentivare i giovani a
proseguire gli studi, a continuare un percorso, non possiamo
continuare ad aprire posti e ruoli apicali a persone che le lauree
non le hanno e in questo caso anticipando di soli 12 giorni la
scadenza del bando, che altrimenti doveva essere ricoperta da 12
persone laureate.
Ho evidenziato quella scheda non per particolari motivi, ma
perché mi ha molto stupito il punto H di quella scheda, ossia che
la persona che ricoprirà quell'incarico è anche soggetto attuatore
delle risorse assegnate al Dipartimento materno infantile e al
Dipartimento di salute mentale. Abitualmente quel ruolo
naturalmente è ricoperto da chi sta in quei dipartimenti, ma
semplicemente perché giustamente sulla gestione del personale è
molto probabilmente più importante che sia il primario del caso,
quindi, sotto questo punto di vista, quella scheda mi sembrava
alquanto anomala. Farò accesso agli atti anche per comprendere
meglio quanto le ho chiesto oggi, naturalmente lo stesso lavoro lo
farò sulle PPR regionali, proprio per capire se, nell'ottica di
valorizzare le persone, si pensa di valorizzare sempre le stesse
persone, o chissà che un domani qualcuno prima che vada in pensione
- chi ha sempre preso quella posizione - magari possa avere un
incarico di questo tipo.
