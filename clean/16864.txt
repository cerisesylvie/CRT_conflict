Classificazione
ZONA FRANCA


Resoconto integrale del dibattito dell'aula
Oggetto del Consiglio n. 176 del 11 novembre 1998 - Resoconto
SÉANCE DU 11 NOVEMBRE 1998 (MATIN)
OGGETTO N. 176/XI Modalità di distribuzione della tessera per il
carburante in esenzione fiscale. (Interrogazione)
Interrogazione Ricordato il tenore dell'interpellanza proposta
dai consiglieri del Gruppo "Per la Valle d'Aosta - Con l'Ulivo",
protocollo n. 20/1998, discusso durante il Consiglio regionale
dell'8 e 9/10/1998;
Visto che è stato recentemente attivato il sistema di
distribuzione della "Carte Vallée" per il carburante in esenzione
fiscale;
il sottoscritto Consigliere regionale
Interroga
la Giunta per sapere:
1) quanti sono gli utenti che hanno scelto di farsi inviare la
tessera a casa;
2) quanti sono i dipendenti straordinariamente impiegati
nell'operazione di distribuzione e chi li paga;
3) perché non si è scelto di consegnare le "cartes" attraverso
gli uffici che hanno finora distribuito i buoni carburanti.
F.to: Curtaz
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) Su questo argomento avevo già risposto
precedentemente ad un'interpellanza. Qui vorrei ricordare come la
Carte Vallée, la carta microprocessore, interessa un progetto più
ampio della sola distribuzione dei buoni benzina.
Abbiamo visto che attraverso questa carta verranno immagazzinati
a livello nazionale dal Ministero della sanità dei dati sanitari,
questa è una cosa ampiamente utilizzata a livello europeo; a
livello regionale verranno fatte altre applicazioni per la carta
stessa, non a caso la carta nasce da un accordo fra la Regione,
l'ANCI, l'USL della Valle d'Aosta e l'Assocredito.
Dico questo per sottolineare come l'avvio di questa carta, che è
una prima applicazione dei buoni carburante, sia importante perché
fa parte di un progetto innovativo volto a migliorare i servizi
agli utenti e ai cittadini valdostani. E quindi la distribuzione,
che è il primo momento di contatto con i Valdostani, è
indubbiamente importante così come è importante la promozione e
l'informazione che si fa della carta stessa.
Per quanto riguarda le domande poste dall'interrogazione,
preciso che la distribuzione è a carico dell'Assocredito e delle
aziende ad esso collegate, che stanno procedendo già in questi
giorni alla distribuzione delle carte.
L'Assocredito ha attivato direttamente o tramite i suoi
associati degli appositi sportelli su tutto il territorio
regionale, il piano predisposto inizialmente dall'Assocredito
prevedeva un numero di 12 sportelli che, sulla base di valutazioni
che sono state espresse da un gruppo di monitoraggio che segue il
progetto, verranno aumentati fino ad arrivare ad un numero di 30.
Il completamento della distribuzione avverrà entro il 31 dicembre
1998 e sarà accompagnato - come dicevo prima - da una fase di
promozione e informazione.
Per quanto riguarda i 18 sportelli che vengono aumentati, il
costo a carico della Regione è di 216 milioni, IVA compresa.
Per quanto riguarda poi la distribuzione delle carte, questa è
accompagnata da un manuale illustrativo che è stato stampato in
85.000 copie e che prevede le modalità di funzionamento della carta
stessa. Il manuale viene distribuito o insieme alla carta oppure
inviato a casa per coloro che abbiano scelto questo tipo di
soluzione. Il costo del manuale è di 30 milioni, IVA compresa.
Per quanto riguarda il fatto che fossero gli uffici della
Regione a distribuire le carte, questo non è possibile per due
motivi: il primo, perché la distribuzione è a carico
dell'Assocredito, come previsto dalla convenzione; il secondo - e
fondamentale - perché gli uffici regionali stanno distribuendo i
buoni carburante, la distribuzione dei buoni terminerà il 15
dicembre e non dimentichiamo che nell'ultima fase del mese di
dicembre verrà attivata anche la sperimentazione del sistema per
essere operativo a partire dal 1° gennaio.
Per quanto riguarda il numero di cittadini valdostani che hanno
inteso farsi inviare a casa la tessera, questi sono circa 24.000,
indubbiamente un numero considerevole che dimostra come da parte
dei cittadini sia stata capita questa proposta. Verso la fine del
mese di novembre verranno inviate a casa le carte e per quanto
riguarda la distribuzione attivata negli sportelli, questa è
iniziata il 26 ottobre e alla fine della scorsa settimana sono già
state distribuite circa 12.000 carte. Attualmente la distribuzione
delle carte procede regolarmente. È stato attivato anche un numero
verde per i cittadini che volessero chiedere informazioni rispetto
alla carta stessa.
Président La parole au Conseiller Curtaz.
Curtaz (PVA-cU) Ringrazio l'Assessore per le informazioni che mi
ha dato, che dimostrano due cose. Intanto, che c'è stata da parte
dell'Amministrazione regionale una qualche correzione di rotta
rispetto alle previsioni iniziali di distribuzione di questa carta,
ma che, a mio avviso, non hanno completamente risolto i problemi. A
me vengono segnalati in continuazione proprio dalla gente comune
dei problemi: c'è gente che non ha ricevuto la prima lettera a
casa, c'è gente che ha ricevuto le carte con i codici sbagliati,
c'è il problema per le società commerciali, si è ingenerata in
molti casi una grande confusione, ad esempio, c'è gente che va in
banca a depositare i buoni di benzina, non è uno scherzo, sono cose
che succedono veramente.
Credo che questo avvenga perché si è scelto un modo sbagliato di
distribuire queste carte e i nodi verranno al pettine verso la fine
dell'anno, mentre adesso siamo ancora a livello di persone che sono
disorientate. Ma perché? Perché a mio giudizio è stata sbagliata
l'idea della distribuzione. L'Assessore mi risponde che non era
possibile distribuirli dagli uffici regionali perché c'era una
convenzione; lo so anch'io che c'è una convenzione, ma non era
obbligatorio firmare questa convenzione e farli distribuire
dall'Assocredito…
(interruzione dell'Assessore Ferraris, fuori microfono)
… l'ho capito che stanno
distribuendo i buoni, però probabilmente con uno studio idoneo e
con il personale idoneo, potevamo ancora sopportare per altri sei
mesi le code che facciamo da decine di anni e distribuire questa
carta più agevolmente.
Sui costi credo che ritorneremo, Assessore, perché oggi lei mi
ha dato dei costi e io ne prendo atto, però bisognerà anche tenere
conto dei costi che sono sostanzialmente una partita di giro,
perché è vero che certi costi li assumerà l'Assocredito, peccato
che poi l'Assocredito in larga parte è finanziata
dall'Amministrazione regionale, quindi quello che esce dalla porta
rientra dalla finestra. Sul conteggio totale dei costi, ripeto, ci
torneremo anche perché l'altra volta lei mi aveva detto, con una
valutazione magari anche condivisibile, che spedire a tutti la
carta a casa costava circa 700 milioni; ho timore che alla fine di
quest'operazione scopriremo che spenderemo ben più dei 700 milioni
che erano previsti per la distribuzione diretta a casa di questa
tessera.
