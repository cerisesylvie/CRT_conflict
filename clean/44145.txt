Classificazione
FINANZA REGIONALE E LOCALE



Oggetto del Consiglio n. 1207 del 26 gennaio 2022 - Resoconto
OGGETTO N. 1207/XVI - Interpellanza: "Presentazione di
osservazioni al Governo sull'esiguità di risorse del PNRR destinate
alla Valle d'Aosta".
Bertin (Presidente) -
Punto n. 26 dell'ordine del giorno.
Illustra il consigliere Rollandin, ne ha facoltà.
Rollandin (PA) -
Questa interpellanza è collegata e
collegabile a una serie di proposte che stanno viaggiando in questo
periodo, non solo a livello regionale ma a livello nazionale ed
europeo. Le proposte che sono state presentate a suo tempo, in
particolare il PNRR, sono delle "riserve" o comunque degli spunti
per poter avere dei finanziamenti, che in qualche modo devono
essere giustificati e fare parte di quelli che sono gli "avanzi" o
comunque le disponibilità a livello europeo.
Su questo tema siamo tornati diverse volte. Quello che ci ha un
po' sorpresi è che, se si prende atto dell'approvazione da parte
della conferenza unificata del decreto che assegna alla nostra
Regione 119,7 milioni di euro, derivanti dal PNRR e dal piano
complementare, rispetto a questa cifra che ha un certo peso, noi
dobbiamo tener conto che nel contempo sono stati assegnati alla
nostra Regione 22,6 milioni di euro destinati al miglioramento
della ferrovia Aosta-Chivasso-Ivrea e 83 milioni per
l'elettrificazione della tratta Aosta-Ivrea. Se noi sommiamo gli 83
più i 22 milioni e li togliamo ai 119, come voi vedete rimane poca
roba, rimangono 13,7 milioni di euro.
È abbastanza evidente che questa somma è ridicola rispetto ad
alcuni investimenti che già erano stati predisposti, che erano
all'attenzione sia della Regione che anche dei Comuni interessati,
ed è la ragione per la quale siamo a chiedere come si intenda
intervenire, tenendo conto di quali sono le cifre che rimangono per
il PNRR che, di fatto, è completamente vuoto. Quello che ci preme
sapere, proprio perché fra un po' il tema diventerà bollente, è in
quali termini, dove e come potranno essere utilizzate queste cifre
che, se sono 13 milioni di euro, non si va da nessuna parte.
Per questo noi siamo a chiedere quante di queste risorse
verranno gestite e spese dalla nostra Regione, tenendo conto di
quanto è rimasto, e se sia intenzione del Governo sollevare, nelle
sedi opportune, delle osservazioni in merito al fatto che alla
nostra Regione, al netto delle risorse dedicate alla tratta
ferroviaria, siano state destinate poche risorse. È vero che la
parte relativa alla Aosta-Chivasso-Ivrea è un tema importante su
cui abbiamo molto insistito, come il miglioramento della
Aosta-Ivrea nel suo insieme. Quello che noi sosteniamo è che questi
fondi dovrebbero essere in qualche modo predisposti su un altro
capitolo e non sul PNRR, perché altrimenti non abbiamo, o almeno
non sappiamo dove far confluire nuovi interventi per poter lavorare
dietro a quello che è il PNRR che così è ridotto a zero.
Presidente -
Risponde l'assessore Caveri.
Caveri (AV-VdA Unie) -
Rispondo volentieri al consigliere
Rollandin; sarebbe stato il Presidente se lei fosse stato presente
nella seduta precedente, ma sono stato incaricato comunque di dare
la risposta perché mi occupo, assieme ad altri colleghi, di questa
storia del PNRR fin dall'inizio.
Prima di rispondere puntualmente alle domande, vorrei fare una
premessa. Il Governo regionale ha già espresso più volte
l'insoddisfazione per come è stato concepito e predisposto il PNRR,
che è fortemente centralistico nella sua impostazione di fondo,
così come peraltro è fortemente centralistica tutta l'azione
dell'attuale Governo, in buona continuità peraltro con il governo
Conte che si è occupato di questo un po' agli esordi.
Tra l'altro, al di là delle risorse finanziarie su cui tornerò,
il metodo che è stato predisposto, che è un metodo a bando, cioè
noi non abbiamo ricevuto - al di là di quanto invece sembrava
essere previsto, come richiesto anche da tutte le Regioni a statuto
speciale e dalle Province autonome - una cifra che poi potessimo
spendere in libertà, naturalmente rifacendoci agli elementi
obbligatori del PNRR, il quale fissa degli obiettivi ai quali
legittimamente noi avremmo dovuto rispondere in piena autonomia.
Noi sappiamo che così non è stato e, come dicevo, al di là degli
aspetti finanziari, questa è una lamentazione anche all'interno
degli incontri che noi facciamo nei tavoli dei diversi assessori,
con gli altri assessori regionali, ma anche dei presidenti. La
lamentazione nei confronti del Governo è proprio questo
atteggiamento che, tra l'altro a mio avviso, è anche peggiorato dal
fatto, e lo stiamo vedendo su una serie di bandi che stanno
uscendo, che la tempistica e le modalità applicative sono
cervellotiche. Pensiamo all'edilizia scolastica dove noi abbiamo
dei fondi che possono essere impiegati per le scuole dei comuni,
per le materne, per le elementari e per le scuole medie, e nel
bando si prevede che la progettazione venga fatta dal Ministero
alla pubblica istruzione. Scherzavamo qualche giorno fa con uno dei
Comuni che dovrebbe ricevere questi finanziamenti, il Comune di
Valtournenche che, come lei sa, ha dei problemi di edilizia
scolastica mica da ridere: figurarsi i progettisti che dovranno
occuparsi della scuola di Valtournenche quale tipo di impegno
metteranno nella progettazione. Ci sarà da ridere, perché il
rischio è che ti arrivi un cubo che va bene a Gioia Tauro come ad
Alghero.
Il piano non ha tenuto conto delle proposte e della
progettualità delle Regioni e soprattutto non c'è stato un dialogo
istituzionale. Ancora poco fa in un'assemblea, che è il Comitato
delle Regioni, io ho potuto esprimermi su questo tema, assieme a
colleghi di tutti i paesi dell'Unione europea, e ho ribadito la
totale insoddisfazione del mondo regionale e del mondo comunale
rispetto a questa attitudine.
La Giunta regionale, come lei ricorderà, aveva approvato a
ottobre delle proposte progettuali che ci erano state chieste
ancora dal governo Conte. Poi qualche mese dopo ci è stata chiesta
una priorità di progetti attraverso il ministro Gelmini, che
avrebbero dovuto prendere la circonvallazione, avere uno
sveltimento. Noi ne avevamo presentati tre e in realtà non abbiamo
più avuto notizie né degli uni né degli altri, ma dobbiamo inserire
all'interno delle caselle dei bandi nazionali queste nostre
esigenze. Ancora pochi giorni fa il ministro Gelmini ha detto che
comunque queste priorità che noi abbiamo segnalato finalmente
dovrebbero arrivare a destinazione.
Intanto i 119,7 milioni di euro riguardano il settore dei
trasporti e di alcuni lavori pubblici, quindi non è la cifra
complessiva, ma quella che è stata annunciata dal ministro
Giovannini nel settore di sua competenza. Sono risorse importanti,
ma sono in buona parte, come lei ha sottolineato, legate
all'elettrificazione della tratta Aosta-Ivrea, che noi consideriamo
indipendenti rispetto alle competenze e alle responsabilità
regionali, per la semplice ragione - rispondo alla domanda n. 2 -
che queste risorse destinate al miglioramento della rete
ferroviaria saranno gestite a spese del RFI. Non possono essere
ascritte, come da tabella ministeriale, a noi. Poi un giorno
ricostruiremo le ragioni per le quali loro hanno invece ascritto
alla Valle d'Aosta; evidentemente qualcuno si è presentato al
Ministero come Valle d'Aosta dicendo: "Questo è il
desiderata
della Valle d'Aosta", ma questo farà parte di una
storia che prima o poi emergerà.
Ovviamente la Regione continuerà a dialogare con RFI per
mantenersi informata sull'andamento degli interventi che ovviamente
condividiamo, perché l'elettrificazione è una vecchissima storia e
forniremo tutto il nostro supporto nelle interlocuzioni con i
soggetti istituzionali presenti sul territorio giacché, come lei
sa, esiste la spada di Damocle del 31 dicembre 2026 entro la quale,
per ottenere la validità dei finanziamenti europei, bisogna avere
concluso le opere. Sulla base anche di recenti richieste di
chiarimento da parte delle Regioni, è stato chiarito che quella è
una data non derogabile, tant'è che, tornando ai famosi 20 milioni
di euro dei borghi, che naturalmente non sono conteggiati nei 119
milioni, sono 20 milioni in più, il rischio qual è? Se tu non
riesci entro un anno a dimostrare che finisci per il 2026, è
previsto un commissariamento, ma se poi le opere non vengono
concluse, il paradosso è che devi restituire tu come Comune, perché
poi un altro degli aspetti paradossali è che molto spesso i bandi
sono direttamente indirizzati ai Comuni. All'inizio i Comuni - non
i nostri, ma ANCI - erano godutissimi di questa valorizzazione,
adesso cominciano a tremare e ad avere qualche dubbio, perché nel
momento in cui tu non finisci un'opera, mettiamo un borgo della
Valle d'Aosta che decide di spendere questi 20 milioni e non li
spende, io lo so cosa vuol dire nel momento in cui uno dovesse
risarcire, vuol dire la bancarotta del Comune.
Per quanto riguarda la terza domanda, sicuramente la Regione
continuerà a manifestare le considerazioni negative
sull'atteggiamento centralista che ha contraddistinto la
predisposizione del PNRR e la gestione dello stesso. D'altra parte,
le strutture dell'Amministrazione regionale: noi abbiamo una
task force
e di recente, come lei sa, abbiamo attinto a un
certo numero dei mille esperti che dovrebbero supportarci. Di
questi mille esperti quattordici sono stati assegnati alla Valle
d'Aosta, ma in questi quattordici non c'è nessun valdostano,
malgrado si fosse fatto uno sforzo di contatto con tutti gli ordini
professionali e malgrado queste persone guadagnino bene, per cui
nei quattordici ci sono sicuramente delle eccellenze, ma la logica
che oggi noi dobbiamo dare è quella di una guardiania di ogni
singolo Assessorato sui bandi che escono, per evitare di perdere
dei soldi. Un caso significativo di cui ci occuperemo in queste ore
è lo studentato dell'università: abbiamo dei soldi a disposizione,
li dobbiamo spendere entro il 31 dicembre del 2025 - non si sa
perché al posto del 2026 hanno messo il 2025 - e stiamo correndo
per trovare una soluzione.
Segnalo che, ad esempio, nella componente 4, tutela del
territorio e risorse idriche, nella missione 2, rivoluzione verde e
transizione ecologica, del PNRR abbiamo avuto per la sistemazione
idraulica e di mitigazione dei rischi naturali 16 milioni di euro,
anche quelli non sono di quella cifra là. È stato comunicato che
abbiamo 5 milioni per la pista ciclabile Issogne-Arnad, sono in
corso le interlocuzioni con altri ministeri, come dicevo, per la
digitalizzazione: anche su quello ci saranno fondi cospicui. Anche
nella missione sanità, per la quale è in via di definizione un
primo decreto di assegnazione per circa 5 milioni di euro per la
Valle d'Aosta e per la componente inclusione e coesione ci saranno
altri 6 milioni di euro.
Tra poche settimane noi avremo, rispetto alla cifra che lei ha
detto, un quadro esaustivo sui finanziamenti, che probabilmente
saranno più cospicui di quella cifra da lei indicata. Resta
l'elemento di insoddisfazione del rischio enorme di trovarci in
difficoltà per i tempi tecnici con i quali bisogna presentare le
richieste sulla base dei bandi nazionali.
Presidente -
Per replica consigliere Rollandin.
Rollandin (PA) -
Grazie Assessore per aver delucidato una
serie di punti che credo abbiano evidenziato l'urgenza di andare ad
esaminare e soprattutto come pensare di risolvere alcuni problemi
che sono stati qui annunciati, perché i tempi sono strettissimi.
Non ci sono elementi tali di certezza per cui si possa partire con
il piede giusto, è ancora tutto da fare.
Con questa interpellanza noi abbiamo cercato di riprendere un
tema particolarmente difficile. Le chiederei anche di fare magari
una riunione
ad hoc
su questo tema, insieme a quelli che lei
ritiene opportuno, ma credo che sia, come lei ha voluto ricordare,
un tema che è trasversale. C'è l'aspetto definitivo non solo dei
trasporti, c'è quello che si può fare e si deve fare a livello del
PNRR, tenendo conto anche di quelle che sono a oggi delle
situazioni con delle tempistiche - come lei ha ricordato -
cervellotiche per quanto riguarda la scuola, il che la dice lunga
su come sono interpretate alcune difficoltà che noi abbiamo e
dovremmo risolvere.
Sotto questo aspetto è molto importante che da una parte sia
evidenziato come non sono sufficienti i fondi necessari per
risolvere alcune delle nostre problematiche, perché nemmeno con 119
milioni di euro, che poi come dimostrato alla fine sono solo 13
milioni, si riesce a risolvere il problema dei trasporti e della
ferrovia. Qui c'è da intervenire in tempi rapidissimi per poter
sapere se evidentemente siamo sulla linea corretta per ottenere dei
risultati che siano conseguenti a dei finanziamenti che sono ancora
tutti da definire.
Credo che la situazione sia drammatica, e la ringrazio di aver
voluto correttamente sottolinearla. C'è l'esigenza, credo da tutti
condivisa, di attivare nel più breve tempo possibile una situazione
che ci permetta di capire dove andare a parare. Io credo che questo
sia urgente. Grazie comunque delle delucidazioni.
Presidente -
Sospendiamo brevemente per arieggiare i
locali. Ci vediamo tra dieci minuti.
La seduta è sospesa dalle ore 18:10 alle ore 18:30.
