Classificazione
ASSISTENZA SANITARIA E OSPEDALIERA



Oggetto del Consiglio n. 370 del 24 febbraio 2021 - Resoconto
OGGETTO N. 370/XVI - Interrogazione: "Valutazioni sul
mantenimento dell'ospedale da campo e sul relativo
utilizzo".
Sammaritani (Presidente) -
Passiamo alla trattazione del
punto 19 all'ordine del giorno. La parola all'assessore
Barmasse.
Barmasse (UV) -
I consiglieri regionali interrogano
l'assessore regionale per sapere quale sia stato l'utilizzo
dell'ospedale da campo, in particolare specificando quali siano
stati i dati medi di occupazione dei posti letto, suddividendoli
mese per mese dall'allestimento dello stesso fino a oggi.
L'ospedale da campo di Aosta è attivo dal 27 novembre 2020 a
oggi e dispone di 22 posti letto per pazienti non gravi Covid
positivi. Il tasso medio di occupazione dei posti letto per mese è
il seguente: mese di dicembre, dall'1 al 31 dicembre 2020, tasso di
occupazione del 27,6 percento; tasso di occupazione del mese di
gennaio, 30,6 percento; tasso di occupazione dall'1 al 16 febbraio,
14,2 percento.
Si chiede se alla luce di tali dati siano state fatte
valutazioni sul lasso temporale di mantenimento del campo e sul
relativo utilizzo. Nonostante la Valle d'Aosta allo stato attuale
registri una situazione estremamente favorevole in termini di
contagi, data la natura dell'offerta ospedaliera regionale
strutturata su di un unico presidio e fintanto che non sarà
possibile escludere possibili ulteriori recrudescenze dei contagi,
cioè quelle cosiddette ondate, si è deciso per il mantenimento
della struttura da campo; a mio avviso cosa ancora più attuale,
visto il problema delle varianti e delle zone cosiddette rosse
dovute proprio a queste varianti.
Sono in corso a tal riguardo valutazioni congiunte tra azienda
USL, Assessorato alla sanità e Dipartimento della Protezione civile
della Valle d'Aosta, che è il soggetto attuatore delle azioni
durante la pandemia, sia relativamente ai tempi di mantenimento
della struttura in quanto ospedale, sia relativamente a un suo
eventuale utilizzo anche per altre attività, come ad esempio
somministrazione di terapie monoclonali in regime di ricovero per
particolari categorie di pazienti, cioè pazienti affetti da Covid,
ma che sono a elevato rischio di poter sviluppare una malattia
grave.
Sono stati intercorsi anche dei carteggi direttamente
dall'Assessorato con il comando dell'Esercito proprio per
richiedere, alla luce anche dell'attuale situazione o
dell'eventuale evoluzione dell'attuale situazione epidemiologica,
il mantenimento dell'ospedale in sede ad Aosta.
Presidente -
Per la replica la parola al consigliere
Spelgatti.
Spelgatti (LEGA VDA) -
Grazie assessore Barmasse per
questi dati, ma sono decisamente sconfortanti. Ricordo, nel momento
in cui è stata fatta questa scelta dell'ospedale da campo, che
avevo già presentato un'iniziativa chiedendo: "Ma possibile che con
tutti gli immobili che abbiamo a disposizione come Regione dobbiamo
allestire un tendone? Vi sembra la scelta più congrua?". Anche
perché non era difficile immaginare che prendere dei pazienti già
in condizioni non ottimali e metterli dentro una tenda, non era
proprio il massimo della vita. Quindi il fatto di scegliere
eventualmente di metterli dentro degli immobili, delle strutture
fisse, sarebbe stata cosa buona e giusta e questa scelta si sarebbe
potuta fare. Infatti, su 22 posti letto le percentuali del 27,6,
del 30 e del 14 percento di utilizzo sono chiaramente sconfortanti,
quindi la scelta evidentemente è stata fallimentare, ma non era
difficile da prevedere.
Il problema è questo: abbiamo un Presidente della Regione, sì o
no? Ogni tanto il Presidente della Regione si ricorda che comunque
dovrebbe anche rispondere delle scelte effettuate?  Qua ci si
nasconde sempre dietro gli assessori. Ricordo: sulla scelta
dell'ospedale da campo, sul Palaindoor e quant'altro. Lei manda
sempre avanti i suoi assessori a rispondere, lei è sempre zitto,
muto, non parla mai, cosa che invece dovrebbe fare, perché come
Presidente della Regione lei avrebbe la responsabilità di
coordinare chiaramente i suoi assessori e sostanzialmente anche di
proteggere le spalle rispetto a certe scelte. Ma per lo meno per le
scelte che competono a lei, perché la Protezione civile a chi
spetta? Chi è che ha il ruolo di responsabilità in relazione alle
scelte della Protezione civile? Palaindoor: parlano sempre gli
assessori; una volta è colpa di Barmasse, una volta è colpa di
Guichardaz... È lei! È lei che fa le scelte. Le scelte della
Protezione civile sono sue. Quindi delle due l'una: o la Protezione
civile non è coordinata, e quindi lei non sa che cosa fa la
Protezione civile e quindi questo è un problema, oppure lei ha
scelto, in qualità di Presidente con competenze prefettizie,
comunque certe scelte le ha fatte lei, in coordinamento chiaramente
con i suoi assessori.
E allora perché lei non risponde mai delle scelte che fa? Perché
parlano sempre i suoi assessori? I suoi assessori non si stancano
di dover rispondere al posto suo in relazione a delle scelte che
comunque sono sue? Punto di domanda!
