Classificazione
ASSISTENZA SOCIALE
Politiche giovanili



Oggetto del Consiglio n. 1096 del 25 marzo 2015 - Resoconto
OGGETTO N. 1096/XIV - Interpellanza: "Individuazione di nuove
strategie per la prevenzione del disagio giovanile".
Presidente -
Per l'illustrazione chiede la parola la
Consigliera Fontana; ne ha facoltà.
Fontana (PD-SIN.VDA) -
Grazie Presidente.
Con questa interpellanza vogliamo porre l'attenzione sul disagio
giovanile. Siamo molto preoccupati dei numerosi atti vandalici in
cui sono coinvolti sia ragazzini che ragazzine minorenni; ultimo
episodio, sabato sera nel centro di Aosta: quattro ragazzi hanno
danneggiato insegne e cartellonistica dei negozi, con l'intervento
della Polizia che ha dovuto chiedere addirittura rinforzi per
riuscire ad identificare gli autori dei danneggiamenti. Ci deve far
riflettere il comportamento di questi ragazzi, che non si rendono
conto a cosa vanno incontro e sono convinti che, perché sono
minorenni, possono fare tutto ciò che vogliono. Apprezzo il tavolo
di lavoro intrapreso con le Forze dell'ordine, in particolare con
la Commissione per il coordinamento delle attività e dei servizi
minorili erogati dall'amministrazione della giustizia e dei servizi
della Regione Valle d'Aosta. Per questi motivi volevo sapere
dall'Assessore competente se intende porre in essere strategie
maggiormente incisive nella prevenzione del disagio giovanile,
attraverso tipologie di attività di formazione, di
sensibilizzazione che coinvolgono, oltre alle scuole, anche e
soprattutto le famiglie. Grazie.
Presidente -
Grazie. Per la risposta ha chiesto la parola
l'Assessore Fosson; ne ha facoltà.
Fosson (UV)
- Grazie Presidente.
Questo non sarà un intervento appassionato come quello
precedente, ma è una risposta con la quale si dice che si condivide
la sua preoccupazione, e mi sembra giusto che lei sollevi ancora,
di fronte a tutto il Consiglio, queste problematiche. Siamo tutti
un po' disorientati per la nostra capacità, come società, di non
educare i giovani (che stanno bene e che non hanno niente)
all'illegalità e contro i danni vandalici sul tema dell'alcolismo
di cui abbiamo già parlato altre volte.
Siamo quindi molto preoccupati, anche se disorientati, perché
non si può dire che non si stia facendo niente, ma forse non basta
o forse non è fatto in sinergia, tra tutti i soggetti interessati.
Il principio da cui partiamo (lo ha segnalato anche lei) è quello
seguito ormai da anni dalla Struttura Famiglia e politiche sociali
dell'Assessorato, che affronta le problematiche inerenti al disagio
in un'ottica di attenzione non solo verso il singolo, ma a partire
dalla famiglia; abbiamo visto che rivolgersi solo al singolo, senza
valutare anche il contesto, dove egli vive non va, quindi è questo
il principio di lavoro. Poi è chiaro che questo percorso di
sensibilizzazione e di attenzione va fatto con le Forze
dell'ordine, che sono impegnate e qualche volta anch'esse
disorientate, perché fanno dei provvedimenti, procedendo a volte
con arresti, ma anche loro sono mortificate qualche volta dalla non
consequenzialità di certi loro atti.
Per rispondere, all'interno delle attività previste nella
collaborazione con il Centro per la Giustizia Minorile, il famoso
CGM, per il 2014-2015, è stato fatto di recente un incontro sulla
tematica della legalità con l'obiettivo di individuare e
sistematizzare le azioni tra tutti gli operatori con i progetti già
in atto sul territorio regionale, in collaborazione tra l'altro con
le Forze dell'ordine, la Polizia di Stato, l'Arma dei Carabinieri,
la Polizia locale, coordinandole tra loro per promuovere un
ulteriore sforzo. Poi è stata istituita, con deliberazione del 4
maggio 2007, quella che lei citava: la Commissione per il
coordinamento delle attività dei servizi minorili erogati
dall'Amministrazione della giustizia e dei servizi della Regione di
Aosta, che sostanzialmente attua una collaborazione con il Centro
per la giustizia minorile del Piemonte, della Valle d'Aosta, della
Liguria e di Massa Carrara, come punto di riferimento, in favore
delle attività poste in essere con i minori valdostani
nell'organizzazione di attività informative e formative nelle
scuole. La commissione si riunisce annualmente per concordare le
attività da porre in essere e ci siamo confrontati nel mese di
febbraio proprio su questo. È quindi attivo anche il protocollo di
collaborazione tra la Regione Valle d'Aosta e questi centri a cui
facevo cenno.
Oltre a questo, funziona da diversi anni un servizio che era
nato nel 2004 (me lo ricordo bene), denominato ADE (Assistenza
Domiciliare Educativa): vi sono degli educatori e degli operatori
sociosanitari che seguono tutti quei casi di minori in disagio
segnalati dalle scuole, in un modo che mi sembra molto
intelligente, nel senso che li fanno stare insieme, d'estate li
portano a dei periodi di vacanza nei rifugi, seguendoli anche
all'interno del nucleo famigliare. È un intervento anche abbastanza
consistente dal punto di vista economico, finalizzato alla presa in
carico di situazioni di minori in difficoltà che non siano ancora
arrivati a gesti inconsulti, proprio nell'ottica, come chiedeva
lei, di una maggior prevenzione.
Ora, l'atto che abbiamo firmato l'altro giorno, che lei
sottolinea (e la ringrazio), è nato proprio da un incontro di
queste preoccupazioni col Questore di Aosta (e ringrazio anche lui)
ed è per mettere in atto proprio un percorso di educazione alla
legalità. Lo dicevo già prima: mi sembra che il problema sia
soprattutto educativo, nel senso che non deve essere considerato
come un atto liberatorio quello di commettere un atto vandalico.
Analogamente sugli anziani, l'abbiamo visto anche coi
Tablet
, c'è una richiesta del cittadino, di occuparsi in
queste attività di aiuto, di educazione al giovane, anche a scopo
formativo, alò fine di diffondere.
Presidente -
Un po' di silenzio in aula, per
gentilezza...grazie.
Fosson (UV)
- ...la cultura della legalità e il rispetto
delle istituzioni, che sono patrimonio poi di tutti, e non sono di
qualcuno, nell'ottica di una partecipazione civile. Mentre stavo
preparando questa interpellanza, è poi venuto di nuovo fuori
l'episodio che diceva lei, del sabato sera e dei ragazzi che vanno
in giro, bevono ed assalgono i poliziotti che hanno qualche anno
più di loro, che è gente che lavora, e questi sono episodi tristi!
Forse non ne siamo abbastanza coscienti a livello di comunità e
occorre rivolgere verso questo un'attenzione educativa maggiore di
quella che adesso svolgiamo tutti. Comunque la ringrazio di questa
sottolineatura, dell'importanza di questo lavoro che cerchiamo di
fare, le assicuro, con tutta la nostra attenzione, cercando
soprattutto di lavorare tutti insieme. Le confesso che non è
facile; come diceva lei, siamo tutti un po' preoccupati.
Presidente -
Grazie Assessore. Per la replica chiede la
parola la Consigliere Fontana; ne ha facoltà.
Fontana (PD-SIN.VDA) -
Ringrazio l'Assessore per la
risposta.
Effettivamente ciò che mi ha fatto scattare un pochino la molla
per fare questa interpellanza è l'ultimo episodio di sabato sera.
Ho poi apprezzato che al TG3 il Questore di Aosta abbia spiegato
molto bene quello che sta succedendo. Secondo me bisogna andare
proprio in quella direzione: fare uno sforzo e magari fare una
campagna di informazione spiegando a questi ragazzi che non è vero
che essendo minorenni non vadano incontro a niente; intanto
rovinano loro stessi, ma poi mettono anche in difficoltà le proprie
famiglie. E poi magari avere la capacità, io non so in che modo, di
riuscire a capire perché fanno questi gesti, perché il lavoro
intrapreso è veramente tanto. Nessuno accusa le istituzioni, ci
mancherebbe altro, ci sono una marea di servizi della Regione ed i
servizi sociali che vanno, tutti, in quella direzione, ma se non
riusciamo a trasmettere queste cose c'è qualcosa che non funziona!
Io direi che forse una campagna di informazione...lo dico perché
casualmente ho ascoltato il TG3 e mi ha fatto piacere sentire il
Questore che spiegava queste cose, perché bisogna dare merito e
fare un ringraziamento alle Forze dell'ordine per il lavoro che
stanno facendo, ma non solo a loro, anche a tutti gli attori che
vanno in questa direzione, perché più di questo non si sa che cosa
fare. Qui bisogna intervenire, anche le famiglie devono fare il
massimo, però, davvero, forse questa campagna di informazione che
entra in tutte le case, spiegando bene a che cosa si va
incontro...proviamo magari a fare ancora uno sforzo tutti insieme,
per vedere se si riesce a trasmettere a questi ragazzi...perché da
quello che si legge lo fanno poi per noia! Ma è assurdo veramente!
Con tutte le cose belle che ci sono da fare, loro distruggono! È
questo forse che bisogna avere la capacità di trasmettere a questi
ragazzi: intanto capire perché lo fanno, e poi cercare di far
capire che ci sono altre cose più importanti. Comunque il lavoro
che si sta facendo è tanto, nessuno vuole sminuire questo, ed è
anche per solidarietà alle Forze dell'ordine che sono sul
territorio e stanno facendo il massimo. Grazie.
Presidente
- Grazie. Come annunciato, quindi, proseguiamo
con l'ordine del giorno passando al punto 22.
