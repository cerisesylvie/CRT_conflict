Classificazione
AMBIENTE
Stoccaggio e smaltimento rifiuti



Oggetto del Consiglio n. 1600 del 19 novembre 2015 - Resoconto
OGGETTO N. 1600/XIV - Ritiro delle Mozioni: "Predisposizione
di un nuovo piano di gestione dei rifiuti" e "Impegno per
l'attuazione degli indirizzi in materia di gestione dei rifiuti
approvati dal Consiglio regionale". (Approvazione di una
Risoluzione. Reiezione di altra Risoluzione).
Presidente -
Colleghi, come avevamo concordato in
Conferenza dei Capigruppo, esaminiamo insieme due punti, il 28 e il
31, sui quali sono arrivate anche due risoluzioni che sono in
distribuzione e che sono iscritte d'ufficio perché riguardano
l'argomento. Una risoluzione è dell'ALPE e dell'UVP e una
risoluzione è dei Capigruppo della maggioranza e dell'Assessore
Bianchi.
Chi chiede la parola per l'illustrazione? La parola al collega
Cognetta.
Cognetta (M5S) -
Grazie Presidente.
Descrivo brevemente la mozione presentata dal Movimento Cinque
Stelle. Sulla questione rifiuti sapete che c'è stata la pronuncia
del TAR qualche tempo fa, una cosa che ha preoccupato parecchio
tutti quanti i valdostani e chiaramente anche noi. Ci sono tutta
una serie di documenti che stanno per essere approvati
dall'Assessorato, così come ci sono state nel corso di questa
legislatura tutta una serie di discussioni rispetto a gli indirizzi
che questa Regione dovrebbe prendere rispetto alla gestione dei
rifiuti. Noi con questa mozione chiediamo tre cose piuttosto
evidenti.
La prima riguarda sostanzialmente il fatto di opporsi alla
sentenza del TAR. Quello che il TAR ha stabilito non è corretto
secondo noi, ma penso neanche per il governo regionale, quindi
chiediamo al governo stesso di fare una opposizione, là dove è
fattibile, nei termini, nei modi e nelle sedi ovviamente possibili,
e di farla al più presto.
Il secondo punto invece riguarda una questione un pochino più
tecnica, cioè se all'interno del nuovo piano rifiuti si possa in
qualche modo gestire in maniera differente la questione dei rifiuti
differenziati. In particolare, ho avuto modo in passato, attraverso
delle interpellanze e delle interrogazioni, di spiegare che
attualmente il costo di questi materiali che recuperiamo è in gran
parte utilizzato per pagare la gestione del materiale stesso,
questo con un danno o comunque con poco risultato economico da
parte degli utenti, perché noi crediamo che chi si sforza di fare
la differenziata, poi debba averne dei benefici. Se questi benefici
finiscono per la maggio parte a chi gestisce il rifiuto
differenziato, per questioni tecniche o per altri motivi - questo
non l'ho ancora appurato, ma comunque è una cosa importante - se
questo non permette alla fine di avere una ricaduta sul sistema al
fine di abbassare la tariffa, allora chiaramente è un cosa che
vorremo invece che venisse presa in considerazione.
Collegandomi a questo, il terzo punto valuta il fatto che la
Regione si certifichi come piattaforma CONAI, cioè che in qualche
modo possa gestire, direttamente o attraverso una convenzione con
qualche struttura, la parte dei rifiuti differenziata, che sta
crescendo e che noi speriamo cresca sempre di più. fino ad arrivare
all'ambizioso risultato dei rifiuti zero. È quello che noi
auspichiamo come risultato definitivo di quella che dovrebbe essere
la politica dei rifiuti in questa piccola regione. Grazie.
Presidente -
Grazie. La parola al collega Roscio.
Roscio (ALPE) -
Sì, grazie Presidente.
Per illustrare la nostra mozione. Noi arriviamo a discutere di
queste mozioni con un certo ritardo, perché erano delle iniziative
che erano già state presentate nel passato Consiglio e che, per
questioni tecniche e di tempo, sono state poi rinviate all'adunanza
di oggi. Per poco non abbiamo discusso l'argomento ieri, che era il
terzo anniversario della data del referendum, quello che poi ci ha
condotti fino a qui.
Sul referendum vorrei spendere qualche parola, perché comunque è
un evento che va ricordato, al di là della tematica dei rifiuti. È
stato un evento molto significativo dal punto di vista della
partecipazione dei cittadini alla volontà di poter partecipare alle
scelte politiche che vengono fatte. È una data da ricordare, ma
bisogna anche rammentare che i risultati che erano connessi con il
significato del referendum sono ancora da venire, perché ancora
oggi noi stiamo parlando di quali indirizzi politici dare alla
gestione dei rifiuti in Valle d'Aosta.
Questo è un momento in cui ancora una volta occorre fare
chiarezza, perché noi riteniamo che non sempre sia stata abbastanza
chiara la tematica. Il tema dei rifiuti, specialmente in questo
momento, non è banale, anzi è estremamente complesso per tutte le
normative che si sovrappongono e per la complessità tecnica che è
connessa al tema dei rifiuti. Soprattutto oggi, nel momento in cui
la Regione si trova a dover dare delle linee politiche precise, per
individuare la migliore gestione, è un momento in cui bisogna avere
un approccio quanto mai serio ed è quello che noi cerchiamo di
mantenere. Era lo stesso approccio serio che aveva avuto il
referendum, o meglio il pre-referendum, perché l'approccio che era
stato seguito allora, non era e non poteva neanche essere
ideologico, così come oggi l'approccio non può essere ideologico.
Allora, per necessità dettate dal tema, perché si stava andando
verso una pronunciazione popolare, bisognava decidere se sì o no,
quindi si doveva trovare una sintesi. Si è dovuto dire se si era a
favore o contro il pirogassificatore, ma il problema vero non era
un impianto. Il problema vero era che questa Regione, allora come
oggi, non rispondeva alle norme che esistevano già a quel tempi.
Parliamo del 2012 ma le norme erano ancora precedenti e la Regione
non adempiva a una corretta gestione dei rifiuti.
Il problema vero è che noi oggi dobbiamo parlare di gestione dei
rifiuti, non di impianti per i rifiuti; gli impianti vengono
successivamente. Principalmente bisogna dare alla Valle d'Aosta un
sistema complessivo che funzioni, ed quello di cui ancora oggi
stiamo discutendo e su cui stiamo lavorando. Allora l'idea era
quella di dare un modello gestionale che rispettasse appieno le
norme che riguardano le discariche, tanto è vero che la raccolta
della frazione organica è stata avviata, ma non è ancora stata
completata su tutto il territorio regionale. In più, si teneva
conto di quella che è nota come la gerarchia dei rifiuti. Vorrei
ricordare che la gerarchia dei rifiuti è un elenco di priorità che
la normativa a ogni livello, da quella europea a quella nazionale,
stabilisce come azioni da intraprendere una prima dell'altra.
Un'altra cosa che non bisogna dimenticare è il contesto in cui
troviamo. Noi dobbiamo parlare della gestione dei rifiuti nella
Valle d'Aosta e non ha senso fare paragoni con regioni molto più
grandi, ma anche molto più complesse e con gestioni molto più
difficoltose, come possono essere per esempio la Campania. Allora,
proprio nell'ottica della gestione, non degli impianti, era stato
proposto uno scenario alternativo che ancora oggi ha una sua
validità, ma che allora il governo non aveva voluto analizzare e
non aveva voluto fare uno studio comparativo serio, come invece era
stato chiesto a gran voce anche dai cittadini. E questa è una pecca
originaria di cui ancora oggi paghiamo le conseguenze, perché una
vera comparazione tecnica sugli scenari da mettere in campo non è
mai stata fatta. Gli unici studi che erano stati fatti si basavano
su delle ipotesi che oggi si sono rivelate sbagliate, numeri alla
mano, perché l'evoluzione che allora si pensava, era una produzione
di rifiuti in continua crescita. Oggi noi sappiamo che la
produzione dei rifiuti è diminuita. Si pensava anche che certi
obiettivi della raccolta differenziata non fossero perseguibili.
Invece oggi - è un dato di fatto - anche mettendo in campo solo
poche azioni, come quella della raccolta dell'organico ad Aosta e
nella Mont Rose, si è visto che si può tranquillamente andare oltre
il 50 per cento, e questo non è banale, perché noi dobbiamo
ricordare che ci troviamo in Valle d'Aosta. Quei rifiuti su cui si
basavano le scelte fatte allora, oggi non ci sono più. Le scelte
politiche che erano state fatte allora, al di là delle ideologie,
erano fondate su dati che oggi si sono rivelati completamente
errati.
In più, c'è il fatto che l'evoluzione continua, cioè il mondo
non si ferma. Il 2010 non è uguale al 2015 e oggi i rifiuti che
sarebbero da destinare all'impianto non ci sono, ma nel tempo
saranno destinati ancora di più a diminuire. La conseguenza è che
prima di ragionare sugli impianti, noi dobbiamo pensare - l'ho già
detto diverse volte, ma lo ripeto ancora una volta - di
riorganizzare il sistema e di dare una gestione. Vorrei ricordare
solo un dato che potrebbe fare riflettere. A oggi il 70 per cento
di quello che viene conferito in discarica sarebbe recuperabile,
senza andare a fare impianti di nessun tipo, né caldi né freddi, ma
semplicemente riorganizzando il sistema e migliorando la capacità
di intercettazione dei rifiuti. Il 70 per cento è una cifra che fa
riflettere.
Non solo il contesto della produzione e dei risultati raggiunti
dalla Regione - di questo bisogna dare atto, perché alcuni
risultati sono stati raggiunti - ma ci sono anche le variazioni
normative che sono intervenute e che probabilmente interverranno.
Per normative intervenute io intendo il decreto sblocca Italia, e
per quelle che interverranno intendo il collegato ambientale, che
probabilmente risolverà dei problemi. Ma la risoluzione dei
problemi della Valle d'Aosta sono da cercare nelle norme che allora
già esistevano, perché ragionando in base ad esse oggi noi saremmo
in grado di risolvere i problemi, senza dover per forza pensare a
quello che verrà da adesso in poi.
C'è un'altra cosa importantissima, che è il problema di quello
che vanno a pagare i cittadini, perché bisogna ricordare che tutti
gli investimenti ricadono nelle tasche dei cittadini, tutti gli
investimenti. Oggi la Valle d'Aosta dovrà fare degli investimenti
per dare una gestione che funzioni. La scelta che era stata fatta
allora si basava su un
projet
financing
, cioè un
sistema di finanziamento dell'opera dove i privati finanziavano di
tasca loro, con l'ausilio delle banche, ovviamente, ma era un
meccanismo quasi diabolico, perché i cittadini avrebbero pagato i
costi di ammortamento nelle tariffe. Praticamente era una
operazione, per chi la faceva, migliore come rendimento del mettere
i soldi in banca. Erano soldi certi, ma siccome l'investimento era
enorme - enorme e anche del tutto inutile; si parlava di 225
milioni di euro - questo avrebbe voluto dire un ricarico sui
cittadini insostenibile. Questa cosa non la dice Roscio, non la
dice il gruppo ALPE, ma la dicono gli approfondimenti che sono
stati fatti nella Commissione speciale e successivamente nella III
Commissione dove avevamo lavorato assieme ai colleghi o dove siamo
riusciti a trovare delle condivisioni sui temi, che andavano ben al
di là delle competenze e delle divisioni di partito. L'approccio è
stato quello di cercare di risolvere un problema in maniera del
tutto trasversale.
L'Europa già dal '75 ha legiferato in questa materia, ma anche
noi in Italia almeno dal 2006 abbiamo norme precise. Anzi, ad dire
il vero, visto che tutto nasce dal decreto Ronchi, abbiamo norme
precise già dal '97. Se si rispettano le norme, considerando il
percorso che ormai è intrapreso - il mondo è cambiato e non si può
più tornare indietro - se si va verso l'omogeneizzazione della
gestione, cioè una gestione unica su tutto il bacino della Valle
d'Aosta, se si estendono le raccolte anche dell'organico su tutta
la Valle d'Aosta, se si mette a regime il sistema di raccolta con i
flussi che sono già stati fatti, le prospettive di evoluzione
futura faranno sì che l'impianto che allora era stato pensato sarà
completamente inadatto al contesto valdostano e completamente
antieconomico. Sarebbe veramente un bagno di sangue, perché non
saremmo in grado di garantire i rifiuti per farlo funzionare. Già
allora i costi erano molto elevati e i 150 euro a tonnellata
diventerebbero 300 euro. Nessun impianto forse nel mondo ha quei
costi e non possiamo darlo noi come amministratori, se vogliamo
essere seri. Non ha senso non dal punto di vista generale, ma dal
punto di vista del contesto valdostano. Se noi ci dotiamo di una
gestione rispettosa della legge e della gerarchia dei rifiuti,
quell'impianto non è più compatibile oggi con il nostro contesto.
Questo è un discorso tecnico e politico, ma non ideologico. Conti
alla mano questa cosa si può tranquillamente dimostrare,
colleghi.
Il secondo problema vero, oggi, è che la Regione dia degli
indirizzi politici chiari su quello che intende fare. Indirizzi
politici chiari sulla gestione che la Regione intende mettere in
campo da qui al prossimo futuro. La mozione, quindi, chiede al
governo di andare a difendere quegli indirizzi politici - ripeto:
politici - che questo Consiglio aveva approvato e sui quali non si
era voluto entrare nel merito tecnico. Si era voluti rimanere su un
livello diverso, dicendo che gli indirizzi delle scelte della
Regione Valle d'Aosta erano questi. Vogliamo come Consiglio
ribadire fortemente questa scelta?
Noi del gruppo ALPE assieme all'UVP abbiamo presentato una
risoluzione che va a fare un ragionamento, perché fino qui è
l'analisi, ma da adesso in poi cosa facciamo? Riusciamo a dotarci
di quegli indirizzi e a farlo in maniera il più possibile
condivisa?
Presidente, le chiedo se illustrare adesso anche la risoluzione,
oppure mi fermo e aspetto?
Presidente -
Se ha depositato una risoluzione la può
anche già illustrare, ma nessuno l'ha ancora presentata. Può
annunciare di averla presentata e poi...
Roscio (ALPE) -
Quindi non la illustro?
Presidente -
Faccia come vuole, ha ancora 15 minuti.
Prego, può continuare.
Roscio (ALPE) -
Fino qui ho inteso dimostrare che i
ragionamenti fatti, prima in Commissione, poi anche in Consiglio e
portati avanti anche dal governo, erano indirizzi che non avevano
nulla di ideologico e che invece erano basati sull'analisi di
quello che è successo, delle normative esistenti e di
null'altro.
A oggi noi abbiamo un piano gestionale dei rifiuti, che data
ancora del 2003. Quel piano risponde a degli adempimenti normativi
dell'Unione Europea, con la direttiva europea n. 98 del 2008, che
sono stati recepiti anche in Italia dalla legge quadro sui rifiuti,
il decreto legislativo n.152 ormai notissimo, e che anche la
normativa regionale recepisce, dicendo che ogni cinque anni il
piano di gestione dei rifiuti deve essere aggiornato. Noi quel
piano non l'abbiamo mai aggiornato: dal 2008 a oggi quel piano è
rimasto lettera morta e addirittura non ha neanche trovato piena
applicazione. Abbiamo detto e siamo ancora oggi convinti di essere
ampiamente in ritardo. Riteniamo che i tempi vadano recuperati in
qualche modo e quindi bisogna dotarsi di un piano.
In che modo dobbiamo dotarci di un piano, lo dice chiaramente la
norma, la quale dice che esiste una gerarchia da rispettare e in
base a questo noi riteniamo che bisogna agire. La nostra
risoluzione impegna a dare degli indirizzi politici chiari su cosa
deve contenere il piano. La nostra idea è che il piano deve partire
dal punto uno, quindi dalla prevenzione. Noi dobbiamo fare in modo
che a capo di tutte le azioni intraprese ci sia la prevenzione: noi
dobbiamo produrre sempre meno rifiuti e sempre meno dobbiamo
portarne in discarica. Noi dobbiamo riuscire ad arrivare, in
secondo luogo, a fare il riciclaggio, cioè recuperare materiale
almeno ai sensi della legge, ma addirittura oltre, fino a
raggiungere davvero quell'obiettivo, che anche i colleghi del
Movimento Cinque Stelle auspicavano, di arrivare a rifiuti zero.
Progressivamente, per
step
, ma deve essere quella la linea
di orizzonte, la strategia da perseguire. Dobbiamo garantire
veramente il reale recupero del materiale, prima di pensare ad
altri tipi di recupero.
La nostra risoluzione non vuole neanche entrare nel dettaglio di
cosa deve essere fatto, perché ci penseranno i tecnici a dircelo,
però alcune cose si possono dire. Perché bisogna andare a
recuperare quanto più materiale possibile e andare a ridurre quanto
più materiale da portare in discarica? Perché noi a oggi abbiamo
un'unica discarica regionale e vogliamo fare in modo di allungare
la sua vita il più possibile, per non essere costretti ad aprirne
un'altra. Questo è importantissimo.
L'altro elemento altrettanto importante, siccome sono passati
ormai 12 anni rispetto all'ultimo piano, è che noi chiediamo nella
nostra risoluzione che, qualora si verifichino cambiamenti
significativi alla produzione o anche a livello normativo, vi sia
la possibilità di andare a rivedere il piano e quindi di pensare a
eventuali aggiornamenti.
Ultima cosa: vediamo di condividere le scelte che oggi non sono
ancora state scritte nero su bianco. Il luogo deputato per farlo
sarà la discussione del piano dei rifiuti, sulla futura gestione
dei rifiuti. Però noi chiediamo che alcuni principi in tal senso
vengano condivisi con la Commissione e con il Consiglio. Non
chiediamo in questa fase di andare a dire quale deve essere il
modello gestionale, però vogliamo chiedere che ci sia condivisione
su questo punto.
Altre cose, non secondarie. Vogliamo che qualsiasi siano le
scelte - vogliamo che siano le scelte migliori per la Valle d'Aosta
- le ricadute tariffarie sui cittadini debbano essere il più
possibile contenute. Noi non vogliamo dotare la regione di un
impianto e di un sistema di gestione che funzioni a scapito delle
tasche dei cittadini. Vogliamo che le due cose trovino un punto di
equilibrio.
Io mi fermerei qui, spero di non essere stato troppo lungo e di
non avervi annoiati. Aspettiamo le risposte del governo e dei
colleghi che vorranno intervenire. Grazie.
Presidente -
Siamo ancora in discussione generale, chi
chiede la parola? La parola al collega Nogara.
Nogara (UVP) -
Merci Président.
Visto che ci è stata consegnata una risoluzione da parte della
maggioranza, che un'altra l'abbiamo presentata noi e che abbiamo
ascoltato le varie sensibilità con la presentazione delle mozioni,
io chiederei una sospensione per un confronto tra l'Assessore
Bianchi e i Capigruppo della minoranza, per discutere se sia
possibile arrivare a una risoluzione condivisa, discutendo su quali
potrebbero essere i punti sui quali riusciamo a venirci
incontro.
Presidente -
Assessore?
Bianchi (UV) -
Sì, certamente. La risoluzione che è stata
presentata era già stata fatta vedere ai gruppi di minoranza lo
scorso Consiglio. Ben venga la possibilità di vedersi e di trovare
la giusta soluzione da parte di tutti i gruppi del Consiglio.
Presidente -
Facciamo una sospensione dei lavori e una
riunione per vedere se si riesce a trovare una definizione comune
in merito alle due risoluzioni.
La seduta è sospesa dalle ore 11.13 alle ore 11.57.
Presidente -
Possiamo riprendere i lavori. Colleghi, chi
intende prendere la parola?
La parola all'Assessore Bianchi.
Bianchi (UV) -
Illustro la risoluzione che abbiamo
presentato come maggioranza, per far capire anche a chi ci ascolta.
Mi dispiace che non si sia raggiunto un accordo, proprio su un
punto che a mio avviso poteva essere ripreso tranquillamente
all'interno del piano rifiuti, in Commissione. Comunque, entrerei
nel merito della risoluzione che abbiamo presentato come
maggioranza.
Presidente -
Un po' di silenzio, per cortesia.
Bianchi (UV) -
La gestione dei rifiuti deve essere
inquadrata in un contesto normativo complesso e in continua
evoluzione, nel quale la Regione rappresenta uno degli attori
coinvolti nel raggiungimento di obiettivi e finalità che sono
fissati e governati a livello comunitario e statale. Le attività
che la Regione ritiene di dover porre in atto non possono quindi
prescindere dalla verifica costante della coerenza con gli
obiettivi e le finalità che le normative comunitarie e statali
pongono. La corretta gestione dei rifiuti deve essere rispettosa
della gerarchia, che individua le attività volte alla prevenzione
nella produzione degli stessi e nella riduzione dei rifiuti da
avviare allo smaltimento come prioritari.
Qui dobbiamo evidenziare come la nostra sia la più piccola
regione del territorio italiano, ma nello stesso tempo sia proprio
fra quelle che hanno avuto una riduzione maggiore della produzione
dei rifiuti. Questo sicuramente è dovuto anche alle politiche che
si sono fatte nel tempo, proprio sulla prevenzione della produzione
di rifiuti, sugli acquisti consapevoli, sul compostaggio domestico.
Nello stesso tempo, anche la crisi ha fatto sì che ci fosse una
riduzione dei rifiuti.
Le azioni conseguenti non possono che essere quelle connesse al
potenziamento e al miglioramento qualitativo delle raccolte
differenziate, sia dei rifiuti da avviare al recupero, sia dei
rifiuti da avviare a trattamenti particolari, e di dotare la
regione di un sistema coordinato di trattamenti che consenta il più
possibile di ridurre i rifiuti da avviare allo smaltimento finale
in discarica. Qui mi ricollego al discorso che era stato fatto
prima e che è stato evidenziato anche dalle forze di opposizione.
Dal primo di giugno, il cambiamento dei flussi su tutto il
territorio della regione ha comunque permesso di migliorare in
maniera importante le percentuali di raccolta differenziata. Questo
grazie sicuramente anche alla raccolta dell'organico in quei due
ambiti in cui è partita tale raccolta e negli ambiti che di qua a
poco partiranno; sto pensando all'Unité des Communes Walser e alla
Grand-Combin. Nello stesso tempo, sempre nell'ambito del
cambiamento dei flussi, anche l'introduzione del multimateriale è
stato uno di quei processi che ha permesso a quei territori che a
oggi non stanno ancora facendo la raccolta dell'organico (ma che la
faranno) di migliorare di cinque o sei punti percentuali. Oggi noi
abbiamo delle realtà che hanno già raggiunto gli obiettivi di legge
e qualcuno li ha anche superati ampiamente. Questo vuol dire che la
strada che abbiamo intrapreso è quella giusta e quindi proseguiamo
in quella direzione.
Il contesto normativo comunitario indica l'obbligo di
raggiungere l'autosufficienza gestionale all'interno di ciascuno
Stato membro. Lo Stato italiano con l'articolo 35, che ha
menzionato anche il collega Roscio nella presentazione dell'altra
risoluzione, del cosiddetto disegno di legge sblocca Italia, ha
deciso di individuare una rete nazionale degli impianti a
tecnologia complessa con recupero di energia, che risultino di
complemento ai sistemi integrati che le singole Regioni pongono in
essere. Lo Stato, con quel decreto e con l'articolo 35, ha voluto
pianificare su tutto il territorio nazionale, una rete di impianti,
misurando quantitativamente la totalità dei rifiuti e valutando gli
impianti per il trattamento a caldo già esistenti: il numero e la
taglia degli impianti e se ne occorrono di nuovi. In questa
documentazione a oggi non ci sono impianti previsti in Valle
d'Aosta, in quanto comunque il quantitativo dei rifiuti in Valle è
veramente molto piccolo, paragonabile neanche a un quartiere di una
grande città.
Le attività che la Regione pone in atto per la gestione dei
rifiuti, con particolare riferimento ai rifiuti urbani e
assimilati, devono essere coerenti con il cotesto normativo e
rispettose delle competenze attribuite ai diversi soggetti. Lo
strumento con il quale viene data attuazione alle politiche di
gestione dei rifiuti è rappresentato dal piano regionale dei
rifiuti che, recependo le indicazioni normative, deve consentire un
adeguamento delle politiche ambientali soprattutto alle
particolarità territoriali insediative e socioeconomiche della
regione, che condizionano la produzione e la qualità dei
rifiuti.
Per quanto riguarda la qualità dei rifiuti, a mio avviso è
estremamente importante evidenziare quanto sia rilevante
raggiungere gli obiettivi di legge e le percentuali, ma non deve
essere il mero raggiungimento di numeri. È importante che i rifiuti
differenziati siano di qualità alta, perché questo ci permette di
ragionare sul discorso della tariffazione nei confronti dei
cittadini. Anche in questa direzione abbiamo preso la strada
giusta. Un esempio su tutti è quello del vetro: siamo passati da
poco dalla categoria D, dove ci venivano riconosciuti 27 euro a
tonnellata, alla categoria C, con 39 euro a tonnellata, quindi
siamo migliorati. Nello stesso tempo, posso tranquillamente dire
che la raccolta dell'organico in Valle d'Aosta, benché rispetto ad
altre regioni le percentuali di intercettamento di questo flusso
siano inferiori, a causa del nostro contesto territoriale e rurale,
però la qualità è molto alta. Questo ci permette di recuperare un
rifiuto importante. Nello stesso tempo, oggi si stanno facendo
delle valutazioni per fare entrare nel flusso dell'organico anche
altri materiali. Oggi è di attualità il
Materbi
, però questo
non deve andare a inquinare in maniera rilevante la qualità
dell'organico, perché se no imporrebbe delle tariffazioni
diverse.
La risoluzione proposta tiene pienamente conto di tali
condizioni e si propone di porre alcuni punti fermi, rappresentati
dall'individuazione di un termine entro il quale il documento che
riporta l'aggiornamento del piano rifiuti dovrà essere proposto
all'esame e all'approvazione del Consiglio regionale, e da alcuni
obiettivi imprescindibili, quali in raggiungimento di valori di
raccolta differenziata e di valorizzazione certa dei rifiuti urbani
maggiori, rispetto ai vincoli normativi. Questo perché ci
prefiggiamo un risultato che è superiore agli obiettivi di legge,
però nello stesso tempo vogliamo che la valorizzazione dei rifiuti
differenziati sia certa, piena e concreta.
Dicendo di approvare il piano rifiuti entro la fine dell'anno,
abbiamo dei tempi ristrettissimi, i tempi di un Consiglio, quello
del 16 e del 17 di dicembre, però dobbiamo cercare di farlo e mi
sembra che anche la risoluzione delle forze di opposizione vada in
questa direzione. Mi sembra importante votare questo atto politico,
perché è di indirizzo e conferma quell'altro atto politico che
avevamo fatto nel mese di luglio, quando abbiamo impegnato la
Giunta a sottoporre all'approvazione del Consiglio regionale
l'aggiornamento del piano regionale di gestione dei rifiuti entro
dicembre 2015. L'aggiornamento deve tener conto dell'evoluzione
normativa avvenuta a partire dal 2008 e delle mutate condizioni
intervenute negli ultimi anni nella produzione dei rifiuti urbani e
nella gestione degli stessi, per riportare nel piano tutte quelle
iniziative volte a incrementare la capacità di intercettazione e la
raccolta differenziata dei rifiuti urbani e assimilati, in modo da
garantire il raggiungimento di un livello superiore ai limiti di
legge, pari ad almeno il 70 per cento. Un risultato da perseguire
nei prossimi anni, quindi di qua a poco, cercando di contenere il
più possibile le ricadute tariffarie a carico dell'utenza. Qui mi
ricollego al discorso che ho fatto prima sulla qualità dei rifiuti,
che è estremamente importante, perché noi sappiamo che la raccolta
differenziata spinta ha dei costi e quindi deve essere fatta di
qualità, se no non si riescono a contenere le ricadute sulla
tariffa.
Garantire il massimo raggiungimento degli obiettivi di recupero
di materie di valorizzazione certa, questo è il discorso che facevo
prima. È importante raccogliere rifiuti differenziati aumentando e
raggiungendo gli obiettivi di legge, ma bisogna farlo con una
valorizzazione certa. Massimizzare la vita residua della discarica
regionale, mediante progressiva riduzione del rifiuto da avviare a
smaltimento. Noi ci diamo un obiettivo superiore alla legge, che in
realtà non è un obiettivo, perché noi diciamo di voler portare il
meno possibile in discarica. Massimizziamo il minimo per quei
rifiuti che non possono avere una seconda vita, ma per il resto
dobbiamo proprio cercare di recuperarli, assumendo tutti quegli
opportuni atti e svolgendo i necessari adempimenti in materia di
gestione dei rifiuti, in coerenza con gli indirizzi politici
dati.
Questa è una risoluzione che speravo tutto il Consiglio avrebbe
votato, perché andava e continuava sullo stesso indirizzo che
avevamo avuto modo di votare nel Consiglio del luglio 2014. Mi
dispiace che non si sia potuto raggiungere un accodo, però le due
risoluzioni vanno nella stessa direzione e questo posso
evidenziarlo tranquillamente. A fronte delle due mozioni, quella
presentata dell'ALPE e dell'UVP, che chiede di intraprendere tutti
gli atti possibili per un ricorso verso la sentenza del TAR - cosa
che è stata già fatta ed è già stata depositata al Consiglio di
Stato - chiaramente immagino che noi l'avremmo votata, ma penso che
verrà ritirata. Per quanto riguarda la mozione presentata dal
gruppo del Movimento Cinque Stelle, il punto 1 dice la stessa cosa,
quindi va in quella direzione, mentre i punti 2 e 3 sono, come ha
sottolineato il collega Cognetta, aspetti molto tecnici che avremo
modo di analizzare all'interno del piano, dove ci sono dei capitoli
che parlano proprio di quegli argomenti. Io terminerei qua
l'intervento.
Presidente -
La parola al collega Roscio
Roscio (ALPE)
- Grazie Presidente.
Grazie Assessore per le sue parole e devo dire che anche a noi
spiace non aver trovato alla fine una condivisione piena sulle due
risoluzioni. Come ho già detto prima, l'approccio dal nostro punto
di vista è stato serio e l'intento era di cercare di dare veramente
degli indirizzi politici il più possibile condivisi da questo
Consiglio, che dessero più forza a quanto veniva deliberato. Su
questo penso che gli intenti fossero condivisi, ma ci siamo
arenati, purtroppo, su una questione che non è secondaria, perché
quello su cui non abbiamo trovato l'accordo non è un aspetto
trascurabile ed è un punto che noi ritenevamo politico, sul quale
non c'è stato modo di trovare un accordo. Il punto è quello della
nostra risoluzione dove noi parlavamo di condividere in Commissione
e sottoporre al Consiglio le future determinazioni riguardanti
l'individuazione del modello gestionale. Mi rendo conto che il tema
non è semplice da spiegare, anche con tutto quello che ne consegue,
ma proverei a chiarire il perché noi lo abbiamo ritenuto importante
e perché lo abbiamo ritenuto anche di rilevanza politica.
Una cosa evidente è che il modello gestionale che è stato messo
in campo fino ad oggi non è stato in grado di rispondere alle
normative e alle esigenze della collettività valdostana. Non è
stato in grado, perché ancora oggi, nonostante siano state
intraprese delle strade che vanno nella giusta direzione, ci sono
dei problemi che devono essere risolti. In più, l'altro tema era
che in questa fase, come ho già detto prima, noi non volevamo dire
quale sarà il modello gestionale, però volevamo chiedere che questo
modello gestionale e le scelte su di esso venissero condivise in
Commissione e dal Consiglio intero. Su questo, che per noi era
fondamentale, non c'è stato l'accordo. Perché è lì che si giocherà
la partita, non solo sulle decisioni di massimizzare il recupero e
minimizzare quello che verrà conferito in discarica, ma anche su
quale assetto la Regione vorrà darsi. Vorremo far partecipare gli
Enti locali, non vorremo farli partecipare? La gestione sarà
pubblica o privata? Non è questa la sede, ma lo è per trovare la
condivisione, quello sì. Noi su questo chiedevamo fortemente che ci
fosse un impegno. Non c'è stato, purtroppo, e ci spiace. Crediamo
di aver lavorato comunque nella giusta direzione. Ci sarà
sicuramente modo in futuro e a breve quando, come l'Assessore ha
detto, il piano verrà portato in questo Consiglio entro dicembre,
quindi su quello spereremo di portare elementi utili per la
collettività valdostana.
Se mi è concesso ancora un attimo, vorrei dire a nome di ALPE
che noi comunque riteniamo che il piano debba essere portato avanti
e su cosa debba contenere crediamo di avere le idee abbastanza
chiare, le abbiamo portate già prima e le porteremo in seguito.
Senza voler entrare qui nel merito, ma alcuni principi su cosa noi
ci aspettiamo per il futuro vorremmo lasciarli in questa sede come
discussione e come elemento di riflessione.
Il primo, il tipo di raccolta, le modalità di raccolta e le
modalità di tariffazione. Noi riteniamo che si debba andare verso
una raccolta uniforme su tutto il territorio della regione e
uniforme per quanto riguarda la tariffazione. Non possiamo pensare
che un cittadino delle vallate sia trattato in maniera diversa da
chi abita nel fondo valle. Vogliamo che le scelte di tutto il
sistema gestionale siano calate nel contesto regionale. La Valle
d'Aosta non è la Lombardia, non è il Lazio, non è la Campania e i
modelli che possono andare bene per quelle regioni non è detto che
si adattino qui. Questo dobbiamo ribadirlo con forza.
Dobbiamo studiare attentamente il tipo di impianti, ma
soprattutto quale taglia dare agli impianti e l'elasticità che
dovranno avere, perché non vogliamo che il sistema valdostano sia
irrigidito da scelte impiantistiche che non si adattano a noi e che
ci vincoleranno per i prossimi venti o trent'anni.
Vogliamo minimizzare il residuo da smaltire in discarica e su
questo mi sembra che ci fosse una condivisione, credo sia stato
detto anche dall'Assessore. Soprattutto per quanto riguarda la
produzione pro capite che ancora oggi in Valle d'Aosta è molto
alta. Ci sono regioni che stanno andando a 20 chili per abitante
all'anno, mentre noi siamo ancora oltre i 250-300 chili all'anno e
su questo abbiamo ancora molta strada da fare.
Dobbiamo ottimizzare il recupero. Questo vuol dire che dobbiamo
andare a fare soldi con il recupero, perché la valenza e la bontà
nel recuperare materia è economica, prima che ambientale; è anche
ambientale. Riprenderei le parole di Roberto Cavallo, che abbiamo
ascoltato spesso anche nelle Commissioni: noi dobbiamo andare a
fare bene, perché ha un valore economico, cioè i cittadini possono
guadagnare dal recupero di materia. Dobbiamo anche cambiare
mentalità: per fare in modo che le ricadute tariffarie siano
contenute sui cittadini, dobbiamo pensare che la gestione dei
rifiuti debba essere un servizio svincolato da fini di lucro, come
è stato fino ad oggi. Questo per noi del gruppo ALPE è
importantissimo. Noi riteniamo che la Valle d'Aosta dovrà dotarsi
per il futuro dell'impiantistica più coerente e più adatta al
nostro contesto e che la scelta che verrà fatta non dovrà pesare
dal punto di vista delle tariffe sui cittadini. Noi questo lo
riteniamo fortemente, continueremo a lavorare e a cercare di
trovare il più possibile condivisione, anche nelle Commissioni e in
Consiglio, per riuscire a ottenere questi risultati. Grazie.
Presidente
- Grazie. La parola al collega Cognetta.
Cognetta (M5S)
- Grazie Presidente.
Giusto per spiegare anche la nostra posizione rispetto alle due
risoluzioni e alla nostra mozione. Vede, Assessore, quando abbiamo
valutato la posizione espressa dal governo, abbiamo avuto parecchi
dubbi. Voi avete portato avanti la questione dicendo che non si può
entrare nel merito degli aspetti tecnici, perché chiaramente noi
siamo un organo politico e non possiamo fare nessun tipo di
ragionamento tecnico, cosa sulla quale in linea di principio sono
d'accordo. Però mi è parso, da come si è sviluppata la questione
sui rifiuti in questo ultimo mese e mezzo alla luce della sentenza,
che si sia cercato di utilizzare la questione della sentenza anche
per risolvere e soprattutto per non portare in discussione il
famoso piano dei rifiuti. Cercare di blindarlo e di bloccare la
votazione entro la fine di quest'anno, vuole dire di fatto che noi
non possiamo portare né modifiche, né fare nessun tipo di
discussione su di esso. Questo, sinceramente, a noi non va bene,
perché è un piano che è talmente impattante sulla vita futura dei
cittadini che riteniamo importante valutarlo a fondo e discuterlo
appieno. L'approvazione
tout court
, soltanto perché si
associa questa approvazione al fatto che è uscita la sentenza,
quando invece sono due cose disgiunte, io sinceramente non la
capisco, non la condivido e soprattutto non la accetto.
Ho provato a fare delle piccole modifiche anche rispetto a
quello che è stato approvato da tutti a luglio dell'anno scorso,
come ricordava lei. Volevo a provare a mettere la stessa frase di
obiettivo, cioè tendere ai rifiuti zero, che avevamo condiviso
tutti, ma anche lì: "non si può toccare, è scritto nel piano". Mi
va bene che sia scritto nel piano, ma se facciamo una risoluzione a
indirizzo politico si può scrivere anche nella risoluzione, perché
è un indirizzo politico. A questo punto mi sembra che tutta questa
operazione sia un po' fallata, cioè che non raccolga appieno quello
che noi stiamo cercando di dire da tempo. Come ha ricordato il
collega Roscio, non si può lucrare sui rifiuti, cosa che si è fatta
in Valle d'Aosta per anni e che si continua a fare. Non volendo
fare lucrare sui rifiuti, noi a questo punto riteniamo che la
risoluzione ve la votiate voi e sul piano rifiuti, vedremo poi
quando lo porterete che decisioni prenderemo. Però di sicuro voi
non state facendo neanche con questa operazione l'interesse dei
valdostani.
Lei dice che con questa risoluzione che presentate voi si
risolve un problema dal punto di vista tecnico, cioè che in qualche
modo si dà una risposta a quelle che potrebbero essere delle
rimostranze, qualche
remarque
, che ci ha fatto il TAR. Io
credo che non sia così. Io credo che il TAR invece ci abbia detto
una cosa un po' diversa. Ci ha detto che la questione si sistema
con una legge, che voi non avete in nessun modo pensato né di
valutare né di approvare.
Tutte queste cose messe insieme mi fanno dire che, secondo me,
c'è sempre un retropensiero in tutto quello che si fa e anche in
questo caso. Qui qualcuno sta cercando già di garantirsi la
pensione, secondo noi. Dal punto di vista tecnico penso, ancora di
più, che qualcuno cercherà di sistemarsi la pensione - non mi sto
rivolgendo a lei, che sia chiaro - quindi io ritengo che anche solo
il non aver accettato il fatto di volere discutere in Commissione
degli aspetti più tecnici, che magari ci riguardano, conferma
quanto le sto dicendo. Quindi, al di là degli atti politici,
tecnici, di una o due risoluzioni e così via, io come espressione
del nostro movimento le dico che questa vostra risoluzione non
verrà votata e annuncio anche il ritiro della nostra mozione, visto
che il punto 1 comunque è già stato fatto. Anche su questo, io
spero che sia stato fatto, nel senso che mi fido di quello che lei
ha detto, ma la ringrazio se farà una verifica, perché poi può
sembrare una cosa banale, ma ci sono dei giorni specifici per fare
i ricorsi, come sa. Perché se poi quella sentenza diventa
operativa, tutto questo discorso che stiamo facendo! Grazie.
Presidente
- Grazie collega Cognetta. La parola al
collega Bertin.
Bertin (ALPE)
- Grazie Presidente.
Sarò estremamente breve. Alla luce degli ultimi avvenimenti, in
particolare della sentenza del TAR, sarebbe stato importante che
questo Consiglio avesse ribadito in modo chiaro gli indirizzi per
quanto riguarda la gestione dei rifiuti. Sarebbe stato importante
da un punto di vista politico generale riaffermare quanto si era
già fatto in altri momenti. Purtroppo non si è riusciti ad arrivare
a una condivisione e credo sia stato un peccato. Credo che ci sia
anche una responsabilità piuttosto grave, perché le risoluzioni
erano già dei compromessi rispetto alla visione generale che ognuno
di noi ha sulla gestione dei rifiuti. Si faceva cenno ai rifiuti
zero e proprio per questo non erano più stati inseriti.
Ciononostante, non si è riusciti a raggiungere una posizione
comune.
È un fatto assolutamente negativo, anche perché il 18 novembre
del 2012, tre anni fa e un giorno, i Valdostani hanno bocciato il
pirogassificatore, orientando in modo preciso e diverso, rispetto a
quello che si era pensato sino ad allora, la gestione dei rifiuti
in Valle d'Aosta. Bisogna ricordarsi che è stato un fatto storico:
per la prima volta i cittadini hanno legiferato. È stato un esempio
di democrazia diretta e di grande partecipazione, contro tutto e
contro tutti. È stato anche un atto di responsabilità da parte dei
cittadini, che hanno impedito di realizzare un impianto
sovradimensionato, estremamente costoso, che avrebbe avuto delle
conseguenze ambientali gravi e inadatto alla realtà della nostra
regione. Oggi avremmo dovuto ribadire in modo chiaro un indirizzo
del Consiglio. Purtroppo non è stato possibile e di questo ognuno
poi si prenderà le proprie responsabilità. Grazie.
Presidente -
Grazie collega Bertin. La parola alla
collega Certan.
Certan (ALPE) -
Grazie Presidente.
Poche parole per ribadire quello che già il collega Roscio ha
spiegato ampiamente e per ringraziare anche l'Assessore. Credo che
quanto lei ha tracciato e il fatto che comunque si cerchi di
migliorare questo settore in modo pesante (uso le sue parole) è
evidente e riconosciamo questo sforzo. Ci rendiamo conto che la
strada intrapresa è sicuramente quella giusta, ne teniamo conto e
credo che il cambio di direzione che abbiamo attuato dal referendum
ad oggi, grazie a tutti e a chi comunque si è attivato per prendere
questa strada e per cambiare direzione, sta portando i suoi
risultati. Credo che lei abbia detto che ci sono stati dei
miglioramenti, riferendosi non solo al vetro, ma anche ad altre
porzioni, cosa che indica che la strada, presa dal con il
referendum e attuata con questa scelta, era percorribile e non era
solo una questione di contrapposizione, ma che in effetti è stata
proposta ai cittadini una strada percorribile e che si è dimostrata
anche fruttuosa.
Dispiace che non si sia riusciti a trovare un accordo su un
punto che, a nostro avviso e come hanno detto anche i colleghi, è
essenzialmente solo politico. Non si chiedeva di entrare nel merito
della scelta del modello gestionale, ma esclusivamente di
condividerlo e di averlo a disposizione in Commissione e in
Consiglio, poi è chiaro che, come sappiamo, quella scelta viene
fatta da chi governa. Su un punto a nostro avviso politicamente
importantissimo, veniva chiesta una condivisione con la Commissione
competente e poi col Consiglio. C'era scritto questo, poi lei si
era preso anche l'impegno di metterlo nel piano rifiuti, di
metterlo eventualmente in legge, ma poteva benissimo essere messo
anche nella risoluzione. Era un impegno politico, non
amministrativo. Dispiace che questo non sia stato preso in
considerazione o non si sia voluto. Io credo che questa sia
l'aspetto più grave: forse non si è voluto. Ripeto, Assessore
Bianchi, che capiamo e abbiamo visto quanto lavoro è stato fatto
per andare nella giusta direzione e per condividerla.
Era importante oggi condividere una risoluzione, non solo per
poter essere forti, come Consiglio regionale, di fronte a tutta una
serie di atti, di decisioni o di sentenze che sono state prese. Era
importante essere uniti e condividere anche da un punto di vista
politico questa scelta, per cui era importante votare una
risoluzione tutti insieme. Il fatto che non si voglia portare a
conoscenza di una Commissione il modello gestionale che si intende
prendere, credo che sia significativo ed è questo che ci dispiace
di più e di cui siamo rammaricati. Forse la scelta è sempre fatta
negli stessi piani e questo dispiace. Noi confidiamo, Assessore,
nella sua parola, che comunque venga poi inserito sia nel piano
rifiuti sia nella legge, perché credo che la parola abbia un valore
e speriamo che lo abbia ancora oggi. Però ci dispiace che non si
sia voluto condividere con la Commissione. Ripeto che era solo ed
esclusivamente una questione politica.
Presidente
- Grazie collega.
Non vedo altre richieste, perciò chiudiamo la discussione
generale. Ricordo che prima si votano le mozioni e poi le
risoluzioni. La mozione al punto 28 è stata ritirata dal
Consigliere Cognetta, quindi voteremo solo quella al punto 31. La
parola al collega Roscio.
Roscio (ALPE) -
Grazie Presidente.
Mi sono dimenticato prima. Visto che le risoluzioni superano
l'intento delle mozioni, anche la nostra mozione viene
ritirata.
Presidente
- Grazie. Quindi le due mozioni sono state
ritirate. La parola al collega Laurent Viérin.
Viérin L. (UVP) -
Merci Président.
Un'occasione persa, perché attraverso tutto il lavoro che è
stato fatto in questa legislatura, con lo sforzo di tutti, sia da
parte delle opposizioni che da parte della maggioranza, si era
cercato su alcuni temi, in particolare su questo dei rifiuti, di
fare fronte comune. È chiaro che la complessità della questione e
la sentenza che è arrivata in questo periodo hanno riacceso un
dibattito e messo dei paletti, o comunque accelerato delle
procedure che invece, probabilmente, la condivisione aveva
codificato in modo diverso. Noi capiamo che le visioni diverse,
anche su questioni legali e in attesa di pronunciamenti definitivi,
possono avere in qualche modo allontanato le posizioni su un
argomento delicato, che porta anche a meditazioni molto oculate su
ciò che si va ad approvare, perché è un tema molto complesso.
Questo per dire, come già altri colleghi hanno detto, che da
parte nostra il dossier non si segue solo in questa legislatura. Su
questo tema c'è grande preoccupazione per il futuro di una Valle
d'Aosta che noi vorremmo gestisse definitivamente e con un respiro
ampio di prospettiva questo settore, senza ombre e senza dubbi. Né
ombre amministrative e di percorso, né di trasparenza di fronte a
un'espressione popolare che è stata molto chiara - su questo ci
pare di capire che ci sia un fronte quasi unanime - ma anche perché
sono settori molto attraenti per certi mondi legati alla
criminalità organizzata.
Parliamo di osservatori o di una Valle d'Aosta che non è
all'oscuro e soprattutto che non è esente da certi fenomeni: beh,
quando si parla di rifiuti, noi siamo preoccupati anche per questo.
Abbiamo percepito anche nella nostra vita politica e
amministrativa, che in alcuni passaggi l'aver toccato certi
interessi, sicuramente non è stato qualcosa di piacevole, ma
soprattutto non sono stati passaggi molto codificati e che forse in
futuro verranno a galla.
Quello che è certo è che sicuramente ci dispiace non aver fatto
fronte comune, perché una disponibilità l'abbiamo sempre data in
questi mesi. La difficoltà e stata il fatto di non avere ben chiaro
quale fosse la prospettiva e soprattutto non avere voluto
accogliere una semplice richiesta di condividere in Commissione,
quindi senza andare già a fissare qui nell'aula la codificazione di
tutta questa parte. Ci dispiace, perché poteva essere
effettivamente una base di partenza.
È chiaro che, per quanto ci riguarda, continueremo il lavoro,
sapendo che forse i tempi oggi si stanno stringendo. Questa
sentenza ha complicato anche certe prassi e ha riacceso il
dibattito, la preoccupazione nella comunità, la preoccupazione
negli Amministratori e anche la preoccupazione, - qualcuno lo
sottolineava - su quanto poi un servizio possa effettivamente
essere efficace, essere all'oscuro da certi interessi, essere
economico, o meglio, essere accessibile per la comunità. Oggi il
dossier si riapre, al di là di queste risoluzioni che ci vedono
divisi, sapendo che il nostro ruolo è sicuramente collaborativo, ma
ci aspettiamo da qui al piano rifiuti, che è il vero problema e la
vera sostanza del caso, che siano dipanate alcune questioni. Quando
si parla di rifiuti - già nella scorsa legislatura era così - è
chiaro che è difficile. È difficile perché capiamo che anche nei
banchi di chi deve gestire direttamente o indirettamente il
dossier, ci sono sfumature che poi non sempre si ritrovano in una
sintesi. Oggi si è guadagnato un po' di tempo, ma arriverà entro
fine anno il momento in cui sarà o bianco o nero. E allora faremo
un bel dibattito qui, in Commssione, nelle sedi deputate e
finalmente capiremo quali sono le vere intenzioni sui rifiuti in
Valle d'Aosta. Grazie.
Presidente
- Grazie collega. Ricordo che le due mozioni
ai punti 28 e 31sono state ritirate e che stiamo per passare alla
votazione delle risoluzioni. La parola al collega Bianchi.
Bianchi (UV) -
Prima di passare alla votazione, solo
alcune precisazioni. Come è stato evidenziato, il punto su cui non
si è trovata la giusta collaborazione e sintesi è stato quello
relativo alla gestione. Ma non per la questione della Commissione o
del Consiglio, che sia ben chiaro. A mio avviso, come ha detto bene
il collega Viérin prima, la situazione che c'è in essere oggi, dopo
la sentenza del TAR, impone di andare a fare una discussione e di
andare a iscriverlo all'interno del piano rifiuti, infatti ho dato
la mia parola in questo senso. Questo era solo per fare una
sintesi, affinché non passi il messaggio sbagliato che non c'era la
disponibilità di discuterne in Commissione e in Consiglio.
Grazie.
Presidente
- Grazie Assessore.
Non vedo altre richieste per dichiarazione di voto. Passiamo
alla votazione della risoluzione ALPE-UVP. Il Consiglio è pregato
di esprimersi.
La votazione è chiusa.
Esito della votazione:
Presenti: 34
Votanti: 13
Favorevoli: 13
Astenuti: 21 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, La Torre, Lanièce,
Marguerettaz, Marquis, Péaquin, Perron, Restano, Rini, Rollandin,
Testolin e Marco Viérin)
Il Consiglio non approva.
Passiamo ora alla votazione della seconda risoluzione, quella
dei Capigruppo di maggioranza, dell'Assessore Bianchi e del collega
La Torre. La votazione è aperta.
Votazione chiusa.
Esito della votazione:
Presenti: 34
Votanti: 23
Favorevoli: 21
Contrari: 2
Astenuti: 11 (Bertin, Bertschy, Certan, Chatrian, Gerandin,
Grosjean, Morelli, Nogara, Roscio, Rosset e Laurent Viérin)
Il Consiglio approva.
La parola al collega Bertschy.
Bertschy (UVP)
- Per mozione d'ordine, Presidente.
Presidente
- Prego.
Bertschy (UVP)
- Chiederei, avendo anche la necessità di
fare una riunione con i due gruppi, di poter portare l'esposizione
della prossima mozione al pomeriggio, non essendoci neanche il
tempo tecnico per completare l'esposizione, visto che mancano meno
di quindici minuti all'una.
Presidente
- Vogliamo iniziare a discutere il punto 33 o
chiudere i lavori in questo momento? Prego collega Bertschy.
Bertschy (UVP)
- Le ho fatto una richiesta per
ottimizzare i tempi e poter fare una riunione in questo quarto
d'ora. Non è questione del numero della mozione: chiedo una
sospensione per poter fare una riunione o di chiudere qui i lavori
del mattino.
Presidente
- Va bene. Chiudiamo i lavori del mattino e
riprendiamo al pomeriggio. Grazie.
---
L'adunanza termina alle ore 12.44.
