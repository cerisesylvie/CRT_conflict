Classificazione
TRASPORTI E VIABILITÀ
Viabilità



Oggetto del Consiglio n. 1802 del 24 febbraio 2016 - Resoconto
OGGETTO N. 1802/XIV - Interrogazione: "Emanazione di
direttive per la ripresa dei lavori di manutenzione straordinaria
sul viadotto della SS 26 nel tratto compreso tra Bard e
Donnas".
Viérin M. (Presidente)
-
Punto 7 dell'ordine del
giorno. La parola all'Assessore Baccega.
Baccega (SA) -
Grazie Presidente.
Avevamo parlato di questo argomento già a dicembre. Credo che la
motivazione che ha determinato la stesura di questa interrogazione
sia quella del "meglio anticipare che curare dopo", meglio
prevenire. Però, come ho affermato a seguito dei recenti incontri
avuti con ANAS, le lavorazioni sul viadotto della Statale 26,
proprio nel tratto compreso tra Bard e Donnas, sono attualmente
ancora sospese, perché c'è il naturale fermo invernale e per
consentire, qualora necessario, il servizio di sgombero neve;
ovviamente la stagione è avanzata e quindi riprenderanno
regolarmente quando la stagione lo consentirà.
Volevo però sottolineare che il Codice della strada, agli
articoli 5, 6 e 7, prevede le modalità per regolamentare la
circolazione sulle strade in generale, e in particolare fuori e
dentro i centri abitati; negli stessi articoli si prevedono quali
autorità possono emanare un'ordinanza con decreto di sospensione,
gli obblighi, i divieti e le limitazioni alla circolazione. In
questo caso, il previsto senso unico alternato pilotato da impianto
semaforico, è istituito con ordinanza dell'ente proprietario,
quindi dall'ANAS, che è competente per territorio.
L'Amministrazione regionale ha competenza in materia di
circolazione stradale solo sulle strade classificate regionali in
quanto proprietaria delle stesse, e ho la delega per l'emanazione
delle relative ordinanze. Il Prefetto, per motivi di sicurezza
pubblica o per motivazioni proprio inerenti alla sicurezza della
circolazione, della tutela della salute o per altre esigenze, può
sospendere temporaneamente la circolazione. È per questo che dico
che mi sembra piuttosto evidente che sarebbe prevaricante e anche
un po' antipatico impartire direttive ad ANAS non avendone la
possibilità, ma cerchiamo di operare sempre con una sorta di azioni
di sensibilizzazione, mantenendo forte il continuo rapporto di
collaborazione che si è instaurato con il nuovo Capo compartimento,
che ci permette di cercare di risolvere al meglio i problemi. In
quest'ottica io ho già provveduto ad inviare una lettera ad ANAS
chiedendo di valutare, proprio per l'oggetto di questa
interrogazione, alla ripresa dei lavori, l'eventuale sostituzione
dell'impianto semaforico con pilotaggio del traffico con movieri
nelle ore di punta e, se possibile, la sospensione del senso unico
nei giorni festivi o in caso di particolari manifestazioni che
prevedono importanti flussi di traffico. Chiederò alla ripresa dei
lavori un cronoprogramma precisando che era già in previsione per
fine giugno il completamento di questo intervento, ma lo valuteremo
sulla base dell'inizio dei lavori.
Presidente
-
La parola al collega Bertschy.
Bertschy (UVP) -
Grazie Assessore per la risposta.
L'Assessore ha capito bene lo spirito dell'iniziativa, è meglio
prevenire che curare dopo. Il caso puntuale di questo cantiere vale
per tutti i cantieri che si vogliono aprire. Ne abbiamo parlato in
alcune occasioni di questi lavori che ANAS fa in Valle d'Aosta,
sottolineando comunque con piacere il fatto che si investa sulla
sicurezza e sulle infrastrutture, perché quello è il compito, e
speriamo che siano sempre maggiori le risorse verso questa che è
diventata l'unica via percorribile per i valdostani.
L'intenzione dell'interrogazione andava un po' oltre, aveva una
prospettiva - visto che siamo a inizio anno - per i prossimi
cantieri. Il Codice della strada - come ha correttamente
sottolineato lei - indica aspetti di tipo normativo. La nostra
intenzione andava in una direzione un po' diversa. L'implicazione
di un cantiere sul territorio ha poi ricadute che esulano dal
Codice della strada, nel senso che poi quando un semaforo è mal
gestito un cantiere si allunga, e per esempio i Sindaci di un
territorio non sanno neanche di che tipo di lavorazione si tratta,
diventa anche difficile avere comunque una circolazione di
informazioni e la possibilità di essere utili al sistema. Per noi
potrebbe essere utile capire, visto che ci sono dei buoni rapporti
con ANAS in questo momento, se fosse possibile d'ora in avanti
avere almeno una riunione introduttiva di un cantiere in un
territorio in cui si spiega cosa si fa, quanto tempo durerà un
cantiere, quali tipi di difficoltà si creeranno in certe
situazioni, di modo che un po' tutti siano informati e anche
allertati. La seconda direttiva è: va bene che l'impresa decida il
lavoro, che si definisca il cantiere, però poi il cantiere deve
sempre avere un controllo. Nella prima parte di lavorazione per
esempio di questo cantiere si è completamente squarciata la strada
sul viadotto, e si è cominciato poi a lavorare con tempi che
l'impresa ha ritenuto opportuni. Per esempio sarebbe più utile, a
nostro avviso, soprattutto in queste zone dove la circolazione è
legata a quest'unica strada, aprire porzioni più ridotte di
cantiere, riuscire il sabato e la domenica a restituirlo libero e
fare in modo che man mano che il lavoro va avanti venga finito e si
proceda, perché nella prima parte di cantiere invece si è
completamente sradicato l'asfalto su tutto il viadotto e poi pian
piano si sono cominciate a fare le lavorazioni, così invece che
avere una coda semaforica di 10, 20 o 30 metri si è avuta una coda
semaforica di 200-300 metri, e più il cantiere è lungo, più il
semaforo si allunga, più si allunga la coda! Le posso assicurare
che alle otto del mattino e alle cinque di sera, quando la gente
rientra dagli uffici e dalle aziende, diventa veramente difficile
per le persone ritornare a casa in tempo utile.
Benissimo, la sua risposta è assolutamente soddisfacente, ma le
chiederemmo un impegno più politico e anche far capire ad ANAS che
purtroppo la Valle d'Aosta è fatta così, quando lavorano in Valle
d'Aosta devono sapere che abbiamo una sola strada. Più ce la
tengono bene e più facciamo loro gli applausi, però che ci
rispettino di più nel fare questi cantieri, per non rendere la vita
difficile alle persone, soprattutto a quelle che lavorano nelle
imprese e nel commercio. Sono un po' queste due le cose. Poi
sicuramente nel lavoro che si fa avremo la possibilità di portare
altri contributi, però che ci sia una riunione sul territorio che
spieghi cosa succede, di modo che anche i Sindaci possano
presentare eventualmente le problematiche, le difficoltà, le
manifestazioni che ci possono essere. E poi dall'altra parte avere
indicazioni chiare, perché questi cantieri non siano cantieri
eterni, lunghissimi, con code semaforiche di tanti metri. Certo che
per un'impresa è più semplice avere un cantiere aperto e lavorarci
quando e come vuole, però un'impresa che lavora su una strada con
il traffico della nostra Statale deve rendersi conto, quando vince
l'appalto, che deve anche rispettare questo tipo di condizioni.
Grazie Assessore.
