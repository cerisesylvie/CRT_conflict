Classificazione
INDUSTRIA
TRASPORTI E VIABILITÀ
Viabilità


Resoconto integrale del dibattito dell'aula
Oggetto del Consiglio n. 1576 del 5 ottobre 1995 - Resoconto
SEDUTA ANTIMERIDIANA DEL 5 OTTOBRE 1995
OGGETTO N. 1576/X Approvazione di un accordo di programma con il
Comune di Verrès per la realizzazione dell'asse viario principale a
servizio dell'area industriale in regione Glair in Comune di
Verrès.
Deliberazione Il Consiglio
Richiamata la precedente deliberazione della Giunta regionale n.
5816 del 15 luglio 1994 relativa alla costituzione di un diritto di
Superficie trentennale gratuito a favore della società Magnesium
Products of Italy - M.P.I. S.p.A., a carico di un'area di proprietà
regionale sita in Comune di Verrès, località Glair, per la
realizzazione di uno stabilimento industriale;
Ritenuta la possibilità e l'opportunità che la Regione e il
Comune di Verrès definiscano in concerto tra loro quanto occorre al
fine di pervenire all'avvio di un intervento di sistemazione
dell'assetto viario dell'intera area industriale sita in località
Glair;
Atteso che:
- per l'insediamento di tale industria, la cui progettazione e
realizzazione è stata posta a carico della stessa Società M.P.I.,
l'Amministrazione regionale si è impegnata a fornire il supporto
tecnico ed economico per liberare l'area interessata dalle
infrastrutture presenti nonché per dotare la stessa di una idonea
rete viaria;
- per quanto concerne l'aspetto urbanistico, la viabilità
esistente in loco non risulta conforme alle prescrizioni di cui al
vigente Piano Regolatore che impone adeguate sezioni stradali
fiancheggiate da banchine pedonali;
- l'Amministrazione regionale ha pertanto provveduto con
deliberazione di Giunta n. 7601 in data 24 settembre 1994 ad
incaricare un tecnico nella persona dell'Ing. Claudio Crétier con
studio in Aosta reg. Borgnalle, 10, per la progettazione dell'asse
viario principale;
- lo stesso progettista ha già provveduto ad identificare, in
accordo con il Comune di Verrès, il tracciato più idoneo al fine di
procedere ai successivi sviluppi progettuali nonché all'avvio delle
procedure per l'acquisizione dei terreni;
- tale progetto prevede opere la cui realizzazione è subordinata
al reperimento dei nulla osta da parte degli Enti interessati
quali: l'ANAS per la definizione dello svincolo sulla Nazionale n.
26 della Valle d'Aosta; la S.A.V. per il previsto raddoppio del
sottopasso autostradale; le Ferrovie dello Stato per la
realizzazione di un nuovo sottopasso, previa dismissione
dell'attuale passaggio a livello; la società BALZANO conduttrice
della centralina idroelettrica di proprietà regionale, che dovrà
essere momentaneamente posta fuori esercizio nell'ambito della
realizzazione del tracciato viario in questione;
- l'Amministrazione regionale comunicava con lettera in data 24
marzo 1995 prot. 2777/5 LLPP di aver avviato le procedure per la
sistemazione di tutta la zona industriale di Verrès che in gran
parte risulta di proprietà regionale, e di avere pertanto interesse
nella realizzazione della viabilità così come richiesta dal Comune
di Verrès;
- con lettera in data 10 aprile 1995 prot. 1862,
1'Amministrazione Comunale di Verrès comunicava di non poter
rilasciare l'agibilità del complesso industriale M.P.I. in assenza
di un accordo regolarmente stipulato con l'Amministrazione
regionale che definisca l'impegno da parte di quest'ultima ad
eseguire la strada su via Glair, ed i tempi entro i quali
realizzare l'opera;
Preso atto che l'ultimazione della costruzione dello
stabilimento e contemporaneamente l'inizio delle attività
produttive sono previste entro il mese di settembre c.a.;
Ritenuto che, al fine di pervenire agli obiettivi proposti e di
meglio definire le incombenze dei due Enti interessati, secondo
anche quanto previsto dall'articolo 27 della legge 8 giugno 1990,
n. 142, occorre operare con apposito accordo di programma e che,
agli scopi indicati, è stato predisposto l'allegato testo;
Dato atto che ai fini sopra esposti è stato elaborato l'accordo
di programma in causa e che tale accordo sarà approvato dall'organo
competente del Comune di Verrès, come da contatti informali
intercorsi;
Visto il parere favorevole rilasciato dal Vicedirigente, in
assenza del Dirigente, del Servizio Opere Edili e Stradali
dell'Assessorato dei Lavori Pubblici, ai sensi del combinato
disposto dell'articolo 72 della legge regionale n. 3/1956 e
successive modificazioni e dell'articolo 21 della legge regionale
n. 18/1980 e successive modificazioni, in ordine alla legittimità
della presente proposta di deliberazione;
Richiamata la legge 8 giugno 1990, n. 142;
Visto il parere della III Commissione consiliare permanente;
Delibera
1) di approvare l'allegato testo dello "Accordo di programma con
il Comune di Verrès per la realizzazione dell'asse viario
principale a servizio dell'area industriale in regione Glair in
Comune di Verrès" da adottarsi ai sensi dell'articolo 27 comma 4,
della legge 8 giugno 1990, n. 142, con decreto del Presidente della
Giunta regionale;
2) di sottoporre la presente deliberazione al controllo della
Commissione di Coordinamento per la Valle d'Aosta, ai sensi e per
gli effetti dell'articolo 8, lettera b), del decreto legislativo 22
aprile 1994, n. 320.
Accordo di programma
(...omissis...)
Presidente La parola al Vicepresidente, Viérin Marco.
Viérin M. (PpVA) Volevo alcuni chiarimenti anche dall'Assessore
in merito a questa proposta che è legata alla ratifica. Sulla
ratifica non ho chiesto la parola, in quanto mi sembrava che la
cosa avesse una sua finalità, se non complessiva, almeno quella di
riquadrare un appezzamento regionale che serve tutt'oggi alla
società Magnesium. Invece volevo chiedere all'Assessore se è stata
fatta una previsione di spesa per tutto ciò che l'accordo stipula
fra le parti, e perché questo atto non è arrivato alcuni mesi fa,
visto che l'incarico al progettista per la realizzazione dello
stabilimento è stato affidato dalla Giunta in data 24 settembre
1994 e visto che prima, luglio 1994, la Giunta ha stipulato
l'accordo con la Magnesium. Quindi è indispensabile capire se
queste due cose sono state fatte, e soprattutto perché non si è
ottemperato prima.
Presidente La parola all'Assessore ai lavori pubblici,
Lavoyer.
Lavoyer (ADP-PRI-Ind) Come ha già sottolineato prima il collega
Mafrica, questo è l'atto conclusivo che riguarda in particolare la
Meridian, più in generale quell'area industriale.
Non sottolineo il risultato positivo dell'intervento che si è
realizzato in un anno dal momento della posa della prima pietra
all'inaugurazione dello stabilimento stesso. Con l'amministrazione
precedente, e qui rispondo anche al Consigliere Chiarello, non è
che l'Amministrazione o la popolazione di Verrès non sia stata
coinvolta; per quasi un anno abbiamo avuto degli incontri costanti
tra l'Assessorato ai lavori pubblici, nei suoi responsabili
tecnici, l'Assessorato all'industria, l'Ufficio tecnico del Comune
di Verrès e l'Amministrazione di Verrès.
I problemi erano due: uno, la possibilità da parte del Comune
del rilascio della concessione e l'altro, la possibilità del
rilascio dell'agibilità per l'azienda stessa. Per il rilascio della
concessione, in base alle norme urbanistiche, l'accesso all'area
doveva avere determinate caratteristiche che ora non ha. Quindi si
è rilasciata la concessione con un accesso di tipo provvisorio che
è quello che fiancheggia la Dora. Per l'agibilità era necessario da
parte del Comune avere una garanzia che l'opera definitiva venisse
realizzato rispettando gli accordi tra Amministrazione regionale e
comunale.
L'impossibilità di realizzare questo intervento nell'arco
temporale di un anno deriva dal fatto che dal punto di vista
burocratico sono necessarie due autorizzazioni: quella dell'ANAS,
per sdoppiare il sottopasso dell'autostrada, e quella delle
Ferrovie dello Stato, per creare il sottopasso ferroviario dove c'è
il passaggio a livello. La possibilità di avere queste
autorizzazioni creava una situazione tempistica che non avrebbe
potuto far concretizzare la realizzazione dell'azienda stessa.
Da parte degli uffici tecnici di Verrès si è trovato l'accordo
del rilascio provvisorio dell'agibilità se vi era da parte
dell'Amministrazione questo accordo che oggi sottoponiamo
all'approvazione del Consiglio.
Nella sostanza, dal punto di vista dei costi, essi non possono
essere quantificabili perché siamo nella fase del progetto di
massima per ottenere le autorizzazioni da parte degli enti ANAS e
Ferrovie dello Stato. Per quanto attiene gli impegni, essi sono
scritti con precisione nella bozza di accordo: la Regione si
impegna, a proprie spese, a realizzare questo accesso, che non va a
servire un'area industriale di interesse comunale, ma è di
interesse regionale; d'altro canto, vi è l'impegno del comune,
successivamente, a rendere comunale questo accesso, quindi gli
oneri di manutenzione per mantenerlo sempre funzionale.
Presidente Passiamo alla votazione.
Presenti e votanti: 30
Favorevoli: 22
Astenuti: 8 (Aloisi, Chiarello, Collé, Lanièce, Linty,
Marguerettaz, Tibaldi, Viérin M.)
Il Consiglio approva
