Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3696 del 23 settembre 1992 - Resoconto
OGGETTO N. 3696/IX Provvedimenti applicativi della legge
regionale recante disposizioni per lo smaltimento di liquami
organici concentrati e di fanghi, nonché per pubbliche fognature di
scarichi di insediamenti produttivi.
(Interpellanza)
Interpellanza Riferendosi alla legge regionale 27 dicembre
1991, n. 88, concernente: "Disposizioni per lo smaltimento di
liquami organici concentrati e di fanghi, nonché per pubbliche
fognature di scarichi di insediamenti produttivi";
preso atto dell'atteggiamento assunto nei confronti di detta
legge da parte del Procuratore della Repubblica di Aosta, che mette
in dubbio la validità delle leggi emanate da una Regione a Statuto
speciale e vistate dal Presidente della Commissione di
Coordinamento;
tenuto presente dell'incarico conferito a tecnico esterno
esperto in materia per la predisposizione della documentazione da
sottoporre all'approvazione della Giunta regionale onde rendere
operative le disposizioni della legge;
preso atto dell'importanza che riveste tale legge che tende a
mettere ordine nel sistema del trattamento delle acque alla luce
delle direttive CEE sugli scarichi civili e sulla depurazione delle
acque stesse, senza essere in contrasto, ma favorendo
l'applicazione della normativa statale vigente;
i sottoscritti consiglieri regionali
interpellano
l'Assessore competente per conoscere:
quali regolamenti ad oggi sono stati predisposti e sottoposti
all'approvazione della Giunta per quanto riguarda:
a) l'attività di ricevimento dei liquami e fanghi indicati nella
legge da parte dei centri di trattamento di Aosta e Arnad, nonché i
rapporti fra i comuni o ditte conferitrici a detti centri;
b) lo scarico in fognature dei liquami organici provenienti da
attività produttive;
c) l'applicazione delle tariffe per i servizi di trattamento e
per lo smaltimento finale;
quali iniziative si intendono assumere qualora da parte del
Procuratore della Repubblica non si intenda riconoscere la validità
della legge sopra richiamata.
F.to Beneforti, Chiofalo.
PresidenteHa chiesto la parola il Consigliere Beneforti.
Beneforti (DC)
La mia relazione introduttiva
sull'interpellanza sarà molto breve, credo che sia chiaro e preciso
il significato per cui è stata presentata.
Il Consiglio regionale ha approvato una legge, la n. 88 del 27
dicembre 1991, che ha lo scopo di attivare e rendere funzionanti i
centri di depurazione di Brissogne e Arnad, e nello stesso tempo
permettere l'applicazione della legge Merli, la n. 319 del '76,
tenendo presenti le esigenze richieste dalle attività produttive
della nostra Regione e quindi dare applicazione ai principali
principi d'igiene ambientale senza dover essere sempre visitati dai
NAS, dagli uffici di igiene e anche dalla Magistratura.
Per dare applicazione a questa legge occorrono l'elaborazione e
l'approvazione di appositi regolamenti da parte della Giunta
regionale, per cui, dato che questo lavoro abbiamo sempre ritenuto
fosse complesso e comportasse una certa conoscenza approfondita
dell'intera materia e dell'intera problematica, avevamo, come
precedente Giunta, conferito ad un tecnico un incarico per
predisporre la bozza di questi provvedimenti.
Con questa interpellanza si vuole conoscere quali regolamenti
sono stati predisposti e approvati dalla Giunta, i tempi entro i
quali sarà data applicazione alla legge, quali iniziative
s'intendono assumere qualora, da parte del Procuratore della
Repubblica, non si voglia riconoscere la validità della legge 88
come ha fatto qualche tempo fa.
Presidente
Ha chiesto la parola l'Assessore alla
Sanità ed Assistenza Sociale, Cout.
Cout (PCI-PDS)
Allora, per essere concreti, mi
atterrò a quello che è stato richiesto.
Giustamente accenava il Consigliere Beneforti che, per quanto
riguarda l'elaborazione dei regolamenti, sono necessarie, in
attuazione alla legge che richiamava la legge n. 88 del '91, delle
cognizioni approfondite tecniche ed amministrative della materia,
proprio perché, per ciò che riguarda la tutela delle acque
dall'inquinamento e tenuto conto che per quanto riguarda le tariffe
da applicare per lo scarico diretto in fognatura dei liquami
organici provenienti da attività produttive, le disposizioni
legislative sono in continua evoluzione.
Quindi proprio per questo, era stata a sua volta evidenziata
l'opportunità che, prima della definitiva elaborazione dei
regolamenti in questione, si procedesse proprio ad una ricerca
tecnica, normativa ed amministrativa.
Premesso questo possiamo dire che è stato elaborato un primo
regolamento che riguarda le disposizioni generali per il
conferimento presso i centri di depurazione di Arnad e di Aosta
-Saint Christophe-Quart, che sono stati individuati a tale scopo
all'articolo 1 della siffatta legge.
Questo proprio per gli scarichi dei liquami e dei fanghi a base
organica che sono provenienti da insediamenti produttivi o da fosse
settiche, o comunque da impianti di depurazione civili che non
prevedono la disidratazione dei fanghi.
Ecco, questo regolamento è stato esaminato dall'apposito gruppo
tecnico di lavoro e sarà presentato all'approvazione della Giunta
regionale nella prossima seduta del 25 settembre.
In merito ai due restanti regolamenti di applicazione della
citata legge regionale, si fa presente che la loro elaborazione è
da considerarsi quasi completa.
Per quanto concerne il regolamento per lo scarico diretto in
fognature dei liquami di insediamenti produttivi, è un regolamento
che deve ancora essere sottoposto all'esame del gruppo tecnico di
lavoro.
Per ciò che riguarda invece la disposizione sulle tariffe da
applicare per i due servizi individuati nella citata legge, questo
diciamo che è legato anche a nuove disposizioni di carattere
finanziario che sono in fase di adozione da parte del Governo
italiano.
In attesa di questo, comunque, si sta procedendo
nell'elaborazione dei criteri generali per l'applicazione delle
tariffe di cui trattasi.
Per ciò che riguarda le disposizioni che devono essere emanate,
abbiamo saputo che le stanno rivedendo, e quindi aspettiamo solo
questo per non dover rifare tutto il discorso sul regolamento.
Per ciò che invece riguarda le eventuali iniziative da adottare
in seguito a possibili atteggiamenti negativi, sulle applicazioni
della legge di cui trattasi, da parte della procura della
Repubblica, io terrei solo a ribadire che la legge in questione è
una legge regionale che è stata tra l'altro regolarmente vistata
dal Presidente della Commissione di Coordinamento.
Quindi è una legge che può essere considerata come tale a tutti
gli effetti, e a me risulta, fino a prova contraria, quasi sempre o
almeno sovente si sottolinea proprio in calce alle leggi, che
queste hanno l'obbligo di essere rispettate da parte di tutti e
tutti devono rispettare le disposizioni che vi sono contenute.
Quindi la validità di questa legge non può essere messa in
discus-sione fino ad una eventuale revoca della stessa oppure, al
limite, ad un annullamento per motivi di illegittimità da Parte
della Corte Costituzionale in seguito ad una eventuale
impugnativa.
Se qualcuno non è d'accordo su questa legge, secondo il nostro
parere, può impugnarla e rivolgersi a chi di dovere affinché questa
sia annullata.
Per nostro conto, fintanto che questa legge esiste va rispettata
nei suoi contenuti da parte di tutti.
Presidente
Ha chiesto la parola il Consigliere
Beneforti.
Beneforti (DC)
Prendo atto della risposta dataci
dall'Assessore alla Sanità.
Devo dire che non sono del tutto soddisfatto della risposta in
quanto si registrano dei ritardi nell'elaborazione dei
regolamenti.
Ho detto anch'io nella mia introduzione che non è una materia
facile né una problematica che si possa sciogliere in breve; ci
vogliono persone capaci e che conoscano profondamente la
materia.
Per questo avevamo dato ad un tecnico l'incarico, e credo che
sia lo stesso tecnico che oggi continua ad operare e lavorare per
l'elaborazione di questi provvedimenti e di questi regolamenti.
Mi auguro che, nel più breve tempo possibile, si colmino questi
ritardi e che da parte della Giunta regionale si approvino i
regolamenti.
Questo perché è una legge particolarmente importante, ed era
stato rilevato anche da questo Consiglio quando era stata proposta
e approvata, in quanto questa legge ha lo scopo di ridurre i costi
ai comuni e ai privati che oggi devono smaltire i fanghi fuori
Valle, di offrire anche ai piccoli insediamenti urbani la
possibilità tecnica di rispettare la legge 319, di consentire la
riduzione dei costi di investimento e gestione ai comuni che
possiedono o possiederanno impianti di depurazione medio-piccoli,
di rendere possibile soprattutto l'esercizio a piccole attività
produttive con scarichi di natura organica.
Accenno soltanto a questi aspetti, perché non voglio dilungarmi
ol-tre, per dimostrare di confermare la validità che ha avuto ed ha
questo disegno di legge e i motivi per i quali occorre fare i
rego-lamenti perché venga applicata nel più breve tempo
possibile.
Mi fa piacere sentire, all'ultimo punto, la risposta
dell'Assessore che è la mia stessa convinzione, cioè che la legge è
stata fatta e deve essere rispettata e fatta rispettare, per cui mi
auguro che l'Assessore si faccia carico, nel più breve tempo
possibile, di portare avanti questi regolamenti nell'interesse
delle attività produttive della nostra regione.
