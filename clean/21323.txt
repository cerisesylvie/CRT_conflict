Classificazione
FORMAZIONE PROFESSIONALE
ISTRUZIONE PUBBLICA



Oggetto del Consiglio n. 1188 del 9 marzo 2005 - Resoconto
OGGETTO N. 1188/XII - Composizione del gruppo tecnico di lavoro
per interventi di formazione in campo scolastico.
(Interrogazione)
Interrogazione
Ricordate le precedenti iniziative circa la necessità di
facilitare l'integrazione tra il sistema dell'istruzione e quello
della formazione, anche in vista dell'attuazione di modelli
sperimentali che realizzino l'obbligo formativo così come è stato
introdotto dalla legge n.53/2003;
Ricordati gli impegni presi dalla Giunta tesi a modificare la
composizione dell'attuale "gruppo tecnico" con l'inserimento di
nuove figure che consentono di approfondire l'analisi congiunta dei
problemi e la valutazione delle soluzioni proposte;
Vista la DG n. 328/2005 con cui viene opportunamente
integrato il nucleo di valutazione con l'inserimento di
rappresentanti di istanze sindacali e di un esperto delle
problematiche connesse ai giovani disabili;
Visto che con tale delibera viene nominato come membro del
gruppo anche il Capo del Servizio per il Coordinamento delle
attività di formazione, di promozione e di relazioni esterne
dell'Assessorato al Turismo;
la sottoscritta Consigliera
Interroga
la Giunta per sapere:
1) quali sono le motivazioni che hanno suggerito
l'inserimento all'interno del "gruppo tecnico" di cui in premessa
del Capo del Servizio per il Coordinamento delle attività di
formazione, di promozione e di relazione esterne dell'Assessorato
al Turismo;
2) quali specifiche competenze, di cui era carente il gruppo
di lavoro,vengono inserite con tale nomina.
F.to: Squarzino Secondina
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Le questioni che vengono poste sono due:
"quali sono le motivazioni che hanno suggerito l'inserimento
all'interno del "gruppo tecnico" di cui in premessa del Capo del
Servizio per il coordinamento delle attività di formazione, di
promozione e di relazione esterne dell'Assessorato al turismo;
quali specifiche competenze, di cui era carente il gruppo di
lavoro,vengono inserite con tale nomina"
. Va detto che qui si
trattava di avere all'interno del gruppo tecnico tutte le
competenze che, da un punto di vista istituzionale
dell'Amministrazione regionale, sono impegnate nella questione
relativa alla formazione professionale e all'istruzione. Il 30
ottobre 2003 è stato sottoscritto un protocollo di accordo fra
l'Agenzia regionale del lavoro e la Sovrintendenza agli studi che
aveva identificato come obiettivo prioritario
"la necessità dell'integrazione
fra i sistemi dell'istruzione, della formazione e del lavoro"
,
secondo uno schema che non è proprio della "legge Moratti", ma
segue indicazioni che da anni si stanno realizzando a livello
europeo e anche precedentemente alla "riforma Moratti" erano state
attivate con legge dello Stato, rispetto al quale la Regione aveva
attuato delle iniziative sue proprie. La questione
dell'integrazione fra i diversi sistemi è un tema importante per
quanto riguarda la possibilità di andare verso l'introduzione di
modelli innovativi nel campo della formazione e dell'istruzione,
soprattutto tenendo conto della necessità che questi sistemi
fortemente integrati devono dare risposte in forte collegamento con
il mondo del lavoro, soprattutto in un momento di grandi
trasformazioni. L'attività che è stata fatta e l'obiettivo del
nucleo tecnico integrato parte dal presupposto di avere i soggetti
che sono coinvolti in questo tipo di attività, quindi, per quanto
riguarda l'Amministrazione regionale, la Sovrintendenza agli studi,
l'Agenzia regionale per la formazione professionale e gli
Assessorati interessati, in particolare l'Assessorato del turismo
che ha specifiche competenze nel campo della formazione turistica,
oltre le organizzazioni sindacali per il ruolo che svolgono in
questo contesto e i soggetti attuatori che sono i vari tipi di
scuole - professionali, licei tecnici parificati - e gli enti di
formazione.
Nel 2003 è stato istituito il nucleo tecnico, che era composto
da 2 tecnici dell'Agenzia del lavoro, 2 tecnici individuati dalla
Sovrintendenza agli studi, 1 rappresentante dell'ex "Gruppo
interistituzionale di lavoro in materia di orientamento e di
progettazione nell'educazione e nella formazione delle persone
disabili". La prima fase di lavoro fatto con questo gruppo
sufficientemente ristretto aveva l'obiettivo di realizzare attività
formative e informative integrate, la definizione di procedure e
strumenti comuni di informazione e orientamento, la definizione di
"standard" di competenza e formativi, la definizione di dispositivi
per la gestione della mobilità e dei passaggi fra i sistemi, azioni
per favorire il reciproco riconoscimento tra istituzioni
scolastiche, agenzie formative e organizzazioni datoriali e
sindacali.
Nel corso del primo anno di attività sono state realizzate
alcune azioni nella direzione prefigurata, ma si è palesata la
necessità, sulla base di un confronto con le organizzazioni
sindacali e di incontri che sono stati fatti con insegnanti, di
avere un maggiore collegamento con i soggetti che intervengono in
questo settore e la deliberazione regionale n. 328/2005 prevede
un'integrazione del nucleo originario con 2 rappresentanti delle
organizzazioni sindacali e di 1 rappresentante dell'Assessorato del
turismo, sport, commercio, trasporti e affari europei. La decisione
operata dalla Giunta di includere il Capo servizio per il
coordinamento delle attività di formazione, promozione e relazione
esterna dell'Assessorato del turismo, sport, commercio, trasporti e
affari europei quindi è determinata dal riconoscimento del ruolo
peculiare che lo stesso Assessorato svolge nel garantire
l'integrazione fra i sistemi lavoro, istruzione e formazione con
riferimento al settore turistico. Infatti questo Assessorato, oltre
ad essere oggetto di governo e di indirizzo delle politiche di
sviluppo di questo settore, è anche promotore e finanziatore della
Fondazione per la formazione professionale e turistica, che
ricomprende istruzione e formazione professionale. La compresenza
dei 3 sistemi può favorire l'avvio in tempi brevi di
sperimentazione di modelli di azioni integrate, di reciproco
riconoscimento, che potranno progressivamente diffondersi negli
altri settori.
Va ricordato infine che il nucleo tecnico integrato ha una
funzione tecnica necessaria ed è compito della Giunta fornire degli
indirizzi per quanto riguarda gli orientamenti di carattere più
generale di politica sia nel campo scolastico, sia nel campo della
formazione professionale, sia nel campo dell'integrazione con il
mondo del lavoro; di conseguenza, il modello che si è inteso
realizzare è un modello che vede un confronto con le parti sociali
gestito a livello di Giunta e di Assessorati competenti. Questo è
un gruppo dove sono presenti anche le organizzazioni sindacali e
quindi fornisce gli indirizzi di carattere politico rispetto alle
azioni che il nucleo tecnico dovrà realizzare. Nel momento in cui
si costituisce un nucleo tecnico è necessario avere tutti i
soggetti all'interno che sono coinvolti in questo processo: questo
era l'obiettivo di tale deliberazione e credo sia di particolare
attualità, visto che i temi dell'istruzione saranno oggetto di
ulteriore approfondimento all'interno del Consiglio. Nulla più
quindi che creare un nucleo che fosse utile per realizzare un
processo di integrazione fra formazione, istruzione e lavoro; credo
sia una cosa che in questo momento è urgente e dà una risposta a
richieste provenienti non solo dal mondo del lavoro, ma anche dal
mondo della scuola.
Président - La parole à la Conseillère Squarzino Secondina.
Squarzino (Arc-VA) - La necessità di un'integrazione fra i vari
sistemi credo sia condivisibile, tant'è vero che, nel momento in
cui si è visto che il gruppo tecnico non riusciva a garantire
un'integrazione fra i due sistemi, vi è stata la richiesta da parte
dei sindacati della scuola di essere presenti per poter dialogare
all'interno di questo nucleo tecnico e tenere i raccordi fra il
sistema della formazione e il sistema della scuola. Qui è stato
inserito un elemento nuovo, nel senso che è stato visto un
Assessorato, quello del Turismo, come colui che ha specifiche
competenze di formazione. È una scelta, va bene, ma vi siete
chiesti la logica che vi è dietro a questa scelta? Se volevate fare
una scelta che riguardasse la formazione che in Valle d'Aosta viene
gestita da enti privati, perché la Fondazione turistica è un ente
privato, allora non bisognava scegliere l'Assessorato da chi
dipende la Fondazione Turistica. Bisognava dire: "vediamo di
mettere attorno al tavolo tutti gli enti che in Regione fanno
formazione come enti di formazione privata per poter dialogare
insieme". L'obiettivo pare essere un altro: visto che su questo
problema la Giunta non riesce a trovare un accordo, vogliamo essere
presenti tutti i politici interessati nei momenti decisionali. Ma
l'accordo fra le politiche del lavoro dovrebbe interessare i
diversi settori dall'industria al turismo, al commercio, e le
politiche dell'istruzione. In base a tale logica dovrebbero essere
presenti tutti gli Assessorati - ma così non è -. Si è visto invece
l'inserimento di una terza persona per portare avanti un altro
"pezzo" di politica della Giunta. Questo è l'elemento che lascia
alcuni dubbi, Assessore, anche perché nella deliberazione non è
affatto motivata in questo modo il nuovo inserimento, cioè sappiamo
che vi è stata una richiesta specifica ma, rispetto a questo
inserimento, si dice semplicemente:
"ravvisata l'opportunità di
indicare la tale persona, in relazione alle competenze attribuite
all'Assessorato del turismo..."
, e si nomina la persona. Non
entro nel merito delle competenze di questa persona, voglio
sottolineare che non vi è una logica chiara, perché, se si voleva
andare nella logica di inserire tutti coloro che hanno competenze
di formazione in Valle, allora visto che chi ha la competenza
maggiore di programmare è l'Agenzia del lavoro, era sufficiente la
presenza di questo organico. Se l'obiettivo era di inserire
rappresentanti degli enti attuatori della formazione, allora non vi
è solo la Fondazione turistica, ve ne sono altre e vi sono altri
centri attuatori delle politiche del lavoro. È questo che voglio
sottolineare, nel senso che qui, a nostro avviso, non si è seguita
una logica chiara e una logica che tenga conto della realtà
complessiva; per esempio, non abbiamo come oggetto attuatore anche
l'Istituto "Don Bosco" con il suo ente di formazione? Perché questo
non e stato inserito e la Fondazione turistica sì? Non è chiaro il
tipo di logica e ci dispiace che questo non sia stato
sufficientemente motivato e spiegato.
