Classificazione
EDILIZIA



Oggetto del Consiglio n. 290 del 28 gennaio 2021 - Resoconto
OGGETTO N. 290/XVI - Rinvio di mozione: "Impegno a introdurre
una modifica legislativa che consenta di colmare i disallineamenti
dei documenti catastali relativi allo stato legittimo degli
immobili".
Bertin (Presidente) -
Consiglieri, riprendiamo. Punto n.
48 all'ordine del giorno. Ha chiesto la parola il consigliere
Distort, ne ha facoltà.
Distort (LEGA VDA) -
In questo spazio dedicato alla
presentazione della mozione, spiego anche la natura
dell'interruzione e della riunione dei gruppi di opposizione che si
è appena conclusa. Oggetto di questa interruzione era proprio
approfondire e condividere una presa di posizione per quanto
riguarda il prosieguo e l'iter di questa mozione, che, come recita
il titolo, tratta la definizione degli approfondimenti dei percorsi
tecnico-amministrativi per la definizione dello stato legittimo
degli immobili in vista della regolarizzazione di situazioni, che
paradossalmente potrebbero risultare assimilabili alle difformità
edilizie ma che, di fatto, sono sostenute da un avvallo implicito
dalle rispettive Amministrazioni comunali, dagli uffici tecnici
delle Amministrazioni comunali e dagli ufficiali sanitari per
edifici realizzati soprattutto nella fine anni Sessanta, tutto il
decennio degli anni Settanta e in qualche caso anche i primi anni
degli anni Ottanta, in ogni caso prima dell'entrata in vigore del
DPR n. 425/1994, perché sto dando questi dati tecnici?
Semplicemente per inquadrare una sorta di ordinamento precedente e
ordinamento successivo nella definizione dello stato legittimo
degli immobili.
Prima dell'entrata in vigore del DPR n. 425/1994 l'agibilità
degli immobili presupponeva la visita dell'ufficiale sanitario
insieme al tecnico comunale. L'ispezione dell'edificio nella
consistenza così come realizzato e il rilascio dell'agibilità sulla
base del documento di iscrizione al catasto di collaudo statico e
idoneità igienico-sanitaria. Dopo l'entrata in vigore del DPR n.
425/1994 il tecnico direttore dei lavori, in solido con il
concessionario, dichiaravano la corrispondenza dell'edificio a
tutta la documentazione depositata, in questo caso la procedura di
rilascio di agibilità ha potuto prescindere da un sopralluogo del
personale amministrativo in capo agli uffici in capo alle
Amministrazioni comunali. Le cosiddette "difformità" riguardano gli
edifici che sono stati oggetto di rilascio del titolo di agibilità
precedentemente all'entrata in vigore del DPR n. 425, quindi
precedente al 1994 ma che soprattutto, come ho detto, riguardano
gli edifici realizzati verso la fine degli anni Sessanta e nel
decennio degli anni Settanta e Ottanta.
Sono molto frequenti i casi in cui gli edifici, in particolare
le tipologie condominiali, sono stati realizzati con un titolo
abilitativo iniziale, quello che allora poteva essere il permesso
di costruire o concessione edilizia e di fatto sono stati
realizzati in maniera un po' diversa. Laddove le difformità sono
difformità modeste, tutto rientra sotto il profilo di un ambito di
tolleranza e come tale è già disciplinato dall'assetto normativo e
legislativo esistente. Laddove invece le difformità e le differenze
riguardano il numero delle unità immobiliari e la destinazione
d'uso di alcune unità immobiliari, non abbiamo strumenti dal punto
di vista normativo e legislativo che possano assicurare che si
possano dichiarare legittimi questi immobili e queste unità
immobiliari. Di conseguenza, obiettivo della mozione è proporre un
percorso tecnico per risolvere questa sorta di vuoto tra la
situazione concessionata e la situazione di fatto, non essendo
presente una documentazione di variante, non essendo disponibile
negli archivi degli uffici comunali la documentazione di variante
che vada a giustificare queste differenze. La mia proposta come
primo firmatario ma a nome del gruppo Lega è di considerare... la
documentazione catastale, che ha tutta una serie di informazioni
tecniche dimensionali, geometriche, tipologiche: anno di
costruzione, periodo di ultimazione dei lavori, categoria, quindi
destinazione d'uso, tutta una serie di informazioni tecniche che
possono esattamente disegnare la fisionomia dello stato legittimo
degli immobili. La documentazione catastale per tutti questi casi
in cui sono state riscontrate "difformità" è corrispondente allo
stato di fatto, quindi il geometra, il tecnico che ha eseguito la
documentazione catastale è stato ligio, ha rappresentato
esattamente la situazione di fatto, questo l'ha fatto alla fine dei
lavori, alla conclusione dei lavori. È mancata una documentazione
di variante architettonica, mancata... siamo sicuri? Non siamo
sicuri perché non è detto che nei vari traslochi operati dalle
Amministrazioni comunali per la realizzazione di una nuova sede
degli uffici comunali, di conseguenza dell'archivio comunale,
questa documentazione non sia andata persa, non è detto che nel
fenomeno di alluvione, il dramma dell'alluvione del 2000, che ha
interessato anche delle realtà municipali, proprio degli edifici
comunali non possa aver compromesso della documentazione che come
tale è andata persa, non è detto che in episodi di incendi, è
avvenuto anche questo, non si sia persa dalla documentazione.
Capiamo quindi che pensare che attualmente non sia disponibile
della documentazione di variante... che sia quell'elemento tecnico,
grafico, documentale che, secondo l'ottica mentale del procedimento
edilizio che abbiamo acquisito oggi, non corrisponda a quanto
invece è stato realizzato, non realizzato o non reperibile
allora... però abbiamo un fatto: abbiamo una documentazione
catastale che dà tutta una serie di informazioni tecniche,
dimensionali e descrittive. La proposta è proprio di erigere questa
documentazione a concorrere nella correttezza documentale dello
stato legittimo degli immobili.
Allora, poiché abbiamo fatto un passaggio in III Commissione
consiliare per esaminare, approfondire esattamente il discorso che
io sto condividendo con voi e con chi ci segue da casa, abbiamo
condiviso questo discorso tra i membri della III Commissione
consiliare insieme al Coordinatore, al Dirigente dell'Ufficio
urbanistica, quindi con il personale degli uffici deputato ad
approfondire e dare il supporto tecnico necessario a noi
Consiglieri; lo sapete benissimo, io ho la fortuna di avere una
formazione accademica e professionale che mi permette di avere la
competenza sull'argomento ma è chiaro che il Coordinatore e il
Dirigente sono lì apposta per svolgere questo ruolo di
approfondimento di tipo tecnico-amministrativo.
Poiché a conclusione della seduta della III Commissione
consiliare il Coordinatore e la Dirigente hanno manifestato, hanno
affermato la totale disponibilità, anzi, hanno assunto l'impegno
per approfondire l'argomento esattamente nella linea che è stata
espressa, o perlustrando eventuali altri percorsi ma nell'obiettivo
politico indicato dalla III Commissione consiliare, che è organo
politico, di andare a trovare una soluzione a questi problemi di
disallineamenti, di incongruenze documentali. Questo impegno
permette un approfondimento con la stessa finalità dell'impegnativa
della mozione, che ha come ulteriore finalità non l'approvazione
della mozione di Distort del gruppo Lega ma ha come finalità la
regolarizzazione di quei casi, la considerazione legittima di quei
casi che diversamente non potrebbero accedere ai benefici previsti
dal bonus, cosiddetto "bonus 110 percento", con problemi enormi dal
punto di vista degli interessi economici dei proprietari. Se non si
potesse applicare il 110 percento, ci sarebbero problemi enormi dal
punto di vista di tutto il traino nell'indotto dell'edilizia,
quindi si preclude la possibilità di avviare tutta un'attività che
è estremamente importante per il nostro tessuto economico, non si
potrebbe generare quei benefici ambientali legati
all'efficientamento previsto dalle pratiche dell'iniziativa del 110
percento, tra l'altro, non si potrebbe applicare su quegli edifici
che, essendo soprattutto condomini costruiti negli anni
Settanta-Ottanta, fine anni Sessanta, sono edifici di per sé
energivori, particolarmente energivori, quindi questa grande
casistica sarebbe bloccata e sarebbe impedito l'effetto ambientale
oltretutto nel benessere e nel beneficio di tutti, anche dei
soggetti non direttamente interessati nelle iniziative e nella
filiera edilizia.
Oltretutto si genererebbero delle azioni di contenzioso non
indifferenti circa i proprietari degli immobili e dei condomini
che, per la presenza di un caso di difformità di questo tipo, per
una solo unità immobiliare vedono compromessa la possibilità di
agire sull'intero stabile. Immaginate che questo si ripeta per vari
condomini - e questo è il dato statistico già in possesso da parte
nostra che sono tanti casi che rientrano in questa situazione -,
immaginate che si costituiscano in comitato per agire per vie
legali nei confronti dei costruttori, dei direttori dei lavori
dell'epoca, se sono ancora vivi, delle Amministrazioni comunali che
non hanno svolto l'opera di vigilanza, hanno acquisito una
situazione catastale, hanno esatto tributi, tasse e imposte, i
notai che hanno operato i rogiti... immaginiamo che situazione si
crea nella non soluzione di questo problema. È proprio per questo
che la volontà politica di questo Consiglio deve assolutamente
andare in quella direzione ed è proprio così che la III Commissione
consiliare nell'ultima seduta ha deciso e ha dato mandato, ha
acquisito l'impegno del Coordinatore, del Dirigente di andare in
questa direzione.
Alla luce quindi del fatto che questo iter è attualmente in fase
di approfondimento da parte degli uffici regionali, in questa
direzione ritengo superfluo proseguire e portare a votazione
dell'Aula un'impegnativa che a parole ma messe agli atti
nell'occasione della riunione della III Commissione consiliare...
si è già acquisito tanto da parte degli uffici, da parte del
Presidente, da parte della volontà condivisa dei Commissari della
III Commissione, di cui io pure faccio parte... alla luce di questo
lavoro che è
in itinere
, che è in corso, che va esattamente
in questa direzione, io ritiro la mozione e la ripropongo per il
prossimo Consiglio.
Presidente -
La mozione è rinviata al prossimo Consiglio,
pertanto è stata fatta l'illustrazione per una discussione che
verrà fatta fra quindici giorni. Possiamo chiudere qui o volete
intervenire? Consigliere Chatrian, per mozione d'ordine o come
intervento?
Chatrian (AV-SA) -
Come mozione d'ordine o come
intervento, ma pochi minuti.
Presidente -
Ne ha facoltà.
Chatrian (AV-SA) -
Grazie Presidente, nel senso che
partirei da qual è l'obiettivo. Il 30 dicembre 2020 a livello
nazionale, con la nuova legge n. 178 è stata fatta una grande
modifica sull'articolo 119, il cosiddetto "super bonus del 110
percento" e la modifica principale va a dare grandi possibilità
alle ristrutturazioni in Valle d'Aosta inserendo nel comma 9 le
disposizioni seguenti su chi potrebbe rientrare nel super bonus 110
percento. "I condomini e le persone fisiche al di fuori
dell'esercizio di attività di impresa, arte o professione, con
riferimento agli interventi su edifici composti da due a quattro
unità immobiliari distintamente accatastate, anche se posseduti da
un unico proprietario o in comproprietà da più persone fisiche".
Perché sono partito da qui? Sono partito da qui perché con questa
modifica il perimetro è nettamente più robusto, più grande rispetto
alla platea che fino al 29 di dicembre 2020 avrebbe creato le
condizioni del super bonus al 110 percento.
Detto questo, in Commissione avevamo avuto modo di confrontarci
con i dirigenti regionali, che non solo si sono impegnati ad
affrontare la questione, ci hanno detto che, così com'è
confezionata la mozione, il percorso non è attuabile, non è
percorribile, perché non può intendersi legittimo lo stato definito
della documentazione catastale. Da qui i nostri dirigenti hanno già
organizzato un incontro per lunedì mattina convocando lunedì
pomeriggio tutti gli ordini professionali, il CELVA e il SUEL, cioè
hanno messo attorno a un tavolo tutti gli attori che porteranno
sicuramente degli elementi utili per legiferare e, di conseguenza,
modificare la legge regionale che abbiamo approvato solo nel
dicembre 2020. Questo è un impegno che i dirigenti si sono già
presi qualche giorno fa con l'unico obbiettivo di rendere
accessibile a numerosi Valdostani la possibilità di accedere al
super bonus del 110 percento.
Non entro nella questione tecnica, il collega ha già ben
illustrato, ma in questo momento va delineato e soprattutto va
cercato il percorso che sia sostenibile, soprattutto legittimo e
utile a far accedere ai Valdostani al super bonus del 110
percento.
Presidente -
La parola al consigliere Marquis per mozione
d'ordine. Tenga presente che l'atto non si vota, è rinviato, per
cui se vuole fare una considerazione velocissima, va bene,
altrimenti... molto veloce però. Abbiamo lasciato illustrare per un
quarto d'ora la mozione al consigliere Distort, chiedo soltanto che
si faccia in modo estremamente sintetico, perché, ripeto, l'atto
non sarà in votazione.
Marquis (AV-SA) -
Credo che le ragioni che hanno ispirato
la presentazione di questa iniziativa siano delle ragioni molto
valide, sebbene, com'è già stato evidenziato dal collega Chatrian,
per quanto concerne l'impegnativa, abbiamo potuto già verificare
con gli uffici e con il Coordinatore dell'Assessorato delle opere
pubbliche che non è possibile procedere nella direzione
rappresentata in quanto il catasto non ha carattere probatorio.
Tuttavia, come dicevo, le ragioni che l'hanno ispirata sono
sicuramente valide perché esiste un problema. Esistono tutta una
serie di edifici nel nostro territorio che hanno uno stato di fatto
lievemente diverso rispetto a quello che è stato legittimato con i
titoli edili, pertanto, alla luce di tutte quelle iniziative che
sono state poste in essere dallo Stato nella quale i titolari della
proprietà possono beneficiare di contributi o di incentivi per la
riqualificazione degli stabili, laddove è richiesta la
dimostrazione dello stato di legittimità dell'immobile, sorgono e
sono sorte tutta una serie di problematiche, perché sostanzialmente
si sono evidenziate delle difformità lievi e parziali, che sono
state chiamate dal collega Distort disallineamenti, che sono
diversi da degli abusi edilizi. Questo deriva dal fatto
dell'evoluzione normativa che c'è stata nell'ambito della
legittimazione degli interventi edilizi e anche nel rilascio delle
procedure di abitabilità. I principali passaggi sono stati che in
questo campo siamo passati dalla licenza edilizia che è stata
introdotta nel 1942 alla concessione edilizia nel 1977 e al
permesso di costruire dal 2001. Nel frattempo sono state fatte
anche tre tipologie di sanatoria o di condoni edilizi ed è stata
modificata anche la procedura per arrivare al rilascio
dell'agibilità degli immobili. Sotto questo profilo, quindi
riteniamo che non si tratta di intervenire su degli abusi ma si
tratta di legittimare con semplicità delle situazioni in essere,
che, di fatto, sono state eseguite comunque nel rispetto della
normativa edilizia e che non violano gli indirizzi dei piani
territoriali paesistici e anche della tutela del patrimonio storico
artistico e archeologico.
Pertanto c'è questa grande necessità che è stata riconosciuta
anche in Commissione da parte del Coordinatore di intervenire in
questa direzione, noi ringraziamo gli uffici che hanno dato quindi
ampia disponibilità di procedere celermente in Commissione
all'approfondimento di questa materia, perché riteniamo che già
anche alla luce di esperienze in altre Regioni ci siano ancora
degli spazi per migliorare le modifiche che noi abbiamo portato
nello scorso mese di dicembre con l'approvazione della legge
regionale n. 14/2020, che ha introdotto il concetto delle
tolleranze. L'obiettivo pertanto è quello è che da qui a poco con
l
'omnibus
si possa presentare un'iniziativa che vada a
risolvere questa questione nell'interesse dei Valdostani e di tutti
coloro che vogliono intervenire sull'immobile.
Presidente -
Consigliera Spelgatti, anche a lei faccio la
premessa che l'atto non è in votazione, pertanto la invito a un
intervento breve come i colleghi Chatrian e Marquis, circa tre
minuti.
Spelgatti (LEGA VDA) -
Trovo molto irrituale tutto ciò
che sta accadendo in quanto, nel momento in cui il collega Distort
ha ritirato la mozione, io mi sono subito sprenotata chiaramente
visto e considerato che non si può avviare una discussione dopo il
ritiro. Visto e considerato che però è stato dato lo spazio ai
colleghi, prendo la parola anch'io, anche perché non mi è piaciuto
il modo in cui è stato impostato il discorso.
Questa mozione ha un'importanza fondamentale: fondamentale
perché sta partendo il 110 percento, un'occasione unica per
rinnovare il nostro patrimonio immobiliare e le funzioni di tutto
questo dal punto di vista economico delle ricadute per i cittadini
che si ritrovano appunto con il proprio patrimonio valorizzato,
efficientato, migliorato, eccetera, sono enormi, dal punto di vista
del rilancio dell'edilizia questo è assolutamente fondamentale, ma
teniamo presente che dal punto di vista ambientale anche questo ha
un valore immenso per la nostra Regione dal punto di vista
dell'inquinamento, dal punto di vista dell'estetica e della
bellezza dei nostri ambienti, quindi delle nostre città, dei nostri
paesi e delle nostre comunità, quindi ha un'importanza
assolutamente fondamentale...
Presidente -
Consiglieri, vi invito a fare silenzio
perché c'è un brusìo di fondo piuttosto irritante. Mi scusi,
Consigliera Spelgatti, ha la parola.
Spelgatti (LEGA VDA) -
... il problema è che bisogna fare
non in fretta, di più, bisogna correre alla velocità della luce
perché ci sono degli impedimenti burocratici che impediscono poi di
poter veramente accedere a questo bonus del 110 percento
soprattutto per un'enorme quantità di condomini costruiti in allora
e quant'altro. Bisogna quindi trovare una soluzione rapida e
velocissima per poter risolvere il problema e permettere di partire
con questa misura. Noi la soluzione l'abbiamo individuata, è una
soluzione veloce, semplice e assolutamente percorribile. I
dirigenti sono venuti e hanno dato invece la loro interpretazione
presa per buona dai Consiglieri di maggioranza e su cui noi non
concordiamo.
Gli uffici comunque, vista la volontà politica di arrivare,
perché mettiamo sul piatto della bilancia gli interessi
contrapposti che ho indicato prima, quindi ambientali, economici,
di ricadute sul territorio, di bellezza, di estetica, di
inquinamento, di efficientamento energetico e quindi tutto
questo... e dall'altra parte il fatto di arrivare a trovare delle
soluzioni innovative rispetto a delle pratiche burocratiche che
sono portate avanti in una certa maniera da sempre ma che si
possono innovare. Il collega Marquis ha fatto riferimento, così
com'è anche capitato in Commissione, a quello che viene fatto da
altre Regioni, avevo già ribadito in Commissione un concetto, per
carità, va benissimo sempre copiare, guardare che cosa ha fatto in
quel caso l'Emilia Romagna, però, santa pazienza, noi siamo la
Valle d'Aosta, siamo una Regione a Statuto speciale e possiamo
anche decidere di fare qualche cosa di innovativo che non hanno già
fatto le altre Regioni, perché non è che dobbiamo aspettare sempre
che qualche altra Regione faccia qualche cosa per poter dire: "beh,
allora lo possiamo fare anche noi". Se abbiamo delle soluzioni
percorribili, si possono percorrere e possiamo innovare, siamo una
Regione a statuto speciale, ben venga che lo siamo, abbiamo della
libertà, abbiamo dei margini in più rispetto alle altre Regioni e
possiamo anche innovare, non aspettare di vedere se le altre
Regioni lo fanno e allora possiamo accodarci anche noi, tra
l'altro, Regioni a statuto ordinario.
Ben venga quindi che gli uffici stiano andando avanti a lavorare
su questo, noi non abbiamo portato al voto questa mozione
nonostante siamo convinti, tra l'altro, della soluzione che stiamo
proponendo, comunque sia, siccome l'obiettivo importante non è un
obiettivo politico è un obiettivo per la comunità, che deve avere
da questo Consiglio regionale una soluzione ultra veloce perché i
termini sono stretti e, di conseguenza, noi dobbiamo risolvere il
problema in tempo zero. In tempo zero dobbiamo trovare delle
soluzioni, quindi ben venga che i dirigenti stiano lavorando per
trovare delle soluzioni e io mi auguro che si rimanga aperti dopo
quella che è stata la discussione e anche quello che è stato
espresso ai dirigenti rispetto alla volontà politica di trovare una
soluzione, che si rimanga aperti a tutte le soluzioni possibili
compresa quella che proponiamo noi al di là di preclusioni a
priori.
Presidente -
Bene, ricordo che la mozione è stata
rinviata al prossimo Consiglio.
Il Consiglio prende atto del rinvio.
