Classificazione
ASSISTENZA SOCIALE
Assistenza socio-sanitaria
Invalidi civili
Associazionismo - volontariato



Oggetto del Consiglio n. 2931 del 8 aprile 2013 - Resoconto
OGGETTO N. 2931/XIII - Disegno di legge: "Modificazioni alla
legge regionale 22 luglio 2005, n. 16 (Disciplina del volontariato
e dell'associazionismo di promozione sociale. Modificazioni alla
legge regionale 21 aprile 1994, n. 12 (Contributi a favore di
associazioni ed enti di tutela dei cittadini invalidi, mutilati e
handicappati operanti in Valle d'Aosta), e abrogazione delle leggi
regionali 6 dicembre 1993, n. 83, e 9 febbraio 1996, n. 5) e alla
legge regionale 23 dicembre 2009, n. 52 (Interventi regionali per
l'accesso al credito sociale)". (Approvazione di un ordine del
giorno).
Président -
La parole au rapporteur, le Vice-président
Lanièce.
Lanièce (SA)
- Il mondo del volontariato si sta
confermando, ogni anno che passa, un settore fondamentale per la
nostra società, ricco di persone che si mettono in gioco per
risolvere situazioni che, impigliate nelle maglie della burocrazia
e della perdurante crisi, possono sembrare insormontabili. È per
l'attenzione che da sempre portiamo al terzo settore che ci
troviamo ad aggiornare la normativa regionale che lo riguarda. Si
tratta di modificazioni tecniche rese opportune dopo un attento
confronto con la Consulta, il Centro di Servizio per il
Volontariato e il Comitato tecnico: ciò non toglie che in un
prossimo futuro, anche alla luce delle eventuali modifiche
apportate a livello nazionale, si possa mettere mano in modo più
profondo alla normativa attraverso un ripensamento della filosofia
che ne sta alla base, tenendo conto quindi del principio della
sussidiarietà, previsto dal titolo V della Costituzione, e di
quello della promozione della solidarietà, alla luce anche
dell'attuale fase politico-economica che sollecita anche il mondo
del volontariato ad intervenire in maniera puntuale, efficace e
coordinata per sostenere la coesione sociale e il senso di
comunità.
Pertanto le modificazioni alla legge regionale n. 16 del 2005,
oggetto di questo disegno di legge, nascono da un duplice intento:
da un lato si è reso necessario apportare lievi variazioni al testo
per renderlo coerente rispetto a quanto introdotto dalla legge
nazionale 383 del 2000 riguardante le associazioni di promozione
sociale, dall'altro lato si è voluto rendere più snelle alcune
procedure, introdurre maggiore omogeneità nel mondo del
volontariato e prevedere precisazioni e novità utili, in modo
particolare, a meglio riconoscere le differenze tra le associazioni
di volontariato e quelle di promozione sociale e inoltre a rendere
più puntuale la disciplina relativa all'iscrizione al registro
regionale delle organizzazioni di volontariato e delle associazioni
di promozione sociale e il ruolo del Comitato tecnico.
A livello nazionale, e in linea di massima anche nelle altre
regioni, la normativa sul volontariato e quella
sull'associazionismo di promozione sociale sono ben distinte: la
legge 11 agosto 1991, n. 266 "Legge-quadro sul volontariato" e la
legge 7 dicembre 2000, n. 383 "Disciplina delle associazioni di
promozione sociale" si richiamano l'una con l'altra, ma hanno il
loro ambito di intervento ben definito. In Valle d'Aosta esiste una
sola legge regionale (la legge regionale n. 16 del 2005 appunto),
che norma entrambi gli ambiti.
Con la legge regionale 29 marzo 2007, n. 4 "Manutenzione, per
l'anno 2007, del sistema normativo regionale. Modificazioni di
leggi regionali e altre disposizioni" erano già state inserite
nella legge regionale 16 del 2005 alcune modifiche con riferimento
alle associazioni di promozione sociale. Col tempo ci si è accorti
di imprecisioni e di differenze tra organizzazioni di volontariato
e associazioni di promozione sociale a livello normativo che con
l'attuale revisione sono state precisate (vedi gli articoli 2, 3 e
4 del disegno di legge in oggetto).
Le modifiche di cui all'articolo 5 (pubblicazione elenco delle
organizzazioni di volontariato e delle associazioni di promozione
sociale), all'articolo 10 (gestione Centro di Servizio per il
Volontariato) e all'articolo 11 (piano di attività triennale del
centro di servizio) propongono lo snellimento di alcune procedure
fino ad ora in atto.
Alcune modificazioni si propongono di meglio definire alcuni
aspetti per garantire uniformità di metodo e coerenza tra i
principi enunciati e l'applicazione concreta della legge da parte
dei vari soggetti coinvolti nello svolgimento dei loro specifici
compiti (all'articolo 6 si parla di organizzazioni neoiscritte al
registro, all'articolo 8 riguardante la consulta regionale e
all'articolo 9 relativo al Comitato tecnico). L'articolo 7 del
disegno di legge (contributi per la raccolta e la distribuzione di
beni per la situazione di povertà) definisce, con una copertura
normativa di primo livello, che mancava, la possibilità di
concedere contributi per la raccolta e la distribuzione di beni
diretta al sostegno delle situazioni di povertà da parte di
organizzazioni iscritte al registro.
Gli articoli 1, che riguarda la gestione di interventi in capo
alla Regione, 12 (disposizioni transitorie) e 13 (disposizioni
finanziarie) del disegno di legge definiscono alcuni aspetti
fondamentali che è necessario inserire
ex novo
per la
regolare applicazione della legge stessa.
All'interno del disegno di legge è stato poi anche inserito un
emendamento che propone il differimento del periodo di
sperimentazione della legge 52 del 2009, relativa a "Interventi
regionali per l'accesso al credito sociale" al 31 dicembre 2013. La
legge, infatti, è scaduta il 31 dicembre scorso e questo
comporterebbe il blocco degli ultimi 280 mila euro stanziati, che
quindi non potrebbero essere erogati. Nel primo anno e mezzo di
attività, dal luglio 2010 a dicembre 2011, sono stati impegnati
608.900 euro per il microcredito e il prestito d'onore: di questi
365.000 sono stati erogati solo nel 2011. È chiaro il momento di
difficoltà, ma è altrettanto evidente che chi si trova ad
affrontare la crisi ha tutte le intenzioni di superarla a testa
alta. Un emendamento che permetta di prorogare la legge fino alla
fine dell'anno in corso, al 31 dicembre 2013, va quindi incontro
alle esigenze e alle aspettative di chi ce la sta mettendo tutta
per superare la contingenza. D'altra parte, i fondi già stanziati,
di cui restano a disposizione circa 280 mila euro, troverebbero la
loro naturale destinazione proprio in questo tipo di aiuto sociale
di cui la Valle d'Aosta si è fatta
testimonial
, con una
dimostrazione di apertura di pensiero e di lungimiranza rispetto al
periodo complesso in cui ci troviamo a vivere.
Il periodo di sperimentazione (2010-2012), che ha visto
l'approvazione di 364 pratiche fra microcredito e prestito sociale
d'onore per un totale di 1.210.446,26 euro erogati ai cittadini
valdostani, ha evidenziato gli esiti positivi degli interventi per
l'accesso al credito sociale nel supportare le famiglie più
bisognose. Anche in questo caso la prospettiva di una
compartecipazione del volontariato all'implementazione del fondo
per il credito sociale richiede una fase negoziale lunga e
laboriosa, che non consente attualmente la presentazione di un
nuovo testo di legge, che vada in questa direzione. Si è ritenuto
però opportuno rispondere alle esigenze delle famiglie più toccate
dalla crisi economica e sociale, proponendo la proroga della
sperimentazione avviata con la legge regionale 52 del 2009
finanziandola con i fondi ancora a disposizione. Sarà il
legislatore regionale della prossima legislatura a valutare
l'opportunità, secondo me necessaria, di addivenire ad un nuovo
impianto normativo che coinvolga maggiormente il privato sociale. A
tal proposito vorrei anche aggiungere che abbiamo predisposto anche
un ordine del giorno, firmato da tutti i componenti della V
Commissione consiliare, che verrà in seguito illustrato,
finalizzato, alla luce anche della discussione avvenuta nella
commissione competente all'atto della presentazione della relazione
sulle attività connesse alla sperimentazione degli interventi
regionali per l'accesso al credito sociale, ad impegnare la Giunta
regionale a togliere il requisito del valore minimo dell'IRSE per
poter accedere al prestito sociale d'onore con restituzione in ore
di attività.
Presidente
- Grazie. Possiamo aprire la discussione
generale. Ci sono richieste d'intervento? Qualche collega vuole
intervenire? La parola al collega Rigo.
Rigo (Pd-Sin.VdA)
- Visto che non prenderò tutti i minuti
a disposizione, volevo solo replicare brevissimamente al collega
Praduroux e al Presidente della Regione. Ringrazio il collega
Praduroux per aver...come dire? introdotto degli elementi nuovi
anche nella discussione e, giustamente, per aver precisato che i
rappresentanti delle associazioni nulla hanno avuto da rivendicare
nei confronti del disegno di legge alla loro attenzione.
Per quanto riguarda il Presidente della Regione, da buon saggio
ha cercato di convincere l'opposizione che si tratta di un primo
passo, che dovranno aggiungersene degli altri necessariamente
rispetto ad un percorso che abbiamo visto è solo iniziato...
(interruzione di un consigliere, fuori microfono)
...sì, sì, lo so...però credo, Presidente, che l'osservazione
del Consiglio permanente rispetto agli articoli 3 e 7 e
all'istituzione di quegli organismi vada proprio in una direzione
che bisogna approfondire. Siamo nell'era di internet, un conto è il
Conseil des jeunes
, ma che cosa c'entra il Forum regionale
dei giovani, il Consiglio territoriale, come giustamente dice il
Consiglio permanente degli enti locali:
"non dobbiamo
istituzionalizzare le politiche giovanili".
Se le
istituzionalizziamo, non riusciremo a dialogare; questo andava
bene...forse 5-6 anni fa...oggi dobbiamo, credo, cambiare passo e
quindi credo che anche nel contenuto e nel come noi pensiamo di
rapportarci con il territorio e con i giovani sarà una discussione
che...mi sarebbe piaciuto aprire nella competente commissione.
Torniamo a noi e alla legge sul volontariato. Personalmente mi
riconosco nelle valutazioni espresse in sede di audizione dal
rappresentante del centro di servizi per il volontariato, in
particolare modo nelle considerazioni relative all'impianto
generale del disegno di legge. Sono passati molti anni
dall'approvazione della legge-quadro sul volontariato: la legge n.
266 del 11 agosto 1991 e dalla legge regionale 22 luglio 2005 n.
16, sono stati anni importanti sia sul piano dell'evoluzione
legislativa che su quello dello sviluppo del volontariato
nell'insieme di tutto il terzo settore. Il volontariato ha
anticipato ed è alla base di questo processo, infatti la legge 266
è stata il provvedimento iniziale di un lungo percorso legislativo,
che ha visto via via l'approvazione di provvedimenti sulla
cooperazione sociale e sull'impresa sociale, sulle Organizzazioni
Non Lucrative di Utilità Sociale (le ONLUS). Queste normative hanno
sostanzialmente riguardato i soggetti del terzo settore, ad esse si
sono aggiunti interventi normativi sui settori di impegno,
infanzia, disabilità, adozioni, politiche per le famiglie, servizio
civile, la riforma dell'assistenza.
In ultimo è ancora da richiamare l'importante modifica del
titolo V della parte seconda della Costituzione, che impegna Stato,
Regioni, città metropolitane, Province e Comuni a favorire
l'autonoma iniziativa dei cittadini, singoli e associati per lo
svolgimento di attività di interesse generale sulla base del
principio di sussidiarietà. Questo principio, che ha integrato il
preesistente valore del libero pluralismo sociale di cui
all'articolo 2 della Costituzione, riafferma con sufficiente
chiarezza la necessità che tutti i livelli istituzionali non solo
devono rispettare, ma devono lasciare spazi adeguati alle forme
espressive della libera vitalità sociale che operano nell'interesse
generale. Tutto ciò detto, dopo 17 anni di applicazione della legge
quadro e dopo quasi 8 da quella regionale, sarebbe stato
auspicabile ripensare profondamente alla revisione della normativa
regionale non solo alla luce delle novità legislative, ma anche
dello sviluppo del rapporto tra organizzazioni di volontariato ed
enti pubblici in un momento particolarmente difficile dell'attuale
fase politico-economico-sociale. In questi anni è cresciuta nel
mondo del volontariato la propensione a collaborare con le
istituzioni locali e ad inserirsi nell'assetto dei loro servizi.
Questa tendenza, tuttavia, ha messo in evidenza la difficoltà di
alcuni soggetti a conciliarsi con la propria funzione creativa,
critica e stimolatrice. Il volontariato organizzato in pratica si è
più spesso ritrovato nel modello di integrazione, piuttosto che in
quello della partecipazione, con un crescente rischio di
istituzionalizzazione e di perdita di autonomia. Ecco il disegno di
legge, a nostro avviso, doveva e poteva lanciare la sfida alla
capacità del volontariato di sostenere una funzione partecipativa.
La coscienza critica e la volontà di diffusione di alcuni
fondamentali valori di riferimento richiamano un'ipotesi di
cittadino che sia parte viva ed attiva del tessuto sociale, che
partecipi attivamente ai processi della vita pubblica, favorendo la
crescita del sistema democratico ed è proprio in quest'ottica che
sarebbe necessario, anche attraverso una nuova legge regionale, in
attesa della riforma di quella nazionale, potenziare anche un'altra
funzione del volontariato e cioè quella promozionale sia per
garantire la tutela dei diritti, sia per sostenere la capacità di
autorganizzazione sociale delle persone.
Ho fatto queste brevi considerazioni per rappresentare una
"visione dinamica", tra virgolette, del domani del volontariato,
riprogettare significa pensare alla costruzione di qualcosa di
ancora migliore da costruire sulle fondamenta già esistenti. È
proprio in questa prospettiva che avrei visto e avrei condiviso la
decisione di modificare profondamente ed integrare la legge
regionale di disciplina del volontariato e dell'associazionismo di
promozione sociale, per introdurre alcune innovazioni che
l'evoluzione e il maturare dei tempi, nonché l'esperienza reale
avrebbero potuto suggerire. Il volontariato non può rinunciare
all'impegno di promuovere una nuova cultura della cittadinanza e
della partecipazione, di sostenere i diritti dei gruppi sociali
svantaggiati, di sperimentare nuove forme di intervento dove
l'impiego di risorse economiche risulta limitato. Il disegno di
legge alla nostra attenzione non affronta questi scenari, non
definisce la rivendicazione esplicita della soggettività
promozionale e politica del volontariato, originale e distinta
rispetto anche alle altre forme di presenza nell'ambito del terzo
settore, anzi in questo disegno è ancora forte la presenza della
Regione, che, attraverso l'Assessore regionale competente in
materia di politiche sociali, presiede la consulta, mentre in altre
regioni questo organismo è autoregolamentato.
Come scritto nella relazione, questo è un disegno di legge che
introduce precisazioni e novità utili in particolare a rendere più
puntuale la disciplina relativa all'iscrizione al registro
regionale delle organizzazioni di volontariato e delle associazioni
di promozione sociale, ma, per la verità, due sono le vere novità:
l'articolo 7 e l'articolo 13. Per il primo i contributi per la
raccolta e la distribuzione di beni diretti al sostegno delle
situazioni di povertà, questo articolo riguarda espressamente
l'attività meritoria del Banco alimentare, sostegno assolutamente
condivisibile, ma, a nostro avviso, avremmo preferito approvare
oggi un provvedimento specifico relativo al sostegno alle povertà o
con le modalità previste dalla legge nazionale n. 155 del 25 giugno
2004, la cosiddetta "legge del Buon Samaritano", relativa alla
distribuzione dei prodotti alimentari a fini di solidarietà
sociale, ciò anche al fine - riprendo il commento fatto dal
rappresentante del centro di servizio per il volontariato in sede
di audizione -
"di
rilanciare la dinamica emancipatoria
di tali interventi che è opportuno perdano la connotazione
assistenzialistica e stimolino la sinergia tra pubblico e privato
su progetti che prevedano un contrasto effettivo della povertà con
valutazioni trasparenti dei risultati ottenuti"
, fine della
citazione.
L'altro, l'articolo 13, è riferito al differimento del periodo
di sperimentazione del credito sociale. Non siamo riusciti a
legiferare in tempo e adesso ci vediamo costretti a correre ai
ripari. I colleghi sanno bene quanto sia stata importante in questi
anni per centinaia e centinaia di nuclei familiari la legge
regionale sul credito sociale: una legge pensata per chi ha bisogno
di un aiuto finanziario immediato per i tanti bisogni quotidiani di
una famiglia, o per quelle spese impreviste che spesso mettono in
ginocchio le persone. Interventi di aiuto che da gennaio di
quest'anno però non sono più possibili, perché il periodo di
sperimentazione è terminato. Più volte in quest'aula siamo
intervenuti per ricordare alla Giunta regionale che si stava
avvicinando la naturale scadenza e che occorreva al più presto
passare dal regime di sperimentazione a quello definitivo. Tante
promesse, ma pochi fatti ed oggi ci troviamo, attraverso un
emendamento di commissione, a prolungare il periodo di
sperimentazione. Ancora una volta abbiamo trovato una scappatoia,
ma le polemiche oggi non servono, c'è bisogno invece di attivare
subito la possibilità per gli operatori territoriali di accogliere
le domande che, purtroppo, saranno da subito numerose: per questo
facciamo nostro questo articolo, anche perché lo abbiamo fortemente
voluto e suggerito, per il resto noi siamo favorevoli a tale
provvedimento legislativo.
Président
- Merci. Il y a quelqu'un d'autre qui souhaite
intervenir? La parole à la collègue Morelli.
Morelli (ALPE)
- Merci Madame la Présidente.
Questo è un disegno di legge atteso da tempo, ma che, dobbiamo
ammetterlo, non ha suscitato grandi entusiasmi proprio nel mondo
che in qualche modo lo auspicava, perché, al di là di alcuni
aggiustamenti necessari, non esce dallo schema consolidato e
verticistico della Regione che sovraintende anche al mondo del
volontariato, senza promuovere invece una concezione di maggiore
sussidiarietà che veda il mondo del volontariato muoversi in
maniera più autonoma, più responsabile e matura. Si poteva
intervenire più incisivamente visto il ruolo crescente delle
associazioni di volontariato, come ha ben ricordato anche il
relatore Lanièce, e quindi, se da un lato con questo disegno di
legge si modifica la normativa esistente armonizzandola alla legge
nazionale 338 del 2000, dall'altra non si coglie l'occasione per
fare evolvere in modo sempre più autonomo il mondo del volontariato
e dell'associazionismo e questo è stato esplicitamente ed
onestamente riconosciuto anche dal relatore laddove dice che in un
prossimo futuro si potrà mettere mano in modo più approfondito alla
normativa attraverso un ripensamento della filosofia che sta alla
base, per ora ci limitiamo ad una sorta di manutenzione, di
adeguamento legislativo, ne siamo rincresciuti...ma comunque
voteremo questo provvedimento.
Président
- Merci. Il y a quelqu'un d'autre? S'il n'y a
pas d'autres requêtes d'intervention, on peut fermer la discussion
générale. La parole au Président Rollandin.
Rollandin (UV)
- Grazie Presidente. Ringrazio il relatore
André Lanièce per aver voluto evidenziare con il suo intervento i
punti qualificanti dell'iniziativa e nel contempo per aver anche
messo in risalto quelli che sono i limiti obiettivi di questo
intervento che i colleghi Rigo e Morelli hanno poi
sottolineato.
Sicuramente su questo tema il fatto di insistere sull'autonomia
del mondo del volontariato, e vorrei ricordare che in Valle il
mondo del volontariato è riconosciuto, ma è completamente autonomo,
c'è un'associazione a sé stante, ci sono norme che dicono come
devono essere aiutati, supportati, ma non c'è nessun tipo di altro,
tra virgolette, "controllo", se non quello di rispettare i
requisiti per essere un'associazione riconosciuta, cosa che è stata
fortemente voluta proprio per dare serietà alle associazioni che si
presentano con questo scopo e con queste finalità. Ora, la
partecipazione quindi a questo cambiamento e come è stato detto
questa nuova cultura della cittadinanza...che sicuramente è molto
efficace per dire di come uno vive un ruolo che ha e che
giustamente il collega Rigo aveva richiamato sui principi che il
titolo V, quindi non solo la legge specifica 330, hanno voluto
rafforzare, perché è in questo significato che va letto l'insieme
del raccordo, della collaborazione tra le istituzioni e il mondo
del volontariato. Non è che le istituzioni devono ingabbiare, o,
per tornare al discorso precedente, essere eccessivamente
sovradimensionate o comunque soffocanti, ecco, per dirla tutta,
devono invece fare il giusto controllo per evitare che ci siano
situazioni non governate, ma poi ogni associazione giustamente deve
rispettare quelle che sono le sue funzioni.
È stato detto con dovizia di particolari...gli articoli, che
sono i più qualificanti se mi passa il termine, c'è l'articolo 7
del Banco alimentare, sicuramente noi...voglio ricordare che in
questi anni alla giornata del Banco alimentare la Giunta prevedeva
un intervento a supporto che era debole, non era normato, oggi qui
diciamo: che cosa si fa?, ma aggiungerei qualcosa anche ricordando
l'intervento che aveva fatto sempre il collega Rigo su come noi
possiamo intervenire in altri settori e voglio dirle che mi sto
muovendo in quella logica per le scuole e per fare in modo che
nelle mense ci sia la possibilità di recuperare quelle derrate per
evitare che si faccia riferimento solo al Banco alimentare, perché
questo è il punto: non si può concentrare su un'unica possibilità
quelle che sono le difficoltà della povertà nel senso più generale.
È necessario quindi che ci sia questa condivisione allargata, che
pertanto può passare attraverso la nuova, come dicevo, cultura di
una cittadinanza attiva e partecipata.
Questa quindi è un po' la situazione, come è stato sottolineato
l'aspetto del credito sociale o gli interventi per il microcredito.
L'hanno ricordato correttamente i colleghi: la legge sul
microcredito è una legge che ha proposto soluzioni anche
innovative, i dati che sono stati riconosciuti, gli interventi
fatti, più di 1 milione di euro erogati, il fatto che ci sia ancora
questa disponibilità ridotta e poterla utilizzare, perché la
povertà non è che se scade la legge...purtroppo non è così, anzi è
esattamente il contrario, ecco voglio dirlo, in questo caso che gli
approfondimenti fatti per modificare la legge rischiavano di
complicare la vita, mi hanno permesso di giudicare che forse il
male minore in questo momento era quello di prorogarla fino alla
fine dell'anno, lo dico con onestà, perché se no, andavamo a fare
un discorso che era un po' analogo con quello che abbiamo appena in
qualche modo analizzato in precedenza.
Nella sostanza quindi questa legge...ringrazio tutti i colleghi
che hanno voluto illustrarla in modo specifico e su cui non torno,
voglio solo dire che con questa norma abbiamo sicuramente meglio
precisato gli interventi, qualificato quelle che sono le parti
operative e dato una risposta che se pur, per carità, non
esaustiva, è una risposta importante per quelle che sono le
difficoltà di questo momento legate anche al quadro economico
sfavorevole. Grazie.
Presidente
- Possiamo passare subito all'esame
dell'ordine del giorno. La parola al Vice-presidente Lanièce.
Lanièce (SA)
- Sì, brevemente, abbiamo presentato un
ordine del giorno firmato da tutti i componenti della V Commissione
che va incontro a quanto è stato già discusso nella commissione
competente in merito a questo importante disegno di legge, che è
quello che riguarda il credito sociale. Già nel mese di settembre
quando c'era stata presentata la relazione sull'attività connessa
alla sperimentazione degli interventi regionali per l'accesso al
credito sociale, e precisamente in data 27 agosto 2012, si era
evidenziato che, oltre ai dati positivi, di cui io ho accennato
nella relazione, quindi al fatto che in questo triennio sono stati
quindi stanziati per questo importante intervento circa 1.200.000
euro a favore delle famiglie bisognose valdostane, c'era una
criticità che riguardava in modo particolare il prestito sociale
d'onore con restituzione in ore di attività. Infatti proprio nella
relazione, che era stata consegnata in commissione, si rilevava
che, nel caso di questa tipologia, vi era la criticità rispetto al
possesso di una soglia minima di IRSE di euro 5.000, criticità che
era stata sottolineata anche dagli operatori territoriali, e quindi
era da tenere in considerazione in caso di passaggio a regime di
questo tipo d'intervento; visto che abbiamo inserito questo
emendamento che proroga i termini di scadenza di questa legge
regionale importante, abbiamo convenuto di presentare quest'ordine
del giorno, che invita la Giunta regionale a predisporre
"entro
10 giorni
dalla data di pubblicazione della legge, una
deliberazione che modifichi le "Disposizioni relative agli
interventi per l'accesso al credito sociale"...con la variazione
del valore minimo dell'indicatore regionale della situazione
economica (IRSE) da euro 5.000 a euro zero, quale requisito per
poter accedere al prestito sociale d'onore con restituzione in ore
di attività..."
, in modo di venire incontro a quanto si era
convenuto durante la discussione nella commissione competente, e
anche per venire incontro a tutte quelle persone che, facendo
riferimento a questa tipologia di credito sociale, avevano visto la
loro domanda rifiutata proprio per il fatto che il loro IRSE era
inferiore al valore minimo inserito all'interno della delibera;
d'altronde i soldi che vengono erogati a queste persone sono a
fronte di una attività lavorativa, e quindi è ininfluente anche
avere un valore minimo dell'IRSEE. Questo è stato discusso e
concordato sia dall'Assessore sia dalla commissione consiliare:
quindi noi tutti e sette componenti della commissione abbiamo
ritenuto opportuno presentare quest'ordine del giorno in modo da
mettere nero su bianco l'intenzione e la volontà espressa dalla
commissione competente che è anche, come dicevo, quella che era
emersa dalla relazione che ci era stata consegnata in
commissione.
Presidente
- Ci sono altre richieste? No? Possiamo
mettere in votazione l'ordine del giorno? La votazione è aperta,
votate colleghi. Tutti hanno votato? Chiudiamo la votazione.
Presenti: 31
Votanti: 31
Favorevoli: 31
Il Consiglio approva.
Possiamo passare ora all'esame del nuovo testo predisposto dalla
V Commissione consiliare. Articolo 1. Ci sono delle richieste? Se
non ci sono richieste di intervento, possiamo mettere in votazione
l'articolo 1. Tutti hanno votato? Chiudiamo la votazione?
Presenti: 31
Votanti: 31
Favorevoli: 31
Il Consiglio approva.
Posso dare lo stesso risultato per l'articolo 2? Stesso
risultato. Articolo 3: stesso risultato. Articolo 4: stesso
risultato. Articolo 5: stesso risultato. Articolo 6: stesso
risultato. All'articolo 7 vi è l'emendamento n. 1 del Presidente
della Regione. Vuole illustrarlo? No? Possiamo dare lo stesso
risultato anche per l'articolo 7 comprensivo dell'emendamento?
Stesso risultato. Possiamo dare lo stesso risultato per l'articolo
8 comprensivo dell'emendamento n. 2 del Presidente della Regione?
Stesso risultato. Articolo 9: stesso risultato. Articolo 10: stesso
risultato. Articolo 11: stesso risultato. Articolo 12: stesso
risultato. Articolo 13: stesso risultato. Articolo 14: stesso
risultato.
Mettiamo ora in votazione la legge nel suo complesso. La
votazione è aperta. Tutti hanno votato? Possiamo chiudere la
votazione.
Presenti: 31
Votanti: 31
Favorevoli: 31
Il Consiglio approva.
Punto 17.4 all'ordine del giorno.
