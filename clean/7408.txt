Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1911 del 20 marzo 1986 - Resoconto
OGGETTO N. 1911/VIII - RINVIO ALLE COMMISSIONI DELLA PROPOSTA
DI LEGGE CONCERNENTE: "NORME VOLTE A DISINCENTIVARE IL FENOMENO DEL
RANDAGISMO E A TUTELARE GLI ANIMALI DOMESTICI".
PRESIDENTE
: Si prosegue nella trattazione del disegno di
legge n. 251.
Ha chiesto di parlare il Consigliere Baldassarre, ne ha
facoltà.
BALDASSARRE (P.S.D.I.):
Dopo averlo letto attentamente,
ho notato che non è allegato a questo disegno di legge il parere
delle Commissioni, quindi avanzo richiesta di rinvio del disegno di
legge alle Commissioni.
PRESIDENTE
: Ricordo al Consigliere Baldassarre che il
disegno di legge è stato iscritto all'ordine del giorno per
decorrenza di termini.
Ha chiesto di parlare il Consigliere Viberti, ne ha facoltà.
VIBERTI (N.S.):
È con rammarico che prendo la parola su
questa proposta di legge regionale dei Consiglieri Torrione e
Breuvé perchè mi sembra che rischi di essere sacrificata
sull'altare della falsa democrazia che questa maggioranza sembra
adorare. Sono dispiaciuto perchè si tratta di una proposta che a
tutta prima può anche far sorridere, per altri versi può anche far
arrabbiare perchè le condizioni in cui si trovano i vari Comuni
sono le più diverse e, quindi, se da una parte può essere sentito
un certo tipo di problema, dall'altra può anche sembrare
un'assurdità arrivare a voler regolamentare questa materia.
Dicevo che si tratta di una proposta di legge che a tutta prima
può far sorridere, in modo particolare quando nell'art. 6 viene
fatto cenno agli idonei raccoglitori e contenitori per
l'eliminazione degli escrementi animali, ma che, in realtà, se
esaminata con la dovuta attenzione e la necessaria calma, dimostra
altrettanta dignità di decine di altri disegni di legge passati in
quest'aula. È infatti quanto meno una proposta di elevata civiltà e
senso morale, che cerca di eliminare alla radice, con delle
opportune norme, un problema quale quello dell'abbandono degli
animali domestici, in questo caso di cani, da parte dei loro
proprietari. E mi sembra che il collega Torrione stamattina abbia
correttamente illustrato questo aspetto qualificante che non è
l'unico di questa legge.
Vorrei solo dare una piccola spiegazione legata a quanto dicevo
prima, al falso concetto di democrazia che questa maggioranza e
questa Giunta dimostrano di avere, impedendo per quanto è possibile
di accedere a dati di informazioni, vedasi l'ordine di servizio del
Presidente della Giunta che obbliga tutti i dipendenti regionali a
fornire i dati di informazione solo dietro presentazione di
richiesta scritta. Vedasi la questione già sollevata ieri, con la
quale ho richiesto alla Presidenza del Consiglio di farsi parte
diligente nei confronti dell'esecutivo, affinchè quanto è stato
stabilito, cioè quello che dicevo ieri, la nota con la quale si
cerca di ridurre il numero di interrogazioni con risposta scritta
rivolgendosi per le vie brevi, attraverso la Presidenza del
Consiglio o addirittura direttamente agli Assessorati per ottenere
informazioni, venga rispettato; infine questa ultima serie di
riunioni di Commissioni, tenute tutte a ridosso del Consiglio,
nelle quali non è stato possibile avere un dibattito valido e fatte
quasi esclusivamente per poter iscrivere all'ordine del giorno
suppletivo in via d'urgenza con i debiti pareri allegati le varie
leggi che ci siamo trovati a discutere.
Molti colleghi si sono lamentati del fatto che anche per
l'accavallarsi delle varie riunioni è stato difficoltoso persino
proporre degli emendamenti che addirittura sono stati a volte
parzialmente recepiti nella stessa aula consiliare.
In conseguenza di ciò, tutti dobbiamo renderci conto che abbiamo
dei compiti che non sono più quelli di pochi anni fa, sono di molto
aumentate le incombenze e gli incarichi ed anche consistentemente
gli emolumenti che percepiamo, quindi dobbiamo sentire il peso di
questa responsabilità e farci parte diligente, cercando di evitare
che ci sia questa strozzatura, da una parte, del flusso delle
informazioni, che di conseguenza porta ad un soffocamento del
dibattito in Commissione anche per via dei tempi brevi che si
cercano di imporre, mentre in realtà rispetto ai problemi, ci sono
dei tempi lunghissimi per l'arrivo alla soluzione di carattere
legislativo.
Questo vuol dire che o non c'è dibattito, oppure c'è un
dibattito che è soltanto fatto nel chiuso, e questo non è corretto;
in democrazia i problemi devono essere a conoscenza di tutti perchè
tutti possano dare il loro contributo, quantomeno si possano
esprimere in merito. In questo senso ha compiutezza la democrazia,
altrimenti ci sono queste strozzature e si arriva al dibattito in
Consiglio ai livelli cui ci siamo dovuti esprimere ieri e oggi, con
l'evidente ulteriore tentativo di impedire anche l'espressione del
proprio parere nell'aula consiliare rispetto a delle iniziative che
non è stato possibile per alcuni discutere neanche nelle apposite
Commissioni, perchè questi provvedimenti non sono passati in tutte
le Commissioni e non tutti i Consiglieri sono presenti nelle varie
Commissioni che, di volta in volta, per specifica competenza,
esaminano questo o quel disegno di legge.
Avviene allora una sorta di ribellione spontanea che proprio per
questo motivo, proprio perchè non è stata preordinata, rischia poi
di travalicare persino i normali limiti di una discussione anche
accesa a livello di aula consiliare, arrivando ad un tipo di
ostruzionismo che di per sè non può che essere sterile.
Vorrei che si comprendesse che c'è stata questa sorta di levata
di scudi dell'opposizione, ma che non è stata affatto concordata;
credo che intimamente tutti ci si sia sentiti ancora una volta
costretti, dopo tutto quello che si è detto in questi due giorni, a
dover discutere un tema delicato, importante, con valenze politiche
notevoli come quello del Casinò, negli ultimi venti minuti. È
questo atteggiamento che ha suscitato una reazione che forse è
andata un po' troppo al di là, ma che è stata provocata, quindi ci
deve essere uno sforzo in questo senso, perchè si permetta un
accesso all'informazione, ci sia un dibattito maggiore, altrimenti
queste forme, anzichè essere episodiche, finiranno per diventare la
norma.
Tutto ciò premesso, ci si deve riportare entro canali che siano
accettabili per tutti, e deve esserci un maggiore e reciproco
rispetto fra esecutivo e Consiglio, altrimenti i frutti di questa
collaborazione saranno sempre più miseri e stentati.
Ritornando sulla proposta di legge, vorrei soffermarmi
nuovamente su quel contenuto, diciamo così, poco pulito dell'art.
6; nel famoso e a mio avviso bellissimo libro di Heinrich Boell
"Foto di gruppo con signora", compare fin dalle prime pagine un
interessante personaggio, Suor Rachel, soprannominata Aruspica.
A questa suora spetta nel racconto una strana incombenza, ma per
miglior comprensione leggerò pochi passi del libro: "... decisiva
per la vita futura di Lenin (che è la protagonista del libro)
almeno quanto lo fu più tardi il famoso cittadino sovietico, si
rivelò Suor Rachel, la quale (1936) non era ammessa ad insegnare ed
esercitava soltanto i modestissimi servigi di una, come dicevano le
alunne, suora da corridoio, trovandosi perciò a livello sociale di
una donna delle pulizie, e nemmeno delle più considerate. Toccava a
lei svegliare in tempo le ragazze, sorvegliare il loro rituale
igienico mattutino, spiegare loro, cosa che l'insegnante di
biologia si rifiutava ostinatamente di fare, cosa gli succedeva in
realtà quando, da un giorno all'altro, diventavano donne; inoltre
aveva una incombenza che tutte le altre suore consideravano
disgustosa, una pretesa inaccettabile, che invece Suor Rachel
esercitò addirittura con entusiasmo, con una attenzione piena
d'amore: il giudizio sui prodotti della digestione delle ragazze
sia in forma solida che liquida. Le ragazze erano tenute a non
lasciare scomparire nell'invisibile quelle loro deiezioni prima che
Rachel ne avesse preso visione".
Può sembrare strano che abbia letto questa parte che tratta,
come credo tutti avrete capito, di come questa suora trattava con
incredibile sapienza anche un così volgare compito. Vi ho
risparmiato il seguito, ma il soprannome Aruspica che veniva dato a
questa suora aveva un suo senso, perchè, come gli auspici, a suo
tempo, dall'esame delle viscere e dal volo degli uccelli traevano i
presagi e le loro previsioni per il futuro, questa suora traeva i
suoi presagi circa le capacità intellettuali e le possibilità di
studio, rispetto alle varie alunne che lei accudiva. Chi ha letto
questo libro avrà verificato come molto intelligentemente questo
scrittore è riuscito a dividere questo elemento escrementizio in
vari tipi ed il modo di produrlo in altrettanti vari tipi che
possono essere diversamente interpretati.
Quindi anche quando si parla di argomenti di così scarsa
apparente dignità, come può esserlo quello che è contenuto
nell'art. 6 della proposta di legge, si può andare a scavare più in
fondo, e questo può essere il frutto di un dibattito, condotto
consapevolmente tanto a livello politico quanto a livello tecnico,
come può essere il caso specifico, e si potrebbe anche arrivare a
vedere in che modo raccogliere questi escrementi.
Non voglio arrivare a fare un elogio dell'escremento, però
voglio ricordare a tutti che anche una proposta di legge che si
occupa di una cosa che può sembrare minimale ha dei risvolti che
minimali non sono, ed il nostro lavoro deve essere preso seriamente
anche per questioni che possono sembrare di scarsa o relativa
importanza.
Quanto ho detto vorrei che potesse suonare non come una lezione,
ma come un avvertimento alla maggioranza che snobba la discussione,
che accetta sempre supinamente, o almeno così appare sia dalla
discussione nelle Commissioni che dalla discussione in Consiglio,
le proposte che arrivano dal Governo regionale.
Ridiamo senso al lavoro delle Commissioni e rendiamo dignità
alle sedute consiliari; non si prendano impegni nei giorni di
Consiglio e, se abbiamo fissato due giorni di convocazione, che
siano due giorni, e se c'è il tempo a disposizione che sia dedicato
al dibattito, che non ci sia la fretta di fuggire da quest'aula
perchè tanto è la logica dei numeri quella che conta. Se
continuiamo a ragionare così, il livello di questo Consiglio
scenderà sempre più in basso.
Non lasciamo appassire questa ottava legislatura, che è già così
male iniziata, purtroppo; difendiamo la dignità di questo
Consiglio, che è il massimo consesso politico della nostra Regione,
dagli attacchi di chiunque; ma per poterlo fare, bisogna che questa
dignità ci sia e dignità c'è nel momento in cui siamo in grado di
produrre un lavoro, che credo sia l'unico bene sul quale ci si può
misurare, che sia degno di questo nome.
Questo non è un problema che si verifica solo nella nostra
Regione, ma anche a livello di Stato, dove c'è una lotta pesante;
noi stiamo da una parte e dobbiamo starci tutti insieme, avendo
come principi che ci guidano l'onestà e la giustizia che credo
tutti quanti condividono, e alla luce di queste cose, considerato
il nostro stato di autonomia, dobbiamo tutti fare uno sforzo. Se
però lo sforzo viene da una parte sola, è chiaro che anche la più
piccola battuta può essere male interpretata e portare a commenti
che mi esimo dal citare.
Chiedo scusa al Consigliere Torrione se mi sono permesso di
approfittare per parlare di questioni che da tempo mi stanno sullo
stomaco; gli chiederei, se possibile, e credo di aver spiegato
anche perchè, di domandare a tutto il Consiglio se non ritiene
opportuno rinviare questa proposta di legge che può aver fatto
sorridere molti, alle Commissioni, non con quel senso di
provocazione che potrebbe apparire in seguito a tutto quello che
c'è stato prima, ma proprio perchè venga giustamente approfondito
in quella che è la sua dignità.
In questo senso vorrei ricordare anche la proposta di legge che
da più di un anno abbiamo presentato sulla ristrutturazione dei
centri storici, mentre il disegno di legge della Giunta ha
rischiato di ritornare in Consiglio dopo una sola riunione di
Commissione; su un problema così grosso si è rischiato di non
riuscire neppure ad avere un incontro con la Commissione
urbanistica del più grosso centro comunale della nostra Regione,
che è Aosta. Pertanto, o si fa uno sforzo tutti quanti per
migliorare la qualità ed avere un confronto, che poi non vuol dire
doverla pensare tutti allo stesso modo, ma se ci sono delle
proposte, dovranno essere lette e prese in considerazione per poter
rispondere di no, altrimenti tutto quello che facciamo perde di
senso e rischiamo di veder nascere frutti sempre più miseri.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Signor Presidente, c'è una mia
proposta di rinvio alle Commissioni di questa proposta di legge,
che va sottoposta a votazione. Il Consigliere Viberti si è espresso
a favore del rinvio alle Commissioni, anche per promuovere un
incontro con le associazioni. Chiedo quindi che venga messa ai voti
questa proposta di rinvio.
PRESIDENTE
: Prima di fare quanto richiesto dal
Consigliere Baldassarre, ho visto che il Consigliere Torrione, che
è il Consigliere proponente, aveva chiesto la parola; sarebbe
opportuno che fosse quest'ultimo a fare una richiesta del
genere.
Ha chiesto di parlare il Consigliere Torrione, ne ha
facoltà.
TORRIONE (P.S.I.):
Ho spiegato stamattina i motivi che mi
hanno portato ad illustrare, in un momento che era senz'altro poco
adatto, la nostra proposta di legge.
Voglio solo riprendere il discorso che ha fatto il Consigliere
Viberti perchè condivido alcune delle sue affermazioni e credo
anch'io che il Consiglio debba avere una sua dignità. Credo che il
ruolo del Consigliere non sia per niente facile e che ognuno di noi
qui rappresenti una forza politica, ma soprattutto rappresenti una
fetta di opinione pubblica e di elettorato, ed a questa deve
rispondere costantemente, quindi i comportamenti in quest'aula
devono essere coerenti a quel mandato che ognuno di noi ha avuto e
che cerca di interpretare nel miglior modo. Questo non sempre è
facile, perchè i rapporti fra maggioranza ed opposizione a volte si
incagliano su quelle che, a mio avviso, sono sciocche ed
inopportune questioni di principio.
Ci sono dei torti da ambo le parti, però devo constatare con
rammarico che se questo modo di essere del Consiglio regionale si
perpetua nel tempo, allora ne va davvero di mezzo la credibilità
delle istituzioni, e su questo dobbiamo riflettere.
Stamani abbiamo abusato, fra virgolette, del nostro regolamento,
però siamo rimasti nei limiti; credo di aver illustrato
correttamente la proposta di legge, come altrettanto correttamente
il nostro gruppo è rimasto ligio a quelli che erano gli impegni
presi in sede di Commissione, nella discussione dei vari disegni di
legge, quindi stamattina per quel che mi riguarda mi sono sentito
offeso per essere stato coinvolto in una bagarre che assolutamente
non avevamo provocato e non volevamo provocare.
Pertanto se si possono chiedere delle scuse, le chiedo in
generale al Consiglio regionale, all'Istituzione in sè, perchè i
nostri comportamenti sovente sono lesivi del suo prestigio, della
sua dignità e di ciò che rappresenta il Consiglio regionale.
Mi sentivo di dover dire che anche una proposta di legge sulle
norme volte a disincentivare il fenomeno del randagismo ed a
tutelare gli animali domestici ha la stessa dignità di un grosso
progetto di legge, perchè rappresenta perlomeno un contributo ad
una discussione, quindi credo che vada preso per quello che è,
senza enfatizzarlo ma senza neanche sminuirlo. Ritengo che debba
subire lo stesso iter delle altre leggi perchè, fra l'altro, ci
sono persone in questa nostra società ed anche nella società
valdostana, che credono ad alcuni presupposti che hanno fatto sì
che noi ci facessimo promotori di questa proposta di legge, ed è
quindi giusto che, in sede di consultazione e di approvazione,
sentiamo anche quelle persone che sono interessate a questo
problema, come abbiamo fatto in altri casi.
Chiedo scusa per questo mio sfogo, fra virgolette, e chiedo se è
possibile che il Consiglio rinvii questa proposta di legge alle
Commissioni competenti, cercando di interpretare quello che è il
mio pensiero ed il perchè di un comportamento che ho adottato
stamattina in aula.
PRESIDENTE
: C'è una richiesta di rinvio alle Commissioni
della proposta di legge presentata dai Consiglieri Torrione e
Breuvé, quindi, come di consueto, propongo che vi sia l'intervento
di un Consigliere a favore e di uno contro, altrimenti si passa
alla votazione.
Metto in approvazione la richiesta di rinvio della legge in
oggetto alle competenti Commissioni:
ESITO DELLA VOTAZIONE
Presenti 27
Votanti 25
Favorevoli 25
Astenuti 2 (Lanièce, Ricco)
Il Consiglio approva
