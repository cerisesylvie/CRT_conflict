Classificazione
FINANZA REGIONALE E LOCALE
Partecipazioni azionarie regionali
LAVORO



Oggetto del Consiglio n. 1640 del 16 dicembre 2015 - Resoconto
OGGETTO N. 1640/XIV - Interrogazione: "Situazione
occupazionale delle aziende collocate negli stabilimenti della
Bassa Valle di proprietà di Vallée d'Aoste Structure".
Président
- La parole à l'Assesseur Donzel.
Donzel (PD-SIN.VDA)
- Grazie Presidente, e grazie
colleghi.
Sicuramente questa sollecitazione giunge più che mai opportuna,
perché i dati servono anche ad aiutarci tutti a capire qual è la
reale situazione che stiamo vivendo. Intanto vorrei precisare,
perché ci sia chiarezza su questo punto, che come Amministrazione
regionale abbiamo presentato ufficialmente - ed è disponibile per
tutti i cittadini valdostani - un'analisi puntuale di 80 pagine -
che poi con qualche pressione siamo riusciti a far ridurre a una
ventina di pagine per renderla ancora più leggibile - sulla
discontinuità e continuità del mercato del lavoro regionale a cura
del Dipartimento di programmazione delle politiche del lavoro,
curata dal dottor Ceccarelli e pubblicata sul sito della Regione
(quindi i dati sono pubblici e trasparenti). Vorrei richiamare una
frase che riprende in parte alcune vostre considerazioni nelle
premesse e che è fondamentale per capire qual è la reale situazione
che stiamo vivendo. Nella sintesi, l'astratto a pagina 8 dice che:
"
Le dinamiche che hanno interessato in questo periodo il mercato
del lavoro valdostano sono relativamente nuove per la Valle
d'Aosta, che da molti anni non conosceva tensioni occupazionali
così rilevanti. Nonostante l'eccezionalità dei trend negativi e
pure in presenza di forti tensioni occupazionali, i principali
indicatori di mercato del lavoro confermano che la Regione si
colloca su posizioni di eccellenza nel panorama italiano. In
particolare si può notare che il tasso di occupazione è inferiore
soltanto a quello della Provincia di Bolzano, è allineato con
quello di Trento e di molto superiore a quello medio italiano,
oltre che essere migliore sia di quello relativo al complesso del
Nord-Ovest, sia di quelli delle singole Regioni dell'Italia
Nord-Occidentale. Per questo, per contro, il tasso di
disoccupazione è inferiore a quello di gran parte dei territori
considerati, superiore soltanto a quelli delle Province di Trento e
Bolzano e non dissimile a quello della Lombardia. La congiuntura
più recente, sebbene richieda una certa cautela nella sua
valutazione, evidenzia alcuni quanto modesti segnali di
miglioramento, che denotano quanto meno in generale un arresto
della caduta e, nello specifico, una risalita dell'occupazione e un
rallentamento della crescita della disoccupazione
".
Queste premesse non ci consentono certo di rallegrarci della
situazione, ma collegando questi ragionamenti complessivi con i
dati che ho fornito al Presidente della commissione e ai Capigruppo
relativi alla situazione di VdA Structure, dove voi trovate - oltre
ai dati che mi chiedete nello specifico e che vi trasmetto - tutti
i dati occupazionali degli immobili di proprietà di VdA Structure,
troverete che oltre 2.200 persone sono occupate negli stabilimenti
di VdA Structure, cioè una cifra enorme. Per quanto riguarda la
Bassa Valle noi abbiamo 882 occupati, di cui 50 sappiamo che,
ahimè, in questo momento vivono una crisi difficile, quella della
Lavazza. Per quanto riguarda gli stabilimenti siti in Arnad,
Donnas, Pont-Saint-Martin e Verrès, solo in questi quattro comuni
ne abbiamo 882. Se consideriamo anche gli occupati di Chambave e
Verrayes, che non sono propriamente la zona di Aosta, arriviamo a
944 occupati. La realtà dimensionale di questo tipo di occupazione,
che naturalmente noi vorremmo e stiamo lavorando per far crescere,
non è così marginale; anzi, a differenza del percepito - perché poi
è chiaro che se incontriamo un disoccupato e gli chiediamo come
vanno le cose ci dirà "malissimo" - il rapporto fra numeri,
abitanti di un territorio e numero di occupati fa risultare ancora
maggiore l'occupazione industriale nella Bassa Valle rispetto a
quella di Aosta e dintorni. Voglio essere chiaro: il rapporto tra
il numero di abitanti che insistono in territorio, quindi la
vocazione all'attività industriale della Bassa Valle è tutta ancora
attiva.
Molto bisognerà lavorare in futuro perché questa non è soltanto
un'analisi superficiale, ma per tradurla in fatto concreto
occorrerà fare in modo che in quel territorio i nostri giovani, i
nostri lavoratori tornino a essere competitivi, perché essendo più
grave la crisi del Canavese e del Piemonte quei posti sono
assaltati dai lavoratori che vengono da fuori Valle, c'è gente che
viene a lavorare ad Aosta da Ivrea. Noi creiamo posti di lavoro, ma
non è detto che questi posti di lavoro vadano direttamente al
valdostano, tanto per capirci. Faccio un esempio: ieri sono stato
alla STMicroelectronics e dei circa 50 dipendenti l'80 percento è
composto da valdostani, ma un 20 percento da persone che vengono da
fuori Valle, persino ad Aosta vengono a lavorare! Anche nel mercato
del lavoro ci vuole quindi un atteggiamento di tipo diverso da
parte del nostro mercato del lavoro locale.
Mi chiedete qual è la situazione di salute di alcune aziende:
alcune aziende sono altamente efficienti. Faccio l'esempio della
Thermoplay: ho avuto modo di incontrare il dottor Enrietti, mi
conferma la volontà di investimenti dell'impresa per quanto
riguarda la produzione sul fronte americano, stanno discutendo su
cosa fare invece nei rapporti con la Cina, se delocalizzare, cioè
trasferire tutta la produzione in Cina o soltanto una parte, se
farla in Cina e mantenerla qui per quanto riguarda il mercato
asiatico. Siamo quindi in una situazione di investimento. Vorrei
anche chiarire che sto cercando di interloquire anche con le
Amministrazioni comunali, perché noi abbiamo delle situazioni in
cui il tecnico comunale, di fronte a delle modifiche richieste da
alcuni imprenditori, boccia tutte le modifiche. Dobbiamo anche
renderci conto che non possiamo venir qui a dire che vogliamo dei
posti di lavoro e poi abbiamo dei burocrati che ci fermano! Noi
abbiamo delle imprese che non riescono a insediarsi perché fare una
verifica di un contatore può richiedere mesi e mesi, quindi stiamo
lottando contro questo. Non sono solo parole, sono anche fatti, è
solo per farvi capire. Queste sono le delibere che porto
all'attenzione della Giunta questo venerdì - sperando che abbiano
la pazienza di ascoltare le cose che propongo - e dentro queste
delibere ci sono provvedimenti, c'è un investimento di circa un
milione di euro sulla ex Xerox di Pont-Saint-Martin (questo per
dire che c'è grande attenzione a investire in quel territorio):
Rispetto al fatto che vogliamo meno burocrazia c'è una proposta di
delibera per venerdì che dice che per insediare in Valle d'Aosta si
passa dai 180 giorni previsti oggi a 60, una riduzione di 2/3 dei
tempi richiesti per l'insediamento di un'impresa (quindi siamo qui
anche per fare dei fatti concreti). Rispetto al rapporto con il
mercato del lavoro in un territorio, dove si erano chiuse
addirittura le scuole di formazione professionale per tutta una
serie di questioni complesse (numero di alunni, richieste, una cosa
molto complicata), dall'anno prossimo, grazie alla collaborazione
con l'Assessorato all'istruzione, nel progetto che abbiamo
costruito di rilancio della formazione professionale le famiglie
già a gennaio potranno scegliere una scuola di formazione
professionale in Bassa Valle. Ovviamente non è un percorso che si
fa in quattro e quattr'otto, abbiamo scelto anche nella radicalità
della proposta la gradualità con cui andarlo a realizzare, perché è
in ballo tutta la questione del Polo di Verrès. Sono tante le
situazioni complesse, ma la radicalità della scelta è riportare la
formazione professionale sul territorio, di non trattarla come un
avviamento professionale perché già diamo in indirizzo la
costruzione di un quarto anno per il diploma professionale,
guardando a Bolzano rispetto alla maturità professionale
(ovviamente chi verrà avrà una traccia di questo percorso).
Pertanto noi andiamo anche a riqualificare culturalmente il
territorio della Bassa Valle; c'è una situazione difficile, ma c'è
anche un'azione in campo per intervenire proprio sulla Bassa
Valle.
Presidente
- Grazie Assessore. La parola alla collega
Certan.
Certan (ALPE)
- Grazie Presidente. Grazie Assessore per
la risposta, è stata molto ampia, e credo che in parte la
riprenderemo anche nelle prossime interrogazioni, dove andremo a
parlare di scuola professionale (lei in parte ha già fatto qualche
accenno).
Parto dall'ultimo passaggio che ha fatto: riqualificare
culturalmente un territorio. Questo era anche l'obiettivo di questa
nostra iniziativa, che chiaramente andava a chiedere qual era la
situazione occupazionale e lo stato di salute delle aziende
collocate negli stabilimenti di proprietà della Regione; non era
tanto per avere i dati, che chiaramente sono importanti, ma era
proprio per capire quale indirizzo e quale tipo di riqualificazione
culturale e non solo occupazionale si vuole dare alla Bassa Valle.
Se questa è la strada intrapresa, se riuscirete o se riusciremo in
generale ad andare in questa direzione, sicuramente non potrà che
giovarne tutto il territorio della Valle d'Aosta, anche quello
dell'Alta Valle. L'analisi puntuale che lei ha fatto la leggerò
ancora più approfonditamente, l'avevo già in qualche modo vista;
certo, lo sappiamo, la Valle d'Aosta in questo, a livello italiano,
è ancora un'isola felice.
Lei ci dà i dati di Bolzano, di Trento, i nostri, e a me dà
l'idea che tra il peggio siamo il meno peggio, però non possiamo
nasconderci che c'è una crisi spaventosa, che per di più arriva
pure a ciel sereno, sono fulmini a ciel sereno che arrivano e che
colpiscono il territorio, vedi quello che è successo con la
Lavazza. Lei dice che ci sono situazioni imprenditoriali anche
altamente di eccellenza e produttive, ha fatto l'esempio della
Thermoplay che sta investendo all'estero, però anche la Lavazza ci
sembrava essere un'impresa fiorente, non aveva sicuramente problemi
di mercato, eppure quello che ha colpito tutti i lavoratori della
Bassa Valle - perché alla fine ha colpito una parte grandissima di
famiglie della Valle d'Aosta, in percentuale e di colpo - ha
lasciato un attimo basiti, ci si è chiesti come possono succedere
queste cose, arrivando quasi in modo inconsapevole, perché poi
anche come Amministrazione regionale e come Consiglio si è rimasti
quasi sprovveduti di fronte a questa improvvisa perdita e
chiusura.
La nostra interrogazione era proprio per capire se ci sono
ancora degli stabilimenti inutilizzati o comunque vuoti, come
possiamo fare, e come portare nuova imprenditoria. Quello che lei
ha fornito come dato sulla formazione, sui nuovi corsi di
formazione che si stanno facendo in collaborazione tra l'altro
anche col Piemonte, tutti questi corsi formativi che lei ci ha
portato anche in commissione vanno in parallelo; credo che alla
fine tutto porti acqua allo stesso mulino, sono importanti e
possono essere un primo
élan
. Certo è che noi veniamo da
un'audizione di ieri in cui tutti gli operatori, in particolare
quelli del settore dell'edilizia, hanno denunciato una situazione
nella Bassa Valle molto critica; ecco perché chiediamo proprio che
venga monitorata. Io approfondirò i dati che lei dà, di una
situazione industriale in Bassa Valle ancora attiva, più che ad
Aosta. Probabilmente pare che ne risenta di più, forse perché ad
Aosta o comunque nella Media e Alta valle è più varia
l'occupazione, mentre la Bassa Valle chiaramente vive di più su
quello come percentuale. Grazie.
Presidente
- Grazie collega. Punto 10 all'ordine del
giorno.
