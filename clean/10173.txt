Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1166 del 18 aprile 1990 - Resoconto
OGGETTO N. 1166/IX - Giuramento del Neoconsigliere regionale
Cristina Mo-nami.
Presidente - Come ben sarà a conoscenza il Consiglio, con
provvedimento n. 1165 del 4 aprile 1990 la signora Monami Cristina
è stata convalidata Consigliere regionale in sostituzione del
dimissionario Tonino Alder.
Ricordo che ai sensi dell’articolo 23 dello
Statuto Speciale e dell’articolo 6 del Regolamento
interno del Consiglio, prima di poter svolgere la sua attività, il
neoconsigliere è tenuto a prestare giuramento. Solo dopo
l’effettuazione del giuramento il Consigliere entra
nel pieno delle sue funzioni e nell’esercizio
dell’attività di Consigliere regionale.
Pertanto invito il Consigliere Monami a prestare giuramento;
leggerò la formula per il giuramento e ella in piedi dirà: "Lo
giuro":
"Giuro di essere fedele alla Costituzione della Repubblica e
allo Statuto Speciale per la Valle d’Aosta e di
esercitare il mio ufficio al solo scopo del bene inseparabile dello
Stato e della Regione Autonoma della Valle
d’Aosta".
Monami Cristina (PCI)
- Lo giuro.
Presidente
- Con lo spirito di collaborazione che regna
all’interno di quest’aula, la
Presidenza, facendosi interprete dello spirito di tutti i
Consiglieri, le rivolge un augurio caldo e un caloroso benvenuto, e
i migliori sentimenti di buon lavoro, di una fattiva opera di
Consigliere regionale.
Ha chiesto di parlare il Consigliere Monami, ne ha facoltà.
Monami Cristina (PCI)
- Sono emozionata e quindi già per
questo chiedo scusa in anticipo.
Intanto ringraziare due anni dopo gli elettori e le elettrici
che hanno permesso il mio ingresso qui oggi, può apparire fuori
luogo, eppure sento l’esigenza di doverlo fare
proprio da questa sede, così come sento di dover ringraziare tutti
coloro che in questi giorni, sopravalutandomi anche, mi hanno
dimostrato stima, affetto, solidarietà e simpatia.
Vorrei rivolgere un pensiero alle donne che in questo Consiglio
regionale, fin dalla sua prima istituzione, si sono susseguite e mi
hanno preceduta; ognuna ha lasciato di sé un ricordo positivo e pur
nelle differenziazioni, tutte hanno saputo dirci e insegnarci
qualcosa.
Per quanto mi riguarda, nonostante l’emozione di
cui parlavo prima, voglio partecipare a questo Consiglio che
l’atteggiamento mentale con il quale intendo
intraprendere questo nuovo compito è quello di volermi sbarazzare,
nei limiti del possibile, da ogni pregiudizio possa avere rispetto
a questa assemblea e rispetto al rapporto che lega questa assemblea
con il suo esecutivo. Questo farò e questo chiedo ai miei colleghi
di fare, perchè vorrei davvero riuscire a pormi in termini
interlocutori con ognuna delle persone presenti e di conseguenza in
termini costruttivi.
Credo infatti che molto ci sia da fare in un momento come
questo, in cui la realtà delle cose ha messo davvero in crisi la
parola "politica".
Se davvero riuscissimo ad astrarci da questa realtà per poterla
osservare allo stesso modo di chi la osserva da un altro pianeta,
credo si presenterebbe ai nostri occhi una società civile che
brulica, che vive, che esprime; parlo di quella società composta da
donne, da uomini, da anziani e bambini, che quotidianamente
misurandosi con le loro difficoltà e i loro drammi, le loro gioie e
le loro vittorie, crescono e fanno crescere il mondo intorno a
loro, man mano sottraendolo al passato, sospingendolo ora con più
ora con meno slancio, ora con più ora con meno consapevolezza, ma
costantemente verso il futuro.
Credo che potremmo vedere altresì, accanto a questa società
appena descritta e comunque sempre in divenire,
un’altra società che cammina parallelamente alla
prima, ma ben distanziata e su un altro piano. Mi riferisco al
mondo istituzionale dello stato e al mondo istituzionale dei
partiti, che si presenterebbe ai nostri occhi quando non
addirittura immobile, almeno goffo, costretto, imbrigliato,
vecchio.
Anche per questo mi ha convinta la scelta
dell’ultimo congresso del mio partito, quella prima
di tutto di rimettersi in discussione e quella di andare ad una
fase costituente per una nuova formazione politica.
Sempre di più mi convince la necessità di cambiare il volto, i
metodi, i tempi, i contenuti che la politica e i partiti hanno
fatti loro. Ritengo però che questo mutamento debba essere radicale
e non formale, generalizzato, coinvolgendo tutti e non interessando
solo il PCI.
La riforma della politica, dunque, si impone come condizione
indispensabile per giungere alle riforme istituzionali; la riforma
della politica si impone perchè essa deve saper ascoltare, saper
parlare ai bisogni ed ai sentimenti profondi della gente; la
riforma della politica si impone perchè essa deve essere capace di
dare valore al singolo ed in favore di questo singolo deve sapersi
indignare.
Noi donne siamo una delle forze vive di questa società e la
politica la vogliamo cambiare; gli uomini che condividono questa
necessità si troveranno a lavorare con noi che già stiamo operando
intorno a questo progetto. Abbiamo dimostrato con il nostro
pensare, con il nostro dire, con il nostro fare che si possono
travalicare i rigidi steccati che circoscrivono i nostri partiti
per incontrarsi su temi di interesse comune, ma soprattutto nella
comune volontà di agire, sulla volontà di agire in un certo modo
anziché in un altro, ed infine sull’agire più a
favore di qualcuno piuttosto che a favore di qualcun altro.
Non solo si possono travalicare questi confini, ma si devono.
Tutti noi credo che questo impegno dovremmo saperlo assumere con
convinzione, rompendo con coraggio vecchi schemi mentali ed
abitudini che appartengono al passato.
Noi donne abbiamo dimostrato che si può andare al cuore dei
problemi per ridefinire e ripensare i valori su cui questa società
si fonda.
Le nostre proposte, di legge o di altro tipo, non si limitano a
sommare idea ad idea, a tutto si può aggiungere qualcosa e di tutto
si può dire qualcosa; esse tendono invece ad andare alla radice del
problema per ridiscuterlo completamente, paragonandolo e
coniugandolo alla realtà attuale, alle necessità nuove, quelle
degli uomini e delle donne di oggi che sono diverse (quando non
addirittura antitetiche) a quelle degli uomini e delle donne di
ieri.
Muoversi in questo modo vuol già dire rinnovare la politica, ma
non basta; dobbiamo tutti quanti smettere di pensare alla politica
come si pensa ad un fatto personale, dobbiamo smettere di pensarci
come ad una scienza e ad una pratica a pochi riservata e
rigorosamente tenuta lontana e separata dalla società civile.
Riforma della politica è mettersi a suo servizio ed è
soprattutto incoraggiare, favorire, sollecitare tutti quei processi
democratici che permettono a tutti i cittadini di riappropriarsi
della politica stessa.
Credo che chi siede nel Palazzo del Governo regionale debba
saper fare questo, altrimenti non sarà in grado di cogliere e
capire, per poterli guidare e governare, i profondi cambiamenti in
atto nella società, che ci sono, che sono grandi e che sono
prorompenti più di quanto non si possa immaginare o non si voglia
credere.
Ed ora, colleghi, finalmente concludo e concretizzo, perchè
credo doveroso che alle parole, o meglio ai pensieri seguano i
fatti.
Nella V Commissione, ai cui lavori ho chiesto di partecipare,
sottoporrò subito la questione della assistenza economica e non nei
mesi immediatamente precedenti e seguenti il parto, che le leggi
dello Stato già assicurano alle lavoratrici dipendenti; lo chiederò
per tutte quelle donne valdostane, che sono molte, e mi riferisco
alle lavoratrici precarie, alle lavoratrici del commercio, a quelle
del turismo, alle artigiane, che costituiscono uno dei più solidi e
saldi pilastri della economia val-dostana.
Ho terminato, vi ringrazio e contraccambio a tutti voi il buon
lavoro che mi è stato offerto entrando qui.
Presidente
- La ringrazio, Consigliere Monami, e rinnovo
ancora gli auguri di buon lavoro.
***
