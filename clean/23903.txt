Classificazione
TRASPORTI E VIABILITÀ
Trasporti



Oggetto del Consiglio n. 2907 del 25 luglio 2007 - Resoconto
OGGETTO N. 2907/XII - Soppressione da parte di Trenitalia di
una corsa sul tratto Aosta/Pré-Saint-Didier.
(Interrogazione)
Interrogazione
Preso atto che il 10 giugno è entrato in vigore il nuovo
orario estivo 2007 di Trenitalia;
Appreso che venerdì 15 giugno u.s. il treno delle ore 13,30
Aosta/Pré-Saint-Didier sarebbe stato inspiegabilmente
soppresso;
Ritenuto indispensabile conoscere nei dettagli le motivazioni
alla base di tale grave decisione che, in altri periodi, sarebbe
stata comunque oggetto di attente valutazioni;
il sottoscritto Consigliere regionale
Interroga
l'Assessore competente per sapere:
1) se risponde a verità il fatto che il 15 giugno una corsa
sia stata soppressa e, in caso affermativo, quali motivazioni sono
state prodotte da Trenitalia.
F.to: Venturella
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Sul fatto verificatosi avevamo chiesto di
avere una formale spiegazione, che non abbiamo ancora ottenuto da
"Trenitalia" dal punto di vista formale, si è provveduto a sentire
in merito la Direzione regionale di "Trenitalia", che ha comunicato
con una "e-mail" le ragioni di questa soppressione, cito il testo
della "e-mail":
"Il 15 giugno è stato soppresso il treno 4261 delle ore 13,34
Aosta/Pré-Saint-Didier per cause accidentali, in particolare per le
abbondanti piogge vi è stato un movimento di massi che ha
interessato la linea ferroviaria. L'apparato di sicurezza, l'ente
di rilevamento caduta massi ha interrotto la circolazione..."
-
pertanto il materiale... -
"... il treno che avrebbe dovuto
effettuare la corsa delle 13,34 per Pré-Saint-Didier è rimasto
bloccato. Contattata la ditta per il servizio autobus sostitutivo e
visto il ritardo nella risposta per sopperire il bus, si è stati
costretti ad effettuare la corsa corrispondente da Pré-Saint-Didier
del treno 4266 delle ore 14,34 per garantire ai viaggiatori le
coincidenze con Torino e Milano"
.
Come è stato correttamente detto nell'interpellanza, quindi, il
treno è stato soppresso: ci riferiamo al "4261" delle 13,34
Aosta/Pré-Saint-Didier e non sostituito con altro treno o bus fino
alla partenza del successivo treno delle 14,34. Riteniamo che
l'azione approntata da "Trenitalia" rispetto alle valutazioni che
facciamo, per far fronte a un fatto che pure era imprevisto e non
prevedibile, non sia stata sufficiente, tenuto conto che non è
stato attivato un servizio sostitutivo di bus per il treno
soppresso.
Quali saranno le nostre azioni? Al di là delle questioni che
sappiamo del contratto di servizio, relativamente anche ad altri
disguidi che si sono verificati e che pure non sono stati segnalati
in quest'aula, abbiamo previsto non solo di porgere una formale
protesta in sede di Comitato paritetico, esso è stato convocato
presso i miei uffici per martedì 31, perché c'è una serie di cose
che farò personalmente presente ai responsabili di "Trenitalia" per
quanto concerne non la possibilità... di far guastare i treni... ma
di determinare con preavvisi ragionevoli... non solo i viaggiatori
e non solo l'organizzazione delle questioni... ma anche avere una
tenuta più corretta ed efficace. Loro fanno già i rilievi mensili,
ma che questi non solo vengano fatti alla fine del mese, ma che di
volta in volta ci vengano comunicate le questioni, cosa che a loro
non costa niente; era un'abitudine assunta dal precedente Direttore
responsabile, dott. Pino - perché anche solo per "SMS" io e tutti i
miei funzionari ricevevamo in linea diretta una serie di
informazioni - che ora è andata persa; purtroppo il "turnover", che
è così frequente all'interno di "Trenitalia", fa perdere anche
quelle poche buone abitudini che si erano radicalizzate e che erano
presenti nella gestione.
Presidente
- La parola al Consigliere Segretario
Venturella.
Venturella (Arc-VA)
- Più che replica, perché cosa
abbiamo da replicare al fatto di una presa d'atto?, prendiamo atto
che "Trenitalia" come al solito sopprime, dà le sue
giustificazioni, che non riguardano la sua persona, Assessore,
perché lei ha letto una "mail", ma ci permettiamo di avanzare
alcuni dubbi e spiego il perché. Andiamo spesso in stazione a
controllare e a chiedere... e allora 2 cose vorrei sottolineare in
questo Consiglio: la prima, è un fatto gravissimo che non si
risponda all'Assessorato da "Trenitalia", non dalla Direzione
regionale, perché è qui, ma dal compartimento, dalla Direzione
compartimentale Piemonte-Valle d'Aosta; la seconda, sulla
motivazione del ritardo vorrei illustrare ai colleghi Consiglieri
cosa capita, sul treno "4261" la coppia di macchinisti non si forma
ad Aosta, ma arriva da Torino, per cui se vi è un ritardo sul treno
che arriva da Torino ad Aosta - è già capitato -, se la coppia di
macchinisti che arriva da Torino sul treno che arriva ad Aosta per
le 13,34 - mi pare sia 10 minuti prima -, il treno che è in ritardo
o non arriva, la coppia di macchinisti non può salire sul treno,
questo è incredibile! Per cui il minimo ritardo del treno
Torino/Aosta fa ritardare il treno per Pré-Saint-Didier, crediamo
che questo sia incredibile! Ma soprattutto una novità, non abbiamo
sollevato il problema in questa interrogazione, ma il 17 luglio il
treno per Torino in partenza alle 19,20 è partito con un'ora di
ritardo non perché mancava la coppia di macchinisti per il treno
Aosta/Pré-Saint-Didier, ma perché in questo caso a Torino mancava
un locomotore per Aosta! Ecco la scarsa considerazione che
"Trenitalia" riserva alla nostra Regione...
Apprezziamo l'impegno dell'Assessore e un'ultima riflessione sul
"turnover" nelle diverse società delle ferrovie. Un tempo con
l'azienda "Ferrovie dello Stato" l'interlocutore era non dico unico
ed inamovibile, ma il Dirigente della Direzione movimento aveva
esperienza ventennale e quindi con lui si poteva parlare. Adesso il
"turnover" è così veloce che non si riesce più a stabilire un
rapporto istituzionale corretto, perché passano da "Cargo" a "RFI",
da "RFI" a "Trenitalia", da "Trenitalia"... chi lo sa? E
all'interno della stessa società "Trenitalia" passano dalla
Direzione compartimentale regionale a quella del Piemonte, poi
passano in Liguria... è incredibile! Questa è una delle
caratteristiche delle privatizzazioni che non ci piace. Ringraziamo
l'Assessore per la risposta.
