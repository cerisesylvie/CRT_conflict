Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 3014 del 23 novembre 2023 - Resoconto
OGGETTO N. 3014/XVI - Interpellanza: "Problematiche connesse
all'erogazione di alcuni servizi presso il consultorio di
Verrès".
Bertin (Presidente) -
Punto n. 83. Ha chiesto la parola
il consigliere Brunod, ne ha facoltà.
Brunod (RV) -
Richiamata l'interpellanza presentata il 12
febbraio 2021 avente quale oggetto: "Azioni per risolvere le
criticità presenti presso il consultorio di Verrès" e prendendo
atto che ad oggi continuano a persistere delle condizioni di
criticità legate alla carenza di personale per quanto riguarda lo
sportello per l'espletamento delle pratiche CUP, Ufficio scelta e
revoca, prenotazioni in presenza di esami di laboratorio;
ricordiamo anche la risposta fornita dall'allora Assessore
competente dove diceva: "Sentita l'Azienda USL della Valle d'Aosta
preciso che il consultorio di Verrès è operativo dal 7 luglio 2020
nelle giornate di lunedì, mercoledì e venerdì, quindi tre giorni
alla settimana dalle ore 07:00 alle ore 14:00, al fine di garantire
tutte le azioni atte a contrastare la diffusione del virus Covid-19
e a garantire ai cittadini un servizio di sicurezza. Per ciò che
concerne un'eventuale apertura a cinque giorni settimanali,
l'Azienda USL non ritiene al momento necessario procedere in questo
senso non ravvisando particolari criticità ed essendo al momento
importante l'impegno di risorse per la gestione della situazione
pandemica del piano vaccinale. Come vede, l'Azienda non mi ha
riferito particolari criticità, valuterò, soprattutto con l'area
territoriale, se queste criticità in qualche maniera,
compatibilmente con il personale a disposizione, possono essere
risolte" e qui, come abbiamo detto, stiamo parlando di febbraio
2021.
Appreso che durante un incontro con la popolazione, tenutosi nel
mese di giugno nel comune di Verrès venne riferito che dal mese di
settembre 2023 si sarebbe nuovamente aperto lo sportello per
l'espletamento delle pratiche amministrative cinque giorni a
settimana; rilevato che sul sito ausl.vda.it nelle sezioni "Sempre
informati - Archivio - Notizie" vengono riportate le seguenti
informazioni: "Il consultorio di Verrès riprende l'attività dal
lunedì al venerdì, prossimamente verranno riattivati gradualmente
anche gli altri servizi tra cui quelli infermieristici e lo
sportello CUP "Scelta e revoca", compatibilmente con le risorse di
personale amministrativo a disposizione nel distretto 4"; ritenuto
che risolvere le criticità sopra menzionate permetterebbe
sicuramente di offrire una migliore qualità lavorativa del
personale del consultorio e, in modo particolare, dei servizi
offerti ai clienti, si interpella l'Assessore competente per
conoscere se sia a conoscenza delle problematiche esposte nelle
premesse, quali siano le cause e se vi sia l'intenzione di
risolvere quanto prima con l'obiettivo di offrire i migliori
servizi ai clienti dal personale presente nel consultorio; nel caso
di risposta affermativa, quali sarebbero le tempistiche
previste.
Presidente -
La parola all'assessore Marzi.
Marzi (SA) -
Presso il Consultorio risultano riavviate,
nell'arco di tutta la settimana, le seguenti attività
socio-sanitarie: attività infermieristica; fisioterapia e logopedia
minori; psicologia minori; assistenza sociale; sportello sociale;
attività veterinaria; servizio di continuità assistenziale;
sportello di
front-line
e di consegna dei referti cartacei.
Dal prossimo anno lo sportello sarà aperto per cinque giorni
settimanali nell'ambito delle azioni di potenziamento del nuovo
Distretto 2.
Al fine di potenziare i servizi erogati sul territorio,
l'Azienda ha inoltre recentemente attivato dal 2 ottobre scorso lo
sportello itinerante "Iniziativa pensata per migliorare l'accesso
ai servizi amministrativi in quelle località della Regione distante
dai servizi tradizionalmente proposti". I servizi offerti
riguardano supporto alle prenotazioni di esami, ritiro dei referti,
la scelta e la revoca dei medici di medicina generale, il rinnovo
delle esenzioni, il supporto all'utilizzo del fascicolo sanitario
elettronico, l'attivazione della tessera sanitaria. Lo sportello
itinerante è in fase di sperimentazione fino ad aprile 2024 ed è
strutturato su un calendario con orari prestabiliti in
autunno-inverno dalle ore 10:00 alle ore 13:00 e in primavera dalle
ore 10:00 alle ore 14:00. I servizi sono erogati da operatori
formati sulle diverse attività di
front-office
in spazi
dedicati. I cinque Comuni coinvolti dallo sportello itinerante sono
Valtournenche, La Thuile, Cogne, Brusson e Gaby. Il servizio
attivato presso il Comune di Brusson va a potenziare, tra l'altro,
la risposta del comprensorio di Verrès. Per questi motivi ora le
attività risultano riattivate quindi nell'arco di tutta la
settimana.
Per quanto riguarda le attività di sportello CUP "Scelta e
revoca", l'Azienda USL aveva correttamente informato l'utenza che
la stessa sarebbe ripresa su cinque giorni settimanali
compatibilmente con le risorse di personale amministrativo
disponibile. In ogni caso occorre ricordare che l'Azienda ha da
tempo istituito per l'espletamento
on-line
di tutta una
serie di pratiche amministrative, il Fascicolo sanitario e il CUP
on-line, nonché un apposito
contact centre
telefonico che
risponde al numero 0165 548387 e che funge da CUP telefonico per la
prenotazione di prestazioni sanitarie di laboratorio.
Infine nei due giorni di chiusura settimanale del consultorio di
Verrès, in caso di necessità improcrastinabile di effettuare in
presenza pratiche amministrative, gli utenti possono sempre
rivolgersi agli analoghi sportelli dei vicini poliambulatori di
Châtillon e Donnas.
Presidente -
Consigliere Brunod, a lei la parola.
Brunod (RV) -
Ringrazio per la risposta l'Assessore,
ovviamente lui ha fornito i dati che noi sapevamo già dalle notizie
che sono sul sito; ovviamente facciamo i complimenti per come è
strutturato il sito e per le informazioni che ci sono sopra, ma che
non vanno a dare una risposta positiva alle criticità, perché se
noi oggi abbiamo presentato quest'interpellanza, è perché realmente
c'è un problema in quella zona, sono mesi che persiste questo
problema, pare anche che è stato segnalato ripetutamente.
Sembrerebbe anche che sono stati fatti dei concorsi, quindi sono
state assunte delle persone, vi sono delle graduatorie in corso e
purtroppo laggiù questo personale, come lei ha detto,
compatibilmente con le risorse a disposizione, non arriva mai,
quindi il nostro invito è a cercare di far sì di risolvere questa
criticità senza aspettare ancora troppo tempo, perché, oltre a dare
un servizio che non è quello ottimale agli utenti di questo
consultorio, non andiamo a dare delle condizioni lavorative
ottimali anche per il personale lavorativo che quotidianamente
svolge un grande lavoro, grandi sacrifici e ci mette tanto impegno,
però sappiamo tutti che le mani sono due e tanto di più non si può
fare.
Risollecitiamo l'Assessore competente a mettersi magari ancor
più in contatto con le aree territoriali per cercare di risolvere
queste criticità qua perché comunque noi siamo qui dentro, ma chi
svolge quotidianamente un grande lavoro è presente sul territorio,
quindi cercare di essere più vicini, più sensibili, ascoltare
maggiormente le esigenze di questi operatori potrebbe migliorare la
vita di tutti i cittadini della nostra Regione.
