Classificazione
INDUSTRIA
LAVORO
Politica del lavoro



Oggetto del Consiglio n. 2543 del 11 gennaio 2017 - Resoconto
OGGETTO N. 2543/XIV - Interpellanza: "Iniziative per
garantire un'attività occupazionale ai lavoratori dello
stabilimento "ex Lavazza" di Verrès".
Rosset (Presidente) -
Punto n. 19 dell'ordine del giorno.
Per l'illustrazione, chiede la parola il collega Roscio, ne ha
facoltà.
Roscio (ALPE) -
Grazie Presidente. Scusate, è un po' a
sorpresa...
Presidente -
È un suo collega...
Roscio (ALPE) -
...giusto il tempo di recuperare i fogli.
Il 26 ottobre abbiamo già sollecitato l'Assessore Donzel su questa
questione, che era quella della preoccupazione per i dipendenti
dell'ex stabilimento della Lavazza e in allora l'Assessore ci aveva
fatto intravvedere alcune prospettive, alcune possibilità dicendo
che effettivamente i tempi erano molto stretti, perché a gennaio
scadeva la cassa integrazione, per cui occorreva trovare
assolutamente una soluzione prima di quella data: praticamente
prima di oggi. Ci aveva anche elencato tutta una serie di
iniziative e di prospettive che l'Assessorato intendeva
approfondire, intendeva mettere in campo per dare delle risposte a
questi lavoratori. Oggi la data fatidica è praticamente arrivata,
quindi noi ritorniamo sull'argomento per chiedere, a seguito di
quell'impegno che l'Assessore si era preso, se e quali risultati ci
sono stati e per conoscere anche i numeri dei lavoratori
interessati ad oggi. Sappiamo che una parte ha preso altre strade,
ma sappiamo anche che invece altri sono molto preoccupati e si
trovano in difficoltà. Noi quindi vorremmo capire se ad oggi la
situazione è a posto, o se vi sono ancora delle criticità da
sistemare e, se ci sono queste criticità, cosa si intende fare,
quali sono le intenzioni dell'Assessorato in proposito.
Presidente -
Ha chiesto la parola l'Assessore Donzel, ne
ha facoltà.
Donzel (PD-SIN.VDA) -
Ringrazio il collega per aver
ricostruito in parte l'interpellanza della scorsa volta e, ad
integrazione di quanto già comunicato nel corso della seduta
consiliare del 26 ottobre 2016, faccio le seguenti precisazioni: i
lavoratori oggetto della procedura di accordo per la cassa
integrazione sono 52; tra febbraio e settembre 2016 8 lavoratori
hanno rinunciato alla cassa integrazione per essere immediatamente
inseriti in lista di mobilità in base all'accordo, di questi 4
lavoratori risultano oggi assunti a tempo indeterminato, 3 a tempo
determinato, mentre 1 è tuttora privo di occupazione; 3 lavoratori
hanno accettato il trasferimento presso la sede di Gattinara; 40
lavoratori hanno usufruito di tutto il periodo di cassa
integrazione per arrivare, in data 15 dicembre 2016, al
licenziamento collettivo e al conseguente inserimento in lista di
mobilità avvenuto il 9 gennaio 2017. In data 16 dicembre 2016 34
lavoratori si sono presentati agli sportelli del centro per
l'impiego di Verrès ed è stata data loro una prima informazione
circa l'iscrizione e le modalità per la ricerca di un nuovo lavoro,
la lista di mobilità, inserimento, prosecuzione, cancellazione, le
modalità per la richiesta dell'indennità e le variazioni che
sarebbero intervenute con l'inizio del 2017. Dei restanti 6
lavoratori 4 sono iscritti al centro per l'impiego di Ivrea, mentre
gli altri 2 sono stati presi in carico dal centro per l'impiego di
Aosta, uno di questi sta verificando la possibilità per il
collocamento a riposo, mentre l'altro si sta attivando per la
ricerca di lavoro autonomo tramite apertura di partita IVA.
Per quanto riguarda i lavoratori presi in carico dal centro per
l'impiego di Verrès, 8 hanno deciso di attivarsi in maniera
autonoma nella ricerca di un nuovo lavoro, mentre 26 hanno chiesto
di avvalersi dei servizi a loro dedicati ai fini del miglioramento
dell'occupabilità. Per costoro sono stati organizzati dei
laboratori di accesso ai servizi specifici, durante i quali saranno
evidenziati ai partecipanti le differenze tra gli uffici di
collocamento e i centri per l'impiego, l'evoluzione delle
metodologie per il reperimento di impiego e le modalità di ricerca
attiva del lavoro, i servizi dei centri per l'impiego, le loro
finalità e i corsi di formazione a disposizione. Al termine della
frequenza dei laboratori i lavoratori potranno richiedere un
colloquio individuale ai fini specifici dell'incontro
domanda-offerta di lavoro. Saranno vagliate le pregresse esperienze
educative, formative e lavorative, che, unitamente alla definizione
degli ambiti di interesse lavorativo, formeranno un
curriculum
efficace per la segnalazione alle aziende
richiedenti il personale. Al 31 dicembre scorso due lavoratori
avevano già ripreso l'attività lavorativa presso altrettante
aziende valdostane, dei suddetti uno a tempo indeterminato.
Al di là di quest'attenzione che i centri per l'impiego hanno
dato ad ogni singolo lavoratore, è stata messa in campo una misura
di politica attiva del lavoro perché nel nuovo bando i percorsi di
tirocinio non saranno più esclusivamente dedicati ai giovani fino a
29 anni, quella parte rimane con un finanziamento specifico senza
nulla togliere ai giovani, perché lì c'è un'emergenza, ma è stata
aperta una nuova parte che consente di intervenire con le
iniziative, che riguardavano prima solo il piano giovani, anche sui
lavoratori fino a 67 anni. Tutti possono rientrare, però, per
essere chiari, abbiamo fatto partire il nuovo bando e adesso ci
vorranno i tempi dell'attuazione del bando, quindi ovviamente,
quando diventerà operativo, io spero al più presto, entro il mese
di aprile perché ci vogliono le richieste, le aggiudicazioni agli
enti di formazione e quant'altro. Abbiamo cambiato completamente
l'impostazione dei tirocini cercando di risolvere il problema:
sapete dei due mesi di ritardo nel pagamento, tutta questa parte
dovrà essere risolta con le nuove procedure.
Da subito anche l'intento del Governo regionale per quanto
riguarda l'impegno è quello di cercare di far ripartire lo
stabilimento. Anche lì gli interessamenti ci sono, sono importanti
e in alcuni casi siamo andati ad espletare fino in fondo tutte le
potenzialità, stando però nel quadro che abbiamo detto di uno
sviluppo sostenibile. Alla luce di un accordo molto importante che
stava quasi per essere concluso, quindi sono emerse, nell'analisi
della tipologia di impianto, tutta una serie di necessità che
abbiamo visto e risolto devo dire anche grazie alla collaborazione
dell'Assessorato dell'ambiente, approvvigionamento di acqua,
depurazione e quant'altro, ma di fronte alla richiesta dell'impresa
di realizzare, sempre in Verrès, una sorta di valorizzatore dei
residui della lavorazione, ci siamo permessi per il momento di
stoppare l'iniziativa perché non è che non realizziamo un
termovalorizzatore ad Aosta e ne facciamo uno su scala inferiore a
Verrès, quindi non tutti i progetti industriali ci stanno bene.
Stiamo quindi intraprendendo e avevamo intrapreso altri percorsi,
che sono oggetto ancora di valutazione e perfezionamento, per far
ripartire la fabbrica. Resta un atteggiamento bivalente della
proprietà Lavazza, per cui ogni volta che diciamo di avere bisogno
del tempo per verificare questi
business plan
, lei va avanti
imperterrita con la sua idea di smantellare le sue macchine: non a
caso ha smantellato tutte le confezionatrici: questi sono dei
problemi oggettivi che abbiamo.
In conclusione ritorno su una cosa: qualcuno l'ha firmato
l'accordo con Lavazza, escludendo l'Amministrazione regionale, per
cui non è che si può chiedere poi all'Amministrazione regionale di
fare il triplo salto mortale! Devo dire che abbiamo recuperato un
buon rapporto con Lavazza, che ha anche rallentato il processo di
smantellamento di alcune sue attrezzature per riportarsele in casa
madre, però è evidente che non è che possiamo di colpo recuperare
una lacuna che è all'origine e che io in beata solitudine ho
denunciato e tutti invece hanno detto che era tutta colpa
dell'Amministrazione regionale che chiudeva una fabbrica, quando
invece di fare, quando parliamo di autonomia, fronte comune contro
un gigante dell'economia, si è preferito quasi fare l'accordo con
il gigante dell'economia e poi scaricare alcune responsabilità
sull'Amministrazione regionale.
L'impegno, l'interesse per lo stabilimento è ancora attivo e ci
sono delle iniziative di confronto in essere, quindi si lavora per
far ripartire lo stabilimento, ma non bisogna negarsi le criticità
oggettive che ci sono. Lavazza è abbastanza determinata, nonostante
in alcuni casi abbia permesso di visitare lo stabilimento, ma si
ritiene, in quanto detentrice di un contratto di affitto, in tutta
la potestà di operare all'interno dello stabilimento, tant'è che
anche su piccoli interventi che abbiamo dovuto fare sull'area siamo
tenuti ogni volta a chiedere, come VdA Structure, autorizzazioni
particolari per accedere e praticamente gli operatori di VdA
Structure sono scortati da personale Lavazza, perché non possono
ovviamente operare all'interno dell'area come se fosse di nostra
proprietà essendo in vigore un articolo tuttora valido e che -
bisogna riconoscere - Lavazza ha sempre onorato senza chiedere
nulla all'Amministrazione regionale. Da una parte quindi ci sono le
azioni di politica attiva del lavoro, dall'altra c'è lo sforzo di
intervenire sull'area, devo dire uno sforzo non indifferente
perché, come Governo regionale, bisogna dire che il progetto in
essere è di vedere un potenziamento dell'IPZS e quindi
un'attenzione al Comune di Verrès non marginale, non secondario,
così come anche l'attenzione che abbiamo dato in questi mesi a
favorire alcune azioni di ripartenza dell'ex Meridian che sempre
opera in quell'area, quindi c'è un'azione di attenzione a 360
gradi.
Presidente -
Ha chiesto la parola il collega Roscio, ne
ha facoltà.
Roscio (ALPE) -
Grazie Assessore per la ricostruzione
dettagliata e anche abbastanza complessa. Se poi ci può fornire la
documentazione, soprattutto dei conti che ci ha elencato
all'inizio, gliene saremo ben grati per poterlo guardare con
calma.
Partendo dal punto di vista che abbiamo già espresso la volta
precedente e che credo sia condiviso: la preoccupazione di dare una
certa tranquillità e la speranza a questi lavoratori, penso che sia
in quel senso che si sta lavorando, oggi però una criticità
comunque rimane, perché vi sono alcune decine di lavoratori che
questa speranza e queste certezze non ce l'hanno. Ci sembra di
capire che comunque siamo un po' fermi, nel senso che già nella
precedente occasione in cui si era discusso, lei, Assessore, ci
aveva già fornito più o meno gli elementi che ci fornisce anche
oggi: che vi erano delle prospettive, vi erano degli interessi per
il rilancio della zona, ma c'erano anche delle criticità per quanto
riguarda l'aspetto ambientale, per quanto riguarda gli aiuti che
poteva concedere la Regione, perché sennò si configurava un aiuto
di Stato. Tutto questo forse non si può esaurire oggi in questi
cinque minuti di replica, magari sarebbe opportuno che la questione
fosse un po' più approfondita nelle sedi competenti con una
commissione. Qui c'è magari l'occasione per poter venire, poter
capire fino in fondo quali prospettive sono state presentate, quali
le criticità, per cercare alla fine forse di trovare magari delle
idee, delle cose nuove per poter alla fine dare delle risposte a
questi cittadini, che rimangono ad oggi senza prospettive concrete.
Noi quindi le chiederemmo di poter organizzare al più presto un
incontro anche con la commissione per poter approfondire e andare a
vedere nel dettaglio quello che ci ha presentato oggi. Lascio i
punti rimanenti al collega Gerandin, che è cofirmatario.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Assessore, non le nego che speravo che le
sue risposte fossero ben diverse. La situazione la definisco
preoccupante per non dire di peggio, perché sinceramente quando
apprendiamo che tutto quanto siete riusciti a fare in questo
periodo è dare sostegno a questi lavoratori che vengono presi in
carico dai centri per l'impiego, oppure penso anche sostenere
quelle poche iniziative di qualcuno che ha voluto cessare questa
cassa integrazione eventualmente per attivarsi per un'impresa
propria, a me pare veramente una situazione difficile e glielo dico
in tutta sincerità. Soprattutto è chiaro che i tempi di un
imprenditore privato, come può essere la Lavazza che, a mio parere
- e lo ribadisco -, non ha nessun alibi per la scelta che ha fatto,
ma i tempi di un imprenditore privato rispetto ai tempi con cui si
muove l'amministrazione pubblica, in questo momento Vallée d'Aoste
Structure, sono inaccettabili per un privato. È chiaro che la
Lavazza non può avere i tempi che le imponete voi, per cui possa
aspettare eventualmente a delocalizzare macchine o quant'altro.
A me preoccupa un'altra cosa, Assessore: che non c'è una visione
di prospettiva per quest'azienda. Lei l'altra volta ci ha detto di
essere preoccupato che - leggo il passaggio -: "nessuna fabbrica
verrà portata in Valle, si ha solo il rischio di creare problemi
ambientali", ed è assolutamente sostenibile la cosa, però lei si
ricorda che era stata fatta un'iniziativa legata ai fumi di scarico
legati al trattamento della torrefazione del caffè? Ora ci viene a
dire che la prospettiva messa in campo, e che giustamente avete
rifiutato, è quella di un termovalorizzatore: sinceramente io sono
preoccupato. Tra le varie ipotesi c'è anche quella del
termovalorizzatore, per cui veramente si sta brancolando nel buio,
Assessore. Io mi auguro che ci sia una visione di prospettiva
assolutamente diversa. Le dico, per fortuna, che l'ha rispedita al
mittente perché se avevamo dei dubbi sui fumi, immaginiamoci un
termovalorizzatore a Verrès in centro paese. Assessore, io ho
capito che lei non l'ha neanche mai presa in esame una cosa del
genere, però dico che se non c'è una strategia di prospettiva,
quest'azienda è destinata a chiudere per sempre. Chiuderà per
sempre e allora avremo una serie di dipendenti che, seppur per
scelte che lei ha dal primo momento non garantito - ed è quella
legata al fatto che qualcuno ha sottoscritto l'accordo con Lavazza
-, ma la politica non può trincerarsi dietro ad un accordo che i
sindacati hanno cercato di portare a casa dal punto di vista
economico in quel momento più vantaggioso per i lavoratori. Lo
sappiamo noi questo, ma non può essere un alibi per la politica;
non può essere un alibi per non decidere che cosa fare di quello
stabilimento; non può essere un alibi per Vallée d'Aoste Structure
per avere dei tempi biblici e per avere una confusione in testa,
com'è emerso da questa interpellanza.
Presidente -
Dopo aver preso atto del rientro del collega
Chatrian, possiamo riprendere dal punto n. 18 all'ordine del
giorno.
