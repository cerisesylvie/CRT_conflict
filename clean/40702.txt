Classificazione
CONSIGLIO REGIONALE
Attività consiliare d'aula



Oggetto del Consiglio n. 35 del 25 luglio 2018 - Resoconto
OBJET N° 35/XV - Communications du Président de la
Région.
Fosson (Presidente) -
Punto n. 2 all'ordine del giorno.
La parola al Presidente della Regione.
Spelgatti (LEGA VDA) -
Molto brevemente vi riferisco
quanto già riportato in I Commissione, cioè che il tavolo di
raccordo con il Governo sui rapporti finanziari tra Stato e Regione
si è già riunito in pochissimo tempo una seconda volta. Come già
illustrato, ci siamo riuniti in commissione insieme ai Ministri due
settimane fa. Abbiamo chiesto poi di attivare questo tavolo, il che
ci è stato concesso nel giro di una settimana: il primo tavolo è
stato politico e tecnico, quindi già operativo, alla presenza dei
Ministri per gli Affari regionali e del Viceministro del MEF
(Ministero dell'Economia e delle Finanze), insieme a tutti i
tecnici sia da parte nostra sia della parte statale. Questo è
avvenuto nel giro di una settimana rispetto al primo incontro.
In quella sede è stata data piena disponibilità ad aprire una
trattativa e quindi si è deciso di attivare il tavolo di lavoro
prettamente tecnico. Io ho chiesto che si procedesse con la massima
celerità, visto e considerato che abbiamo come data quella del 6
novembre, dove si vedranno riuniti i tre contenziosi attivati dalla
Regione e, di conseguenza, andranno in discussione in quella data,
quindi i tempi sono strettissimi. Per questo ho chiesto di
procedere con una grandissima accelerata e il tavolo tecnico ci è
stato fissato cinque giorni dopo, tenendo presente che di mezzo
c'erano anche il sabato e la domenica, quindi tre giorni lavorativi
dopo. Il tavolo si è tenuto nella giornata di ieri, le trattative
stanno andando avanti e quindi continuiamo a lavorare sotto questo
profilo.
Ora, la domanda al "Governo del fare" è: quanti giorni ci
abbiamo messo dal nostro insediamento ad attivare ben due tavoli su
una delle questioni più importanti per il bilancio regionale? Sto
parlando di giorni. Mi domando in tutti gli anni che avete avuto
voi a disposizione, come mai questo tavolo non siete riusciti ad
attivarlo. Quindi mi pare che il Governo del fare stia lavorando
attivamente.
Noi non disperiamo di raggiungere dei risultati positivi ed è
chiaro, però, che abbiamo di fronte una situazione difficile e
ovvie resistenze da parte della struttura statale, che è ben
diversa rispetto alla parte politica.
Dal punto di vista legislativo, per iniziativa della collega
Rini abbiamo iniziato il percorso di revisione della legge
elettorale e questo è stato il primo punto della nostra azione,
come avevamo già annunciato. L'obiettivo minimo - sottolineo:
minimo - è di confermare modalità di voto che ne assicurino
segretezza e libertà. Questo era l'obiettivo minimo annunciato
precedentemente che si vuole raggiungere e capisco che non a tutti
possa interessare di raggiungerlo con celerità, però per noi questa
è invece una cosa estremamente importante, ma lo è anche - come
dimostrano i risultati elettorali di queste elezioni - per tutto il
popolo valdostano. Sottolineo a tal proposito che si tratta di una
proposta di legge di iniziativa consiliare e non del Governo,
portata avanti dalla collega Rini, e questo spero che dimostri che
in tutto questo c'è un segno della valorizzazione del Consiglio,
cosa che è nei nostri intendimenti.
Poi sugli spinosi dossier che comprensibilmente suscitano
curiosità e chiaramente molta preoccupazione, tanto nel Consiglio
quanto nella popolazione, annuncio fin d'ora che diremo tutto
quello che possiamo dire, ma solo quello. Come ben precisato in
altra sede dal collega assessore Aggravi, la Regione, quando
azionista, ha il dovere di comportarsi come tale evitando effetti
di annuncio, dichiarazioni che potrebbero turbare il funzionamento
di sue partecipate, pronunciamenti imprudenti. Ci si accusa, con
ostentato sarcasmo, di prendere troppo tempo per studiare le carte
dei dossier. Accettiamo di buon grado la critica, capiamo
l'impazienza, ma noi abbiamo questo strano vizio di studiare le
questioni approfonditamente prima di prendere delle decisioni. E
credetemi, si tratta di situazioni estremamente delicate, da
maneggiare con cura, come d'altronde molti di voi possono anche
dolorosamente testimoniare.
Presidente -
La parola al consigliere Viérin.
Viérin (UVP) -
Interveniamo con un po' di imbarazzo: non
l'avremmo fatto, ma la Presidente mi ha sollecitato. Anzi, lei ha
bacchettato la sua stessa maggioranza chiedendo che cosa è stato
fatto in passato, visto che una grande parte della sua maggioranza
lo era anche nella passata legislatura. Collega, forse lei, nella
nemesi che citerò di colleghi che vedo seduti nei vari banchi, ha
dimenticato che per la questione finanziaria - tanto per citarne
una - dovrebbe chiedere ai colleghi Marquis e Chatrian che cosa è
stato fatto in passato; per quanto ci riguarda negli ultimi mesi,
lo ricordo a lei che speriamo dallo studio dei dossier avrà trovato
anche tutte le corrispondenze. Al di là di questo, ringraziamo
l'Assessore, che in Commissione è stato puntuale nel ricostruire la
questione finanziaria.
Abbiamo appreso dagli organi di informazione, dai
selfie
,
quelli stessi che non piacevano tanto al collega Gerandin.
L'abbiamo visto molto volentieri sui selfie, collega: anche qui, la
nemesi di pochi mesi fa sorridere! Ma quando si parla di questioni
finanziarie c'è poco da sorridere! La collega Spelgatti - spesso
c'è una dicotomia tra quello che viene riportato dagli organi di
informazione e quanto viene detto qui in aula - ha detto agli
organi di informazione: "basta con le lettere, adesso si aprono i
tavoli!". Noi vogliamo ricordare che quei tavoli erano già aperti e
che si riaprono semplicemente perché sono cambiati i governi: il
Governo nazionale e il Governo regionale. E quei selfie nella
Conferenza unificata, nella Conferenza dei Presidenti e nella
Conferenza Stato-Regioni sono relativi alle riunioni a cui ogni
quindici giorni, di giovedì, i Presidenti partecipano per i
dossier. L'incontro in un corridoio, anche con un selfie, può anche
essere un incontro istituzionale, e ci fa piacere; però...!
Le lettere che lei citava. Invito i colleghi, soprattutto quelli
della Commissione, a recuperare la lettera del 9 febbraio, che
concludeva quei tavoli - gli stessi che la collega ha citato e che
è felice di avere aperto - e concludeva un iter che, con un'ipotesi
quantificata e con una norma di attuazione già scritta, faceva una
proposta che è stata inoltrata a Roma. Chiaramente si era in
ordinaria amministrazione anche a Roma e la questione non è stata
risolta. Noi crediamo che questa sia una buona base di partenza e
speriamo che questo possa essere un buono spunto.
Questo per dire che noi non abbiamo abitudine a criticare e
soprattutto a fare processi alle intenzioni. Collega, vi abbiamo
lasciato fare, visto che siete il "Governo del fare". Ma, quando
vediamo che poco viene fatto, ci permettiamo semplicemente di dire
che almeno la variazione di bilancio potevate portarla; almeno
questa questione di evitare di far sembrare che tutto viene
cambiato, quando invece nulla cambia. Soprattutto, quando lei
chiede che cosa è stato fatto in passato, si rivolga
in
primis
al piano superiore (inferiore rispetto alla logistica
del palazzo) e ai colleghi seduti qui vicino a noi, i quali si sono
occupati dei dossier prima di lei e prima di noi. E se lei ritiene
che non sia stato fatto niente, lo dica a loro!
Presidente -
La parola al consigliere Testolin.
Testolin (UV) -
Interveniamo anche noi a seguito delle
dichiarazioni della Presidente Spelgatti perché crediamo che la
serietà e la credibilità di una persona, così come di un progetto,
passino tra la coerenza di quanto si dice e di quanto si cerca di
mettere in atto. Ci sono delle situazioni - qualcuna è stata citata
anche da lei, nel suo
excursus
di quanto è stato fatto o
meno - che purtroppo testimoniano un imbarazzo nell'affrontare
tutta una serie di dossier. Un imbarazzo che probabilmente per
certi versi è dettato anche dal poco tempo trascorso, piuttosto che
dall'affrontare la difficoltà che presenta la gestione di una
Regione, magari inaspettatamente per qualcuno.
Credo che l'imbarazzo esca anche e soprattutto quando si deve
parlare di due temi quali quelli discussi al punto precedente. Il
tema della legge elettorale presentata dalla consigliera Rini che,
con tutto il rispetto per quel tipo di intervento legislativo, noi
abbiamo sottolineato che andrebbe rivisto in una sede più ampia e
con dei principi che erano peraltro già stati sottolineati e
presentati dall'Union Valdôtaine insieme ai suoi alleati nella
scorsa legislatura, con l'abbassamento del numero dei consiglieri a
venticinque. Sono tutti argomenti che hanno la loro importanza,
come quello della mobilità sostenibile, che però sono in continuità
con un discorso di amministrazione.
Quello che invece è grave è che lei, in un'intervista rilasciata
all'ANSA in coda a un incontro della Conferenza Stato-Regioni, alla
specifica richiesta di una giornalista su quali siano i temi che
intendete affrontare prioritariamente, dica: non posso risponderle,
perché non sono in grado di darle nessuna indicazione in merito. Il
malpensante dice: o ci va tanto tempo per capire dove siamo, oppure
non ha nessuna idea, al di là delle indicazioni di un programma di
massima che poco aggiungono a una situazione di continuità e poco
entrano nel merito delle questioni.
Un'altra questione estremamente interessante che mette in
evidenza la discrasia tra quello che molte volte si dice e quello
che poi si fa è una dichiarazione del collega Manfrin che, a
supporto della maggioranza nel suo insieme, ha tacciato di poca
importanza per la Regione autonoma Valle d'Aosta le iniziative
presentate nello scorso Consiglio, poi bellamente bocciate e non
iscritte all'ordine del giorno, dopo un'ora di sospensione dei
lavori dell'Aula, anche con la collaborazione del Presidente del
Consiglio. Una di queste iniziative trattava specificatamente della
Commissione Paritetica, che è l'unico argomento, oltre a quello del
contenzioso finanziario, che lei ha sottolineato in I Commissione
come dibattuto all'interno del confronto con lo Stato. Le cose sono
due: o la Commissione Paritetica non interessa a nessuno, perché
non ha alcuna necessità di essere costituita in un certo modo,
oppure lei, come Presidente della Regione, nel momento in cui va a
parlare di norme di attuazione con gli interlocutori statali, ne dà
una visione totalmente diversa da quella di non essere
importante.
L'altro aspetto che mi permetto di sottolineare è che in
Commissione, sia lei che il collega Aggravi, avete sottolineato
l'attivazione di questo tavolo, così come ha riferito anche oggi in
Aula. Lei aveva paventato la presenza ieri a Roma dell'Assessore
competente, in quanto
trait d'union
tra la politica e la
tecnica, essendo l'Assessore sicuramente preparato sull'argomento,
cosa che non mi risulta essere avvenuta. O forse sì? Però mi sembra
che ieri l'Assessore fosse in Commissione a dibattere su altri
argomenti. Vorremmo avere almeno una delucidazione in merito
all'assenza dell'Assessore da questo primo incontro.
Per chiudere, un'altra piccola divergenza, che però si fa
sostanza, è relativa al fatto che lei ha rilasciato delle
interviste sui giornali dove ha detto di voler chiudere, anzi, di
essere molto sicura di chiudere prima di arrivare all'udienza del 6
novembre. Una cosa non proprio uguale è stata sottolineata -
secondo me giustamente - dall'assessore Aggravi in Commissione,
quando dice che non per forza - non
à tout prix
- bisogna
trovare un accordo, se l'accordo - io condivido assolutamente
questo tipo di affermazione - non è favorevole soprattutto alla
nostra Regione, visto che i presupposti per la messa in piedi di
questo contenzioso portano non dico in una posizione di forza, ma
sicuramente in una posizione di vantaggio la nostra Regione,
rispetto a una tematica che ci preoccupa molto e alla quale
assolutamente saremo vicini e assidui sostenitori di interventi
sempre più frequenti.
Presidente -
La parola all'assessore Aggravi.
Aggravi (LEGA VDA) -
Soltanto per puntualizzare un
aspetto. Giustamente il collega Testolin citava che ieri non ero a
Roma. È vero, ieri sono stato convocato dalla IV Commissione. Ho
ritenuto doveroso essere presente in quella sede, valutando
l'importanza di certe tematiche che abbiamo trattato e che avrò
occasione di riprendere e di esporre a tutto il Consiglio in
successivi punti all'ordine del giorno, quindi non soltanto ai
membri della IV Commissione. Questo non ha sicuramente inficiato la
trattativa che, come si sa, non si fa con uno schiocco di dita e
à tout prix
, ma viene fatta con serietà e sicuramente
necessiterà di altri incontri. Ma questo non è un nulla osta e non
crea problemi alla trattativa.
Presidente -
La parola alla Presidente della Regione.
Spelgatti (LEGA VDA) -
Collega, non ritengo di dover dare
risposte alle sue affermazioni, ma le chiedo soltanto una cortesia
legata alla serietà: la smetta di mettere in bocca a me parole che
non sono state dette. Quelle che vengono fatte da me sono sempre
dichiarazioni di un certo tipo, ma se poi ogni volta si vuole dire
e dare un'interpretazione rispetto a quello che io ho detto, la
cosa mi innervosisce non poco.
Al di là del fatto che nell'intervista è stato detto qualcosa di
differente, non si permetta di venire a dire che io abbia mai detto
di essere convinta che si possa arrivare a un accordo. Io ho sempre
detto con estrema serietà - perché il momento e i punti di cui
stiamo parlando sono profondamente seri e non si possono fare
proclami su questioni così serie e difficili - che, se da una parte
c'è la volontà politica, non solo da parte nostra ma anche da parte
dei Ministri, di cercare di trovare una soluzione, da qua a trovare
prima del 6 novembre un accordo che possa soddisfare entrambe le
parti, ce ne passa. E l'ho detto anche nel mio discorso
introduttivo oggi, quando ho detto: "non disperiamo di raggiungere
presto risultati positivi, anche se abbiamo di fronte una
situazione difficile e ovvie resistenze da parte della struttura
statale, che è ben diversa rispetto alla parte politica". Quindi il
fatto che si stia lavorando assiduamente e celermente con tanti
incontri e con trattative che stanno procedendo dimostra quanto
l'argomento sia importante, come lo sia da parte nostra e come lo
sia anche da parte dello Stato, ma ovviamente, se poi si riuscirà
ad arrivare a una soluzione positiva di questa trattativa, lo
vedremo. Ma di certo non mi metta in bocca parole di leggerezza,
perché questa non è assolutamente una questione leggera.
Presidente -
La parola al consigliere Mossa.
Mossa (M5S) -
Io volevo chiedere semplicemente alla
presidente Spelgatti come mai esiste questa urgenza
dell'approvazione dello spoglio centralizzato. Di solito, quando
c'è l'urgenza, vuol dire che c'è anche un'imminenza e, se c'è
un'imminenza, magari perché c'è la possibilità di tornare al voto a
breve, noi del Consiglio vorremmo essere aggiornati su questa
evenienza.
È ovvio che anche noi vorremmo che venissero approvate le nostre
modifiche sulla legge elettorale, ma vogliamo anche che si torni a
votare nel 2023 con tali modifiche. Un progetto lungimirante come
quello dell'UVP prevede la modifica dello Statuto e quindi un
procedimento aggravato che comporterebbe dei tempi più lunghi, ma
il nostro auspicio, nonostante la riduzione dei costi della
politica sia un nostro cavallo di battaglia, è di arrivare al 2023
con queste modifiche approvate.
Presidente -
La parola al collega Baccega.
Baccega (UV) -
Le comunicazioni della presidente
Spelgatti mi fanno fare alcune riflessioni che poi magari nell'arco
delle due giornate di Consiglio saranno riprese e ribadite. La
Presidente dice di voler valorizzare il Consiglio, ma è
un'affermazione che contrasta pesantemente con i comportamenti e
gli atteggiamenti.
Non posso non ritornare - l'ha già fatto il collega Bertin poco
fa - al Consiglio scorso, che si è chiuso in modo inusuale, direi
in modo scorretto: non si sono voluti affrontare tre temi
importanti che interessano i valdostani. Tre temi che sono stati
esautorati dal Consiglio, anche con l'avallo del presidente Fosson,
da cui non me lo sarei mai aspettato, perché non si sono voluti
affrontare. Le dico, presidente Fosson, che per un attimo ho
pensato che in quell'ora e mezza di confronto di maggioranza lei
avesse preso in mano la situazione e avesse detto: no, in Consiglio
si va a dibattere, in Consiglio si va al confronto politico serio!
Quel confronto che da sempre nei cinque anni passati tanti hanno
voluto e vissuto, e ora siedono nei banchi della Giunta e nei
banchi della maggioranza. Quel confronto ma che abbiamo sempre
dato. Quando è successo, c'è sempre stata una giustificazione,
Presidente! Ora verifico che c'è un cambiamento di rotta.
Presidente Spelgatti, lei ci ha detto in Commissione che
l'incontro con i ministri Stefani e Garavaglia è stato proficuo,
perché c'era la volontà di discussione. Ci ha parlato prima in
veste di Presidente della Regione, poi si è spostata e ha detto
"ora vi parlo da avvocato, perché la trattativa è delicata". Noi
lei chiediamo di fare chiarezza rispetto a questi comportamenti:
lei ci deve sempre parlare da Presidente della Regione, non da
avvocato. Non serve a niente che lei confonda i ruoli o cerchi
aiuto da altri Palazzi. Non serve: lei faccia la Presidente della
Regione, perché è inconsueto che lei possa andare a chiedere ad
altri Palazzi.
Voglio aggiungere un'altra cosa rispetto a questo argomento. La
ministra Stefani è stata intervistata al Tg3 e la domanda era "che
impegni si sente di prendere?". La risposta è stata "sicuramente
grandissimo ascolto. Sono a disposizione per questo ascolto".
Presidente Spelgatti, assessore Aggravi, io mi auguro che la vostra
trattativa ci porti a casa i 280 milioni di euro, me lo auguro per
i valdostani, per il futuro di questa regione, altrimenti sarà dura
comporre il bilancio del prossimo triennio.
Io devo dire che noto un comportamento difforme all'interno
della maggioranza. Ci sono alcuni consiglieri che invitano al
dialogo, invitano all'approfondimento, invitano al confronto,
invitano a superare quegli odi, quei percorsi che in passato hanno
segnato fortemente la scorsa legislatura. Invece alcuni di voi, dal
consigliere Manfrin alla presidente Spelgatti, hanno proprio questo
niet
, questo modo di contrapporsi in modo pesante e
significativo. Io voglio solo ricordare una nota che riguarda
proprio il capogruppo Manfrin, il re del Web, colui che scivola
spesso su
Facebook
e che a un certo punto, quando il
Presidente del Consiglio comunale evitò di iscrivere un vostro
provvedimento, fece una dichiarazione molto forte dicendo: "chi si
fregia di essere un democratico e poi non permette una democratica
discussione, o il potere gli ha dato alla testa oppure ha qualcosa
da nascondere; è una cosa che non si è mai vista!". consigliere
Manfrin, noi l'abbiamo vista nel Consiglio scorso.
Presidente -
La parola al consigliere Testolin. Prego
però di essere più attinenti alle comunicazioni.
Testolin (UV) -
Grazie, Presidente, per avermi concesso
una replica alla presidente Spelgatti. In quanto alla serietà, lei
tocca un tasto che mi affascina particolarmente, perché all'interno
di quest'Aula, come al di fuori di essa, la mia serietà è
comprovata da atteggiamenti che sono sotto gli occhi di tutti. Lo
dico senza falsa modestia, perché è una delle principali
caratteristiche che, a mio avviso, soprattutto all'interno di
questa Assemblea bisogna dimostrare di avere per essere un po'
credibili.
Io non sono un uomo da Web, non sono il re del Web, ma come
tutti leggo i giornali, mi confronto con la gente ed escono delle
riflessioni che sono dettate dal fatto di leggere dei virgolettati
dichiarati da lei o dei video che sono alla portata di tutti e che
lasciano trasparire determinate indicazioni. Considerate le
informazioni a disposizione di quest'Aula e considerata quella che
deve essere la serietà richiesta soprattutto a chi deve dirigere un
Governo regionale, penso che ci sia l'obbligo da parte sua di porre
la massima attenzione, così come avevamo già chiesto nella scorsa
seduta del Consiglio e come richiederemo in una istanza presentata
nuovamente oggi. Mi riferisco a un certo tipo di approccio nei
confronti delle comunicazioni, perché poi queste stesse
comunicazioni hanno un impatto sul mondo che ci circonda e
sull'opinione pubblica che ne trae delle conseguenze. Queste
conseguenze sono corrette, se a quello che si dice segue poi una
opportuna presa operativa all'interno dell'Amministrazione. Questo
non sempre purtroppo avviene. Quindi la sua responsabilità è quella
di dare delle comunicazioni coerenti con quello che poi pensa di
poter realizzare e, se pensa di non poterlo realizzare, deve dire
che pensa di non poterlo realizzare.
Io qua mi fermo, perché non vorrei che diventasse una
disquisizione tra me e lei, però è solo per sottolineare che quello
che mi sono permesso di dire è confortato da supporti cartacei,
audiovisivi o da quello che è trasparso all'interno di
comunicazioni ufficiali. Quindi la serietà da parte mia è massima
oggi e lo sarà sempre in futuro. Spero che lo sia altrettanto per
la sua parte.
Presidente -
La parola al consigliere Manfrin.
Manfrin (LEGA VDA) -
A questo punto mi corre l'obbligo di
dire due parole! Non mi sovrapporrò a quanto immagino già
risponderanno i colleghi della Giunta, relativamente alle
interrogazioni che avete presentato riguardo alle mie
dichiarazioni: su questo sorvolerò perché una risposta verrà data.
Però accolgo volentieri la sollecitazione da parte del collega
Baccega, penso galvanizzato anche dal grande successo ottenuto
recentemente nel Consiglio comunale di Aosta, dove si è riusciti a
consolidare una posizione da parte del suo movimento o non
movimento (non si capisce bene la composizione: fa parte dell'Union
Valdôtaine, ma nel Comune di Aosta fa parte di un altro partito,
però sostiene l'Union; è abbastanza divertente).
Quanto lei ha riportato - sono felice che l'abbia fatto, collega
Baccega - corrisponde al vero e sono frasi che sottoscriverei
tutt'oggi. L'occasione in cui io ho rilasciato quelle frasi e
quelle dichiarazioni fu quando non venne iscritta all'ordine del
giorno del Consiglio comunale una mozione che trattava del
Segretario generale del Comune di Aosta. Ci fu detto, nel bocciare
quella discussione, che il Segretario generale del Comune di Aosta
non era un argomento che si trattava in Consiglio comunale: in
quell'occasione dissi che era una follia! La dimostrazione che la
situazione di oggi è completamente differente sta nel fatto che gli
argomenti sono già ricompresi all'interno di questo ordine del
giorno, ovvero che le tre risoluzioni che voi avete presentato lo
scorso Consiglio oggi saranno discusse e sono state ammesse. Quindi
direi che la democrazia è perfettamente rispettata.
Presidente -
Il confronto democratico è sempre
auspicabile, però vi chiederei di attenervi alle comunicazioni, se
no si interviene per fatto personale. La parola al collega
Rollandin.
Rollandin (UV) -
Due brevissime considerazioni. La prima,
solo per capire se nell'ambito di questi incontri a livello romano
sono possibili le presenze dei nostri parlamentari. Per quanto ci
riguarda il discorso dei parlamentari ha un significato profondo. A
parte che dovrebbero essere contattati e collegati con l'attività
che si svolge a livello di questo Consiglio, soprattutto per quanto
riguarda i rapporti che abbiamo in Parlamento non a caso e che
dobbiamo utilizzare al meglio.
Secondo punto. Voglio ricordare che i tavoli si aprono perché
sono previsti per legge. Sono non solo previsti ma obbligatori su
tutte le questioni che riguardano naturalmente la parte
finanziaria. Il problema non è tanto l'apertura dei tavoli, il
problema è di apparecchiarli i tavoli. E lì da un po' di tempo è
sempre più difficile trovare il modo di riuscire a far capire quali
sono le differenze sostanziali tra quello che avviene in una
Regione come la nostra e le altre Regioni. Non sempre questo è un
aspetto che viene preso in considerazione. Quindi io ritengo che,
al di là dei tavoli che si susseguono, è importante capire se i
riscontri che ci sono, come è stato ricordato, e i dossier trovano
una soluzione che sia compatibile con quello che i decreti e le
norme vigenti hanno portato, ed è la ragione per la quale ci si è
esposti anche a presentare dei ricorsi che a breve avranno un
esito.
Presidente -
La parola al consigliere Nogara.
Nogara (UVP) -
Già ieri ho partecipato alla IV
Commissione e sono rimasto un po' sorpreso dalle dichiarazioni
dell'Assessore. Devo dire per correttezza che l'Assessore ha detto
che certe dichiarazioni le ha fatte a livello personale e non in
rappresentanza della Giunta. Poi sento questa mattina la
Presidente, alla quale vorrei ricordare che quest'Aula è fatta
apposta per risolvere delle questioni, ma avendo delle risposte. Da
quando lei è entrata in questo Consiglio continua a ripeterci che
dirà il meno possibile, solo quello che vuole e quando vuole: non è
un comportamento logico e corretto da parte di un Presidente della
Regione.
Torno alle questioni spinose che ha affrontato questa mattina,
riferendosi chiaramente al casinò. Mi hanno stupito anche le
dichiarazioni di ieri dell'assessore Aggravi che diceva che spesso
nel passato qui in Regione si è guardato soprattutto alla politica
e non alla tecnica. Come è stato già detto precedentemente, lei si
rivolgeva a tanti consiglieri che sono adesso presenti nella vostra
maggioranza, in qualità di Presidente del Consiglio, di consiglieri
e di assessori. In più c'è il consigliere Chatrian che con il
casinò ha delineato la linea che bisognava seguire e che si deve
discutere. Perciò tutti gli elementi per dare delle risposte e per
darle soprattutto al casinò, ai dipendenti e ai sindacati, ce li
avete e li avete alla grande! Avete il vecchio e il nuovo, tutto
assieme: facile da vedere, da capire e da condividere. Perciò ci
aspettiamo, come tutti, delle risposte, perché sono state dette
delle cose abbastanza gravi proprio nei riguardi dei precedenti
amministratori che hanno lavorato e hanno condiviso delle
decisioni. E sentire dire che hanno condiviso delle decisioni
politiche e non tecniche mi fa abbastanza strano, perché si gioca
probabilmente anche sulla loro pelle.
Presidente -
La parola alla Presidente della Regione.
Spelgatti (LEGA VDA) -
Per quanto riguarda i tavoli delle
trattative che sono stati attivati ribadisco, come già detto in
Commissione, che noi siamo stati invitati, nel senso che abbiamo
avuto la convocazione direttamente dal Ministro per quanto riguarda
questi tavoli. Sottolineo che non si tratta di incontri di
amicizia, come è stato buttato lì a un certo momento - mi riferisco
a una battuta che ha fatto qualcun altro precedentemente, non stavo
rispondendo a lei collega Rollandin - ma sono tavoli già operativi.
Molto semplicemente, il Senatore e il Deputato verranno poi sentiti
e auditi e verranno convocati nel momento in cui ci sarà la
necessità. Vi dico anche che da parte nostra c'è piena
disponibilità, ma ricordo anche che, se si chiede collaborazione,
questa deve esserci da entrambe le parti, e mi riferisco in
particolare al collega Lanièce che sta presentando delle iniziative
senza mai confrontarsi con la Regione. Quindi da parte nostra c'è
piena disponibilità e vediamo se la disponibilità è da entrambe le
parti, in un rapporto reciproco. Poi, a livello istituzionale, noi
siamo stati convocati e non abbiamo fatto noi la convocazione.
Collega Baccega, eviti di fare battute superficiali sul fatto
che avrei detto "le rispondo da avvocato". A fronte della domanda
di un commissario, quando si stava cercando di capire qualcosa di
più sui contenziosi aperti con lo Stato e si cercava di entrare
tecnicamente sui ricorsi aperti, sulla scadenza del 6 novembre e su
tutta una serie di questioni più tecniche, nel cercare di spiegare
al commissario che cercava di avere delle risposte più tecniche e
non aveva capito determinati meccanismi, ho semplicemente
specificato in quel momento "da avvocato le dico questa questione".
E, anzi, da avvocato ho sottolineato il fatto che gli uffici
dell'Avvocatura regionale avessero presentato dei ricorsi ben
motivati e quindi ho fatto un complimento agli uffici
dell'Avvocatura che avevano fatto un corretto lavoro per quanto
riguarda il ricorso, che è una questione diversa da una questione
politica. Ho fatto un complimento tecnico, perché i ricorsi erano
stati presentati correttamente. Non è che mi sono messa a parlare
da avvocato, ma ho cercato di dare delle spiegazioni tecniche,
laddove mi venivano richieste.
Presidente -
La parola all'assessore Restano.
Restano (AC-SA-PNV) -
Non è mia intenzione cambiare
discorso, ma voglio intervenire sulla legge della mobilità il cui
iter consiliare avrà luogo e di cui l'assessore Aggravi ha già dato
le dovute risposte. Nel corso della precedente legislatura mi ero
interessato sull'argomento ricordando che sarebbe stato opportuno
inserire in legge un'iniziativa che viene denominata "Lavoroinbici"
e che ora vorrei condividere con il Consiglio. Il testo della
proposta di legge è stato scaricato e sarà portato in Commissione e
se la stessa vorrà tenere conto di questa mia sollecitazione, lo
spunto si può prendere da quanto fatto dal Comune di Legnano
oppure, se siete disponibili, vi posso fornire un dossier che a suo
tempo avevamo istruito per inserire questa iniziativa all'interno
della legge. È chiaro ed è sotto gli occhi di tutti - l'avete già
ribadito - che ci vogliono le coperture finanziarie per la legge.
Di questo magari ne discuteremo in seguito, anche in occasione
dell'approvazione del rendiconto.
Presidente -
La parola al consigliere Bianchi.
Bianchi (UV) -
Ha fatto bene il Presidente a richiamare
che nelle comunicazioni dovremmo parlare degli argomenti delle
comunicazioni e non sicuramente del Comune di Aosta. Ci sono delle
iniziative presentate dai colleghi, che andranno nello specifico a
chiedere alcune precisazioni sul collega Manfrin. Ormai i suoi
cinguettii su
Twitter
li conosciamo! Tempo fa aveva preso di
mira un valdostano di colore, dopo di che si è scoperto che era
valdostanissimo. Bisognerebbe capire se il collega Manfrin lavora
con queste persone; non lo so!
Ma torniamo a noi, presidente Fosson. Mi rivolgo alla presidente
Spelgatti. Parto dal presupposto che lei nei primi Consigli non ha
fatto nessuna comunicazione: oggi ci risponde e ben venga. Però il
tirare sempre le orecchie ai colleghi sul fatto che siano seri o
dicendo "lei non si rivolga più": la cosa è reciproca! Quindi lo
chiederemmo anche a lei. Poi avremo modo di discuterne, perché le
dichiarazioni che lei ha fatto ci sono, sono state riportate.
Al di là di questo, io volevo fare un intervento più
costruttivo. Mi riallaccio alla riunione della I Commissione che
abbiamo fatto con il presidente Luboz, dove abbiamo svolto le varie
audizioni, dal mattino fino alla sera, audendo il Deputato, il
Senatore e poi lei, Presidente. All'interno della I Commissione,
nella quale sono rappresentate tutte le forze politiche,
all'unanimità abbiamo proposto di fare un comunicato, per chiedere
più collaborazione a tutti i nostri organi istituzionali: Regione,
Governo, Deputato, Senatore. La domanda che le faceva il collega
Rollandin era molto chiara: era il fatto che in quella riunione -
il presidente Luboz lo ha anche detto in un comunicato - cerchiamo
di collaborare. Poi che il senatore Lanièce presenti una legge e
non lo chieda a lei, io dico non lo so! Il problema secondo me è un
altro e l'obiettivo che dobbiamo avere è diverso: è la Valle
d'Aosta, non chi la presenta. Se dobbiamo dire qualcosa al senatore
Lanièce, dovremmo dirgli "quella che hai presentato non va bene,
perché noi la vediamo in una maniera diversa"; il problema non è il
perché il senatore Lanièce l'abbia presentata o perché non glielo
abbia chiesto. Il senatore Lanièce, a differenza sua, è stato
votato come Senatore, ha vinto le elezioni, così come la deputata
Tripodi. Lei invece siede da Presidente della Regione, perché
diciotto persone hanno deciso che lei doveva sedere lì. Quindi
capisce che nelle comunicazioni lei dovrebbe sì fare le
comunicazioni di quello che succede nell'arco dei quindici giorni
da un Consiglio all'altro, ma dire le cose, perché non capisco cosa
non si possa dire! Vorrei capire cosa non si possa dire!
