Classificazione
SPORT E TEMPO LIBERO
Enti e Società sportive



Oggetto del Consiglio n. 2674 del 25 luglio 2023 - Resoconto
OGGETTO N. 2674/XVI - Interpellanza: "Revisione della legge
regionale 3/2004 in materia di interventi a favore dello
sport".
Marguerettaz (Presidente) -
Punto 77 all'ordine del
giorno. Per la presentazione, la parola al collega Restano.
Restano (GM) -
La pratica dell'attività sportiva in Valle
d'Aosta, come ho già anticipato in precedenza, è regolamentata da
una legge regionale: la n. 3/2004, una norma che è prossima al
compimento del ventesimo anno di età e che nel tempo si è rivelata
importantissima e fondamentale per la promozione dell'attività
sportiva in Valle d'Aosta e anche per il mantenimento di quelli che
noi definiamo gli sport popolari e per la promozione degli sport di
montagna. Da una valutazione del tutto personale, appare che la
norma abbia la necessità di essere un pochino rivista.  Da una
ricognizione fatta presso altre Regioni italiane, balza agli occhi
che sono tutte molto più recenti queste norme che regolamentano lo
sport e tengono conto dell'evoluzione degli ultimi vent'anni della
pratica sportiva e, analizzando appunto la legge regionale 3, si
rileva che è composta da sei capi: il capo 2, 4 e 5 trattano
l'erogazione di contributi e sponsorizzazioni, mentre il capo 1
tratta le finalità della norma e la tipologia degli interventi, il
3 istituisce la Consulta dello sport e il capo 6 le disposizioni
finali. Nel dettaglio si evince chiaramente che tale legge, a mio
modo di vedere, a nostro modo di vedere, necessiterebbe di una
maggiore valorizzazione del ruolo della Regione rispetto alle
associazioni sportive e agli enti di promozione sportiva agonistica
e non agonistica e gli Enti locali. Soprattutto si rileva la
mancanza, come è già stato detto in quest'aula, dello sport di
cittadinanza, inteso come sport che parla di sport a tutto tondo,
che promuove l'attività motoria e ricreativa non agonistica, che si
svolge in spazi aperti e in assenza di specifici impianti dedicati
e tecnicamente definiti mediante i quali si può promuovere il
valore culturale, educativo e sociale dello sport e il valore anche
formativo per quanto riguarda i giovani e i meno giovani. Basta
guardare quanto sia in crescita l'attività
outdoor
.
La legge 3 di cui discutiamo non prevede un capo apposito per lo
sport a beneficio dei disabili. Non vi sarà sfuggito, cari
colleghi, quanto stia crescendo lo sport per i disabili, se seguite
un pochino delle trasmissioni sportive, vi è una trasmissione dal
titolo "SportAbilia" che illustra tutte le attività sportive dei
disabili. Sta prendendo piede in maniera incredibile e noi nella
nostra legge non andiamo a regolamentare lo sport per i disabili,
disabili in tutte le fasce d'età, in età giovanile e per i più
anziani. La nostra legge 3 manca di un apposito capo riguardante la
lotta al
doping
. Magari sono citati ma non vengono trattati,
non vengono sviluppati alcuni temi; manca di trattare il rapporto
scuola e sport. Recentemente lo abbiamo fatto con l'assessore
Caveri introducendo le ore di educazione fisica nelle scuole
primarie, che andrebbe inserito qua all'interno ma soprattutto
vanno definiti gli obiettivi e i percorsi da seguire. Se vogliamo
andare un pochino più avanti, colleghi, mi permetto di sottolineare
la necessità di creare un Ufficio sport, un Servizio sport in capo
all'Assessorato ma non che tratti le erogazioni, i contributi e il
sostegno allo sport, ma che si occupi di raccogliere dati,
formulare statistiche e analisi da sottoporre alla Consulta dello
sport e a questo Consiglio. Se si vuole far crescere in prospettiva
lo sport, bisogna definire gli obiettivi e capire come si deve
perseguire. Fino adesso è stato tutto abbastanza facile ma in
futuro non lo sarà e manca una clausola valutativa.
Presidente -
Per la risposta, la parola all'assessore
Grosjacques.
Grosjacques (UV) -
A distanza di 19 anni dal varo della
legge 3, come lei ha giustamente ricordato, riteniamo di poter
dire, con il conforto di buona parte del mondo sportivo valdostano,
che questa legge, frutto al tempo di una lunghissima fase di
gestazione, possa considerarsi uno strumento di attuazione della
politica regionale dello sport in buona parte ancora valido e
attuale; questo ovviamente senza sminuire le sue valutazioni ma noi
ci rapportiamo con le Federazioni e quindi da loro traiamo anche i
giusti suggerimenti che hanno portato a una serie di valutazioni
che stiamo facendo che sommariamente le elencherò. Ciò però non
toglie che, a distanza di tanti anni dalla sua entrata in vigore,
vi siano alcuni aspetti della legge 3/2004, che, sulla base
dell'esperienza applicativa, o per esigenze al tempo non
considerate o manifestatesi successivamente, siano meritevoli di
essere presi in considerazione nella prospettiva di un
aggiornamento del testo normativo attualmente vigente. In proposito
posso riferire che al riguardo vi è stato già un primo confronto
tra l'Assessorato e i componenti del Comitato ristretto che è
l'organismo rappresentativo della Consulta regionale per lo sport,
nel corso del quale sono stati esaminati alcuni aspetti della legge
che sono parsi meritevoli di una rivisitazione, fermo restando un
giudizio ancora positivo sull'impianto complessivo della legge. In
particolare gli aspetti sui quali si è cominciato a svolgere alcuni
ragionamenti sono i seguenti: la valutazione sull'opportunità di
estendere la concessione dei contributi ordinari anche alle ASD
(Associazioni Sportive Dilettantistiche) e alle SSD (le Società
Sportive Dilettantistiche), affiliate alle discipline sportive
associate al CONI, oltre che a quelle affiliate alle Federazioni
sportive nazionali; la previsione della concessione dei contributi
regionali anche alle delegazioni regionali delle Federazioni
sportive nazionali oltre che ai Comitati regionali, in un'ottica di
semplificazione/eliminazione del requisito della residenza degli
atleti in Valle d'Aosta, attualmente è previsto ai fini della
determinazione dei contributi ordinari e per l'attività di rilievo
nazionale; un ripensamento complessivo delle disposizioni di cui al
capo IV sulle sponsorizzazioni sportive individuali; la previsione
di forme di sostegno a favore del CONI regionale per l'attuazione
di specifici progetti di promozione sportiva sul territorio; il
rafforzamento dei compiti del Comitato ristretto quale sede
privilegiata di confronto tra l'Amministrazione regionale e il
mondo sportivo regionale. Infine, la previsione dell'inserimento
specificatamente dedicato alle manifestazioni organizzate dagli
enti di promozione sportiva anche quando non presentino l'attuale
requisito di alto rilievo tecnico, ma siano rilevanti ai fini della
promozione dell'attività fisica verso i cittadini e che abbiano
altresì un livello partecipativo significativo e non limitato
all'ambito regionale, così come ho già avuto modo di illustrare
nella risposta alla mozione del Consiglio precedente presentata dal
collega Brunod.
Quanto sopra descritto rappresenta il punto di partenza del
progetto di aggiornamento della legge regionale sugli interventi a
favore dello sport che dovrà formare oggetto di ulteriori
approfondimenti e di un confronto costante con l'associazionismo
sportivo valdostano. Ovviamente ho preso buona nota e andrò anche a
riascoltarmi il suo intervento perché sicuramente ci saranno dei
suggerimenti significativi che potranno essere portati al
tavolo.
Solo un breve accenno agli sport per le persone con disabilità:
su questo fronte direi che quest'Amministrazione sta facendo un
lavoro importante con il progetto "Sci per tutte le abilità", che
ovviamente riguarda la pratica dello sci alpino e non solo dello
sci alpino per le persone con tutte le disabilità, non solo quelle
fisiche ma anche quelle motorie e intellettive. Questo progetto che
ha avuto la sua partenza nell'inverno scorso dà una prima risposta
e una grande attenzione alle persone con disabilità. Visto che,
parlando di turismo, le proiezioni ci dicono che nel 2030 saranno
120 milioni le persone con disabilità che avranno la possibilità,
per questioni di reddito, di girare in Europa e di praticare dello
sport, molto probabilmente con degli accompagnatori. Dobbiamo
quindi creare tutte le condizioni affinché queste persone siano
accolte nel migliore dei modi nella nostra regione e abbiano le
stesse possibilità di praticare tutti gli sport che possono
praticare le persone normodotate.
Presidente -
Per la replica, la parola al collega
Restano.
Restano (GM) -
Grazie Assessore per la sua risposta.
Colgo positivamente la sua affermazione quando dice che si
riascolterà le mie suggestioni, perché credo che, rispetto alla sua
risposta che inizia con il parlare di contributi e sostegni almeno
in tre parti, io ho posto l'attenzione su un aspetto un pochino
diverso: se vogliamo incidere sui corretti stili di vita, sulla
crescita nei nostri giovani e abbiamo l'obiettivo di portarli
sempre più verso il mondo dello sport, bisogna valutare anche dei
percorsi un pochino diversi e avere il coraggio di lavorare sulle
norme e non solo come è già stato fatto. Riconosco l'importanza
dello sport per disabili e quanto fatto con le delibere che ha
avvicinato il mondo degli sport invernali ai disabili, ma credo che
non tutti i 120 milioni di disabili gradiscano praticare gli sport
invernali ma vogliano praticare anche altri sport. Pertanto noi, se
vogliamo essere concorrenziali - e ritorno al programma di governo
- con altre località turistiche e alpine, dobbiamo metterci al
passo con i tempi, quindi dobbiamo dotarci di una norma che dia le
linee di indirizzo, che rappresenti la visione politica a tutto
tondo di questo Consiglio regionale o della maggioranza che le
rappresenta verso il mondo dello sport, verso la crescita dei
nostri giorni.
Rammento che già nel programma di governo del presidente Lavevaz
si parlava di riforma della legge regionale 3, sono trascorsi ormai
tre anni, ad oggi non si è ancora visto niente. È stato ripreso
tutto dal Governo Testolin; apprezzo quanto da lei affermato, come
ho detto prima, apprezzo anche l'interesse manifestato verso le mie
dichiarazioni, spero che lei le ascolti e se lo ritiene necessario,
nel chiederle comunque anche per il precedente intervento la copia
dell'intervento, io mi rendo disponibile per un confronto in tal
senso. Questo perché le buone idee vengono dal Comitato ristretto,
vengono dalla Consulta regionale ma soprattutto arrivano dalle
persone che vivono quotidianamente la Valle d'Aosta, che
quotidianamente ci contattano e ci rappresentano le loro necessità,
tenendo anche conto dell'impossibilità da parte di tanti di
investire in certi sport e quindi la necessità di portarli agli
sport che costano meno, sono quelli che si svolgono nel circondario
di Aosta.
