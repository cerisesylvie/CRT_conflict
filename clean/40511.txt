Classificazione
ASSISTENZA SOCIALE
ENTI LOCALI
Comuni



Oggetto del Consiglio n. 3300 del 15 marzo 2018 - Resoconto
OGGETTO N. 3300/XIV - Interpellanza: "Intervento nei
confronti dei Comuni valdostani per l'adozione di un unico
regolamento in materia di utilizzo delle slot machines".
Farcoz (Président) -
Point n° 14 de l'ordre du jour. La
parole au collègue Padovani pour l'illustration.
Padovani (CC-MOUV) -
Con questa iniziativa portiamo in
Consiglio un tema che è già stato oggetto di alcune iniziative in
passato, ma che ancora non vede una soluzione definitiva, ovvero
quello di un regolamento omogeneo per tutti i Comuni valdostani per
quanto riguarda le
slot machine
nei locali pubblici. La
portiamo in questo Consiglio con la novità che l'unico regolamento
ad oggi attivo, ovvero quello del Comune di Aosta, è stato
bloccato, sono state bloccate le misure che dovevano essere prese
in questi giorni, ovvero l'ulteriore spegnimento di un'ora rispetto
a quello che già è il regolamento delle macchinette nei locali
pubblici, perché si dice che, non essendoci un regolamento anche
negli altri Comuni, Comuni limitrofi, questo regolamento penalizza
i locali nel comune di Aosta a favore dei locali nei Comuni
limitrofi. Ora la questione è passata al CELVA, però dal CELVA
ancora notizie non se ne hanno e quindi chiediamo che lei,
Assessore, acceleri questo processo, perché questo regolamento è
ormai non solo necessario, è imprescindibile perché la questione
della ludopatia è sempre più presente nella nostra regione, ha
percentuali preoccupanti anche tra i giovani e quindi questo
regolamento deve essere fatto e deve essere fatto nel più breve
tempo possibile.
Président -
La parole à l'Assesseur Bertschy pour la
réponse.
Bertschy (UVP) -
Grazie, collega Padovani. Credo sia da
sottolineare l'importanza della tematica che porta in aula e credo
che sia in questo senso da ricordare come sia il Consiglio
regionale che le commissioni e tutti i componenti su questo tema
abbiano posto, con la legge n. 14/2015, la massima attenzione. La
legge ha dato delle prime risposte, ma la vera risposta è quella
che avverrà con una vera regolamentazione delle sale da gioco sul
territorio, su tutto il territorio. Allo stesso tempo è corretto
sottolineare come il Comune di Aosta abbia fatto da spartiacque, la
scelta fatta in passato è una scelta che in questo senso ha dato a
tutti la possibilità di cominciare ad organizzare il controllo che
poi la legge demanda ai Comuni. Evidentemente un Comune satellite
in mezzo ad altri che non sono regolamentati può avere la sua
attività, comunque l'efficacia dell'obiettivo politico che tutti
insieme vogliamo raggiungere non può che essere ridotto, senza una
regolamentazione che raggiunga gli altri Comuni. In questo senso
c'è stata una sollecitazione da parte nostra in passato,
l'Assessorato già nel 2016/2017 ha cercato di sensibilizzare i
Comuni a riguardo e adesso devo dire che soprattutto nell'ultima
parte dell'anno il CELVA ha assunto la problematica organizzando il
gruppo di lavoro attraverso il quale si è arrivati, per le notizie
e le informazioni che abbiamo, anche perché partecipiamo con i
nostri tecnici all'interno di quel lavoro che porterà alla fine di
questo mese a produrre un documento da discutere nell'Assemblea dei
Sindaci. Siamo vicini quindi alla conclusione di questo lavoro che
permetterà di portare nei vari Consigli comunali, nelle Giunte del
territorio il tema per far sì che diventi un tema fortemente
sentito anche da chi amministra nei paesi e che non rimanga un tema
del Consiglio regionale.
Sulla ludopatia non si scherza, ci sono tante persone che si
stanno purtroppo rovinando la vita e bisogna che il controllo delle
istituzioni sia serio, anche perché i soggetti più deboli rispetto
a questo vanno tutelati e credo che stiamo arrivando nella
direzione giusta. Io quindi ringrazio sia per l'iniziativa che il
CELVA per il lavoro che ha fatto e spero che veramente alla fine di
questo mese si possa discutere nei Consigli comunali,
nell'assemblea prima e nei Consigli comunali un regolamento che
possa essere al più presto applicato, perché questa sarà la vera
risposta che si aspetta dopo la legge che abbiamo approvato in
Consiglio.
Président -
La parole au collègue Padovani pour la
réplique.
Padovani (CC-MOUV) -
Grazie Presidente e grazie Assessore
per la risposta. Lei ha detto bene: il CELVA si è assunto questo
compito di coordinamento per arrivare ad un documento condiviso a
fine anno. Siccome siamo a metà marzo, era giusto capire a che
punto fosse il lavoro, perché non si sono avute più notizie. Ormai
è anche un dato di fatto che nell'unico comune in cui si era
arrivati ad un risultato buono o meno buono - questo sta alla
sensibilità di ognuno - c'era il rischio, e il rischio si è
realizzato, che si tornasse indietro anche in questo Comune
rispetto a quello che già si è fatto, o che comunque si sospendesse
una parte di questo regolamento, che invece è comunque importante.
Ora abbiamo questa notizia che il CELVA a fine mese produrrà questo
documento, lo leggeremo e speriamo che finalmente anche negli altri
Comuni nel più breve tempo possibile si arrivi alla
regolamentazione per l'utilizzo di queste macchinette.
