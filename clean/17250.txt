Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 609 del 12 maggio 1999 - Resoconto
SÉANCE DU 12 MAI 1999 (MATIN)
OGGETTO N. 609/XI Notizie in merito alla realizzazione del
sistema d'integrazione tariffaria dei servizi di trasporto
pubblico. (Interpellanza)
Interpellanza Ricordato che, in occasione dell'ultima edizione
della Borsa Internazionale del Turismo di Milano, l'Assessore
regionale al Turismo, Sport, Commercio e Trasporti ha dichiarato
che fra le novità rilevanti della prossima stagione turistica vi
sarà il sistema d'integrazione tariffaria dei mezzi di
trasporto;
Esaminate le deliberazioni della Giunta regionale n. 4449 del
07.12.1998 e n. 4877 del 30.12.1998 concernenti, rispettivamente,
la costituzione di un gruppo di lavoro per la definizione degli
aspetti tecnici del sistema e la individuazione della copertura
finanziaria per l'anno 1999;
Atteso che è necessario almeno un anno di lavoro ai fini
dell'implementazione del sistema, una volta stabilito l'ordine di
fornitura;
Sottolineata l'importanza che la realizzazione del sistema
riveste sia ai fini del miglioramento e dell'integrazione dei
servizi di trasporto pubblico su scala regionale sia ai fini di un
più puntuale controllo da parte dell'Amministrazione regionale.
I sottoscritti Consiglieri regionali
Interpellano
l'Assessore regionale competente in materia di trasporti per
conoscere:
a) A che punto sia la realizzazione del sistema d'integrazione
tariffaria dei servizi di trasporto pubblico in Valle d'Aosta;
b) La tipologia dei titoli di viaggio previsti, e quali saranno
disponibili a partire dalla prossima stagione turistica.
F.to: Curtaz - Squarzino Secondina
Président La parole au Conseiller Curtaz.
Curtaz (PVA-cU) Prendo la parola, Presidente, per illustrare
quest'interpellanza.
L'articolo 20 della legge regionale 1° settembre 1997, n. 29
prevede un sistema integrato di gestione tariffaria. Questo
significa, come dice la stessa legge, istituire un sistema
tariffario univoco e indipendente dal mezzo di trasporto
utilizzato, significa utilizzo da parte dell'utente di un unico
titolo di viaggio che permette di usufruire di più mezzi di
trasporto, cioè l'idea, a nostro giudizio condivisa e
condivisibile, è quella di creare un unico titolo di viaggio,
un'unica tessera, un unico biglietto che possa servire per tutti i
mezzi di trasporto operanti in Valle.
In applicazione di questa legge ci sono state due delibere della
Giunta regionale relative al dicembre scorso: una, concernente la
costituzione di un gruppo di lavoro per la definizione degli
aspetti tecnici del problema che sono evidentemente non secondari;
un'altra che ha individuato la copertura finanziaria.
Poi in occasione dell'ultima edizione della Borsa internazionale
del turismo di Milano abbiamo sentito l'Assessore competente
dichiarare che fra le novità rilevanti della prossima stagione
turistica ci sarebbe stata quella del sistema di integrazione
tariffaria dei mezzi di trasporto.
Atteso che noi riteniamo che ci voglia almeno un anno di lavoro
per preparare tecnicamente questa novità, ci sembra che siano
evidenti i ritardi nella procedura e quindi, ribadendo la validità
di quest'iniziativa, ribadendo che si tratterà di un'innovazione
importante perché si offrirà a tutti gli utenti, cittadini
valdostani e turisti un modo più moderno e adeguato per l'utilizzo
dei mezzi di trasporto, interpelliamo l'Assessore competente per
conoscere a che punto è la realizzazione del sistema di
integrazione tariffaria e quale sarà la tipologia dei titoli di
viaggio previsti e quali saranno disponibili a partire dalla
prossima stagione turistica che è ormai imminente.
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) Dopo aver verificato dalle dichiarazioni
dell'interpellante che condivide l'importanza della
concretizzazione di questo progetto, che quindi condivide quanto è
stato dichiarato in quella conferenza stampa, dove si presentava
questo progetto come una piccola rivoluzione nel sistema tariffario
a livello regionale; preso atto di questa condivisione di obiettivi
da parte dell'interpellante, non posso accettare l'accusa di
ritardi anche perché, come il Consigliere Curtaz sa, i soggetti in
base alla legge che devono farsi promotori del progetto sono le
società che attualmente gestiscono i trasporti.
Solo qualora quest'iniziativa non si concretizzasse, la legge
prevede che la Regione si sostituisca con un progetto portato
avanti interamente dall'Amministrazione regionale. Questo è quanto
prevede la legge.
Fatta questa premessa, per rispondere ai quesiti
dell'interpellanza, in particolare al punto a), facciamo
riferimento alla delibera di Giunta che aveva approvato la
costituzione di un gruppo di lavoro.
Tale gruppo di lavoro aveva due compiti: il primo, di definire
la forma giuridica che regolerà il Centro di gestione del sistema
tariffario integrato previsto dall'articolo 21 della legge n. 29;
il secondo, di individuare le specifiche tecniche del sistema
integrato di gestione tariffaria.
Per quanto concerne il primo aspetto, dopo un'attenta analisi
del ruolo che il centro di gestione dovrà ricoprire all'interno del
sistema, il gruppo ha avanzato la proposta di costituire una
società consortile. A tal fine le società concessionarie, che
attualmente gestiscono i servizi di trasporto pubblico con autobus
in Valle d'Aosta - società concessionarie che in base alla legge
devono farsi promotrici del progetto -, hanno predisposto una bozza
di statuto societario, richiedendo in
merito…
(interruzione della Consigliera Squarzino Secondina, fuori
microfono)
… la data precisa non la so, penso
un mese fa, un mese e mezzo fa, indicativamente.
Adesso non dispongo della data in cui è stato sottoposto al
parere dell'Amministrazione regionale, sarà poi più preciso.
La Direzione dei trasporti, con la collaborazione di Finaosta
che è presente all'interno del gruppo di lavoro insieme a un
rappresentante del CED, ha provveduto ad esaminare con attenzione
il documento e mi pare che ci sia una dichiarazione nel complesso
di accettabilità sul documento come è stato presentato anche se si
è ravvisata la necessità di apportare alcune modifiche a maggior
tutela dell'Amministrazione regionale che però non stravolgono
l'impalcatura del documento presentato.
Nel corso di un prossimo incontro, che dovrebbe essere fissato
per giovedì, dopo domani, saranno presentate le osservazioni
dell'Amministrazione regionale in merito allo statuto, una volta
recepite queste osservazioni il consorzio potrà essere
costituito.
Per quanto invece concerne l'aspetto delle specifiche tecniche,
è stato individuato per quanto attiene l'Amministrazione regionale
un esperto in materia di bigliettazione.
So che alcune delle società di trasporto hanno individuato un
loro esperto che li supporta negli incontri che abbiamo all'interno
del gruppo di lavoro. Insieme alla direzione ci sarà l'esame di
queste soluzioni tecniche e pensiamo che entro il mese di giugno
potrà essere definita la proposta risolutiva, quindi mi pare che
siamo ampiamente nei termini tenuto conto della complessità e della
delicatezza della materia.
Per quanto attiene il punto b) dell'interpellanza,
l'assessorato, tramite la Direzione dei trasporti, è impegnato
nella stesura del nuovo piano del bacino di traffico che, ai sensi
dell'articolo 6, comma 3, dovrà contenere anche gli indirizzi di
politica tariffaria della Regione Valle d'Aosta. Mi pare quindi
opportuno, prima di procedere ad impostare nuove tipologie di
titoli di viaggio con le relative agevolazioni, attendere le
indicazioni che il Consiglio regionale intenderà fornire.
L'impegno per l'impostazione del nuovo bacino di traffico è
stato preso dal gruppo di lavoro che lo sta esaminando per la
consegna entro il mese di giugno.
Président La parole à la Conseillère Squarzino Secondina.
Squarzino (PVA-cU) Non è che sia molto soddisfatta, Assessore,
delle sue risposte, intanto perché lei dice che siamo nei tempi.
Innanzitutto il gruppo di lavoro, che è stato un po' il motore, che
ha dato l'avvio all'analisi dei problemi, è stato nominato a
dicembre quando poteva benissimo
l'assessorato…
(interruzione dell'Assessore Lavoyer, fuori microfono)
… io ho ascoltato con attenzione
quello che ha detto l'Assessore quando ha parlato, chiedo la stessa
attenzione. Grazie. Dicevo che se effettivamente questo è un tema a
cui l'assessorato tiene in modo particolare, tanto da essere un
fiore all'occhiello, mi stupisce che abbia aspettato sei mesi dal
momento del suo insediamento per rendersi conto che è una cosa
importante, bella, e per dare l'avvio attraverso un gruppo di
lavoro a tutta la questione.
In secondo luogo, l'obiettivo era che questo nuovo sistema
tariffario partisse fin da subito, in pochissimo
tempo…
(interruzione dell'Assessore Lavoyer, fuori microfono)
… io non l'ho interrotta, Assessore,
mentre lei parlava. Quindi sicuramente c'è un ritardo, che qui
voglio segnalare anche perché sappiamo bene che ci vorrà un anno di
lavoro per attivare il tutto, poi prima che il sistema sia
effettivamente attivato passeranno più mesi ancora. I calcoli che
hanno fatto in altre realtà considerano quasi 4 anni di tempo per
passare dal momento della bigliettazione cartacea al momento della
bigliettazione su base magnetica.
Rispetto ai ritardi lei dice, Assessore, che la legge chiede che
siano queste società ad attivarsi, a fare un consorzio e solo dopo,
se queste non lo fanno, si attiva la Regione. Se effettivamente lei
fosse interessato al problema, in qualche modo avrebbe cercato di
sollecitare le società, e avrebbe dato alle società un minimo di
indicazione politica, non solo sul consorzio, ma su cosa intende
sia il sistema unitario di tariffazione.
Nel piano di bacino di traffico si stabiliranno le varie
caratteristiche del traffico, ma il piano di bacino di traffico non
mi dice come sarà impostata la tariffa agevolata perché lei sa
benissimo che su questo piano ci sono dei finanziamenti della
Regione.
Allora è chiaro che le aziende devono sapere esattamente qual è
l'impostazione della Regione, devono sapere se, per esempio, la
Regione vuole un'unica tessera che valga per tutti, un'unica
tessera che valga per i sistemi integrati sia per gli autobus che
per il treno, che valga per tutte le situazioni, che valga sia per
anziani che per studenti, che valga per famiglie.
Le aziende devono sapere qual è la scelta politica che
l'assessorato intende fare. Se non sanno che c'è una scelta
politica precisa e in che direzione si muove questa scelta, non
possono lavorare.
Sono contenta di sapere che qualcosa si sta attivando perché
l'Assessore mi ha informato dell'esistenza di questa bozza, del
prossimo incontro per predisporre il consorzio.
Avrei voluto conoscere anche la data, perché ci è successo più
volte - e siamo contenti di esercitare una funzione di stimolo -
che dal momento in cui presentiamo un'interpellanza o
un'interrogazione, i problemi che solleviamo hanno un'accelerata.
Può darsi che sia casuale, ma dato che è difficile che la casualità
avvenga sulla totalità degli interventi, mi permetta di avere
questo dubbio, pronta a ritirarlo quando avrà i dati chiari
sull'iter seguito e sul fatto che c'è stata un'accelerazione data
dall'assessorato precedentemente alla nostra interpellanza.
Siamo interessati a vedere come si concretizzerà questo
consorzio e quando si concretizzerà, soprattutto siamo interessati
e aspettiamo - prima del piano di bacino di traffico - di vedere
quali sono le linee di questo sistema tariffario unico ed
indipendente dal mezzo di trasporto utilizzato.
La delibera che ha istituito questo gruppo di lavoro, ha
individuato tra i compiti dati allo stesso, anche l'istituzione di
un sistema tariffario univoco e indipendente dal mezzo di trasporto
utilizzato. Allora qui bisogna individuare qual è questo
sistema.
Lei, Assessore, non ci ha detto nulla rispetto alle
caratteristiche di questo sistema integrato e questo vuol dire che
o il gruppo di lavoro non le ha ancora realizzate oppure
l'assessorato non ha ancora fatto delle scelte. Rispetto al primo
punto dell'impegno dato al gruppo di lavoro, non mi ha dato una
risposta.
Sono 4 gli obiettivi del gruppo di lavoro: il sistema
tariffario, sul quale l'Assessore non mi ha detto niente;
l'utilizzo del titolo di viaggio, su cui ha detto qualche cosa, ma
senza presentare le caratteristiche di questo titolo di viaggio e
senza dire se effettivamente riguarda tutte le categorie. Lei mi
dato, questo è vero, informazioni sul punto c), la gestione
integrata dei dati. Mi ha dato informazione sulla nascita del
consorzio che, se guardo la delibera, non faceva parte dei compiti
di questo gruppo di lavoro.
Sono contenta, ripeto, che il consorzio parta ma, rispetto ai
compiti che questo gruppo di lavoro aveva, lei non ci ha dato delle
informazioni precise e chiare.
