Classificazione
ASSISTENZA SANITARIA E OSPEDALIERA
Personale medico e paramedico
Presidio ospedaliero



Oggetto del Consiglio n. 1987 del 6 aprile 2016 - Resoconto
OGGETTO N. 1987/XIV - Interpellanza: "Intendimenti in merito
al mantenimento del servizio della libera professione
intramoenia".
Viérin M. (Presidente) -
Punto n. 39 all'ordine del
giorno. La parola alla collega Morelli.
Morelli (ALPE) -
La nostra interpellanza riguarda
l'intramoenia, cioè quella forma di libera professione che i medici
dipendenti del sistema pubblico possono esercitare all'interno del
sistema stesso e a cui i cittadini possono accedere liberamente,
scegliendo e pagando un onorario che è fissato dai medici,
attraverso la struttura pubblica e i punti di pagamento che ci sono
all'interno delle strutture pubbliche. Nella nostra regione tale
modalità è regolamentata da una delibera del direttore generale
della Usl, con un regolamento che è stato recentemente modificato
nel mese di dicembre 2015, dove la libera professione intramuraria
è declinata in modo preciso e accurato, e dove si dice chiaramente
che la libera professione intramuraria non deve andare in contrasto
con i fini istituzionali dell'azienda. In effetti tali fini
istituzionali dell'azienda e del sistema pubblico sono universali e
universalistici, e devono garantire l'accesso alle cure a pari
condizioni per tutti i cittadini.
In sintesi, l'attività professionale intramoenia non deve essere
considerata e utilizzata, in via teorica, come una scorciatoia per
poter accedere più rapidamente a una prestazione, per la quale
magari, rivolgendosi alle strutture pubbliche, si deve attendere
troppo tempo, perché sarebbe ingiusto e sarebbe penalizzante nei
confronti dei cittadini che hanno meno disponibilità economiche.
Deve essere semplicemente una possibilità di scelta in più per il
cittadino. Questo in via teorica, perché poi nella pratica è
evidente che laddove le liste di attesa sono più lunghe,
l'intramoenia è favorita. Se io cittadino ho bisogno di una
qualunque visita specialistica e mi viene detto che devo aspettare
due mesi, se ho le possibilità economiche mi rivolgo direttamente
al privato, oppure alla libera professione intramuraria.
C'è un dibattito che si sta svolgendo a livello nazionale, anche
piuttosto infuocato, e io credo che ci sia qualche dubbio sulla
correttezza assoluta e sull'ortodossia della libera professione
intramoenia. I dubbi sono stati confermati ampiamente dal dibattito
che è in corso e che prende avvio da una dichiarazione molto forte
non di Patrizia Morelli, ma del Presidente della Regione Toscana
Enrico Rossi, che è stato per dieci anni Assessore alla sanità
della Toscana, la quale sicuramente dal punto di vista sanitario è
una Regione tra le più performanti, e che è stato anche presidente
della Commissione salute delle Regioni. Crediamo che Enrico Rossi
sia una persona che sappia di cosa parla e in un
post
su
Twitter
ha detto a chiarissime lettere: "in sanità basta con
la libera professione intramoenia, fonte di diseguaglianza e di
corruzione", arrivando a proporre di eliminare completamente la
libera professione intramoenia e facendosi promotore di una
proposta di legge d'iniziativa popolare che vada in quel senso.
Quindi non è il semplice cittadino che di fronte alle liste
d'attesa si arrabbia e sbotta, perché andando a pagamento si passa
prima. È una persona che ha cognizione di causa, che ha legiferato,
che ha cercato di regolamentare ed evidentemente pensa di non
esserci riuscito.
Ciò che il presidente Rossi denuncia in particolare, è il fatto
che la libera professione si svolge all'interno della struttura
pubblica, cioè nello stesso luogo fisico e con gli stessi
professionisti che vi sono per il pubblico. Quindi all'interno
della stessa struttura ci sono due percorsi possibili: uno a
pagamento e uno no. Salvo che a volte quello a pagamento è
disponibile prima, rispetto a quello non a pagamento. Questo non
avviene sempre e di certo non è la regola, però può succedere.
Noi non vogliamo trasformarci nei detrattori o negli oppositori
della libera professione intramoenia, come non siamo neanche i
sostenitori a spada tratta di questa modalità. Vogliamo
semplicemente che, come avviene in altre realtà, si apra un
dibattito e se ne parli. La nostra iniziativa va proprio nel senso
di cominciare a capire come funziona, e intanto vorremmo sapere
quali sono le valutazioni che l'Assessore esprime in merito a
quanto affermato dal Presidente della Toscana. Chiediamo di
conoscere se condivide l'affermazione più forte, cioè quella che la
libera professione intramoenia è fonte di diseguaglianza e di
corruzione, e quali controlli allora sono messi in atto per far sì
che questo non avvenga. Vorremmo sapere quali sono gli intendimenti
futuri relativamente al mantenimento di questa modalità e, per
cominciare a capire che dimensioni ha nella nostra realtà, quanti
medici ospedalieri svolgono tale attività e con quali introiti per
l'azienda.
Presidente -
Ha chiesto la parola l'assessore Fosson.
Fosson (UV) -
Lei mi introduce in una polemica di alto
livello del presidente Rossi - che ho conosciuto e apprezzo - che,
come diceva lei, non solo è stato assessore alla sanità, ma anche
presidente della Commissione degli assessori alla sanità. Lui
conosce molto bene la materia e ha voluto legiferare in modo
diverso anche, per esempio, sui farmaci e sull'epatite - ricorderà
la sua denuncia alle case farmaceutiche per il costo dei farmaci
antiepatite. Una polemica, dicevo, ad alto livello intercorsa tra
il presidente Rossi e il Presidente del Consiglio Renzi, tra i
quali è chiaro che c'è una contrapposizione, anche perché Rossi è,
per le sue sicuramente grandi capacità, un candidato a
sostituirlo.
Lei chiede qual è il mio parere di fronte a due giganti. Il mio
parere può contare, ma c'è una normativa, e se non è riuscito a
cambiarla il presidente Rossi, certo non ci riusciremo noi. Anche
perché l'attività libero professionale è prevista dal contratto
collettivo nazionale di lavoro della dirigenza medico veterinaria,
come un diritto per i professionisti che ne facciano richiesta. Le
aziende sanitarie sono tenute a mettere a disposizione dei
dipendenti sopracitati una struttura organizzativa coerente per
tipologie e dimensioni, con percorsi di prenotazione e quant'altro.
L'Azienda Usl ha previsto spazi appositi, ma ha previsto un
regolamento molto preciso su questo.
Lei dice che il presidente Rossi parla di corruzione. Io penso
che il rischio della libera professione forse è di evasione
fiscale. La nostra grande iniziativa di portare tutta la libera
professione intramoenia in un unico ambulatorio pubblico, con un
regolamento e soprattutto con dei controlli molto precisi, è stato
un intervento proprio nell'ottica di regolamentare il più possibile
questo che comunque è un diritto non solo dei medici, ma anche del
personale che lavora con loro, perché la libera professione
intramoenia, per esempio, è anche sugli interventi chirurgici, e
quindi anche i professionisti dell'equipe operatoria hanno questo
diritto.
Sicuramente è vero che si crea una diseguaglianza, perché quello
alla libera professione è un accesso privatistico, per cui i costi
sono fissati entro certi limiti dal nostro regolamento e uno non
può chiedere quello che vuole, però si crea sicuramente una
disparità e chi può ne usufruisce. Crea anche - bisogna vedere
anche le cose nel senso positivo - una fidelizzazione, per cui il
paziente vuole essere visitato da quel determinato medico. Però su
questo noi stiamo molto attenti e non è un canale privilegiato per
saltare le liste d'attesa, nel senso che la visita intramoenia può
essere fatta chiaramente con dei tempi di prenotazione diversi, ma
l'accesso alle liste operatorie è uguale. La lista operatoria segue
due norme: una è quella dei tempi di prenotazione e l'altra quella
dell'urgenza che viene chiaramente prescritta e attestata.
La Usl della Val d'Aosta ha inaugurato nel corso del 2015 un
poliambulatorio in via Guido Rey, dove sono state concentrate tutte
le attività. Le norme contrattuali prevedono che l'attività della
libera professione venga effettuata fuori dell'orario di lavoro
istituzionale. Non è possibile erogare prestazioni libero
professionali, se non si è assicurata la copertura dei turni di
lavoro e quindi le attività istituzionali nell'ambito del servizio
pubblico. Questo è stato anche risolto in modo concreto e preciso
nell'ambito della radiologia, con due registri ben precisi. La
libera professione intramoenia in radiologia non viene fatta in
orario istituzionale e ha un registro completamente diverso.
Inoltre, le stesse norme contrattuali vietano che i volumi di
attività erogati superino quelli in regime istituzionale. Il volume
complessivo dell'attività resa in regime di libera professione è
molto limitato e non influisce, nella realtà valdostana,
sull'equità e la diffusione del servizio pubblico, ma piuttosto va
interpretato come un modesto ampliamento dell'offerta dei servizi
all'utenza. I tempi di attesa e i volumi delle prestazioni sono
oggetto di un monitoraggio due volte all'anno, secondo un
protocollo previsto dall'Agenas.
Lei chiede quali siano gli intendimenti in futuro. Quello che le
ho detto è una possibilità garantita per contratto agli operatori
sanitari, che verrà fatta con regole precise e in modo attento e
con un monitoraggio molto specifico. Non è un meccanismo per
limitare o ridurre le liste d'attesa, ma è tutta un'altra cosa,
perché le prenotazioni sono regolate da un ufficio ed è una libertà
del paziente di scegliere un medico particolare da cui essere
seguito.
Lei chiede, infine, quanti sono i medici dipendenti autorizzati
all'esercizio dell'attività libero professionale intramoenia. Sono
186 in forma individuale e 24 in forma specifica: le darò i nostri
dati, che sono precisi e relativi a ogni prestazione. Lo ripeto, i
dipendenti autorizzati all'attività libero professionale sono 186
in forma individuale e 24 in forma di équipe. Di questi 24, tre
effettuano terapie anche in forma individuale. Il totale dei
dirigenti medici, veterinari e dipendenti della Usl è di 372
unità.
L'introito complessivo, conseguente all'attività di libera
professione intramoenia erogata nell'anno 2015, è stato di euro 2
milioni 788 mila. In base ad un regolamento interno l'azienda
garantisce degli spazi dedicati, ma chiaramente si trattiene delle
percentuali e questa è anche una possibilità per l'azienda stessa
di utilizzare di più le sue strutture. Le sale operatorie quando
sono chiuse, per esempio, sono chiuse. Se vengono usate per la
libera professione, è chiaro che una grossa percentuale di questo
utilizzo va all'azienda, così come le strutture ambulatoriali che
avete visitato e che abbiamo visto. Un regolamento interno
stabilisce che per la quota di retrocessione dei professionisti,
quindi al netto delle somme corrisposte al personale esercente, la
somma introitata dall'azienda ammonta a circa 520 mila euro su 2
milioni 788 mila. Ho quattro pagine di dati ben precisi che le
fornirò.
Come ho detto, finché non ci sarà una nuova legge e una nuova
regolamentazione italiana, la LPI è un diritto dei medici, degli
infermieri e del personale sanitario della Usl, che noi vogliamo
attuare, secondo regolamenti molto precisi, corretti. Il fatto di
avere un'unica sede, con un unico centro di prenotazione, tutta la
libera professione intramoenia, mi sembra che vada in questo
senso.
Dalle ore 9:44 assume la presidenza il vicepresidente
Rosset.
Rosset (Presidente) -
Per la replica, la parola alla
consigliera Morelli.
Morelli (ALPE) -
Assessore, le regole ci sono, vanno
applicate in modo rigoroso e quindi i controlli vanno fatti.
Qualche dubbio tuttavia ci rimane e faccio un esempio molto
concreto. Dalle liste di attesa, che per la trasparenza la Usl
pubblica, risulta che per fare un'ecografia tiroidea bisogna
aspettare dai centocinque ai centoventotto giorni, mentre
attraverso la libera professione intramoenia è possibile farla il
giorno dopo la prenotazione. Non so se ci rendiamo conto! Non un
mese o un terzo del tempo, ma il giorno dopo! Pagando una cifra
che, io credo, sia relativamente di poco superiore al
ticket
che si pagherebbe nel pubblico. Quindi credo che un ragionamento
vada fatto.
Dicevo che le regole vanno applicate in modo rigoroso. È
sufficiente dire, come stabilisce il regolamento all'articolo 2,
che "al fine di garantire il rispetto delle finalità di cui al
comma precedente, l'espletamento dell'attività deve garantire - tra
l'altro - un corretto ed equilibrato rapporto tra attività libero
professionale e attività istituzionale"? Un corretto ed equilibrato
rapporto, che cosa vuole dire? Mi pare che sia un concetto
interpretabile. Io credo che il rapporto vada fissato. Il medico
non dovrebbe poter esercitare in libera professione intramoenia più
di una percentuale fissa. Invece, si parla di corretto ed
equilibrato rapporto, ma non c'è un rapporto fisso.
Poi si dice: "l'esercizio dell'attività libero professionale non
può comportare per ciascun dirigente una produttività superiore a
quella assicurata per i compiti istituzionali", cioè il medico non
può vedere triplicato il suo stipendio attraverso la libera
professione. Mi sembra che si potrebbe essere un pochino più
stringenti, perché io non voglio arrivare a pensare come il
Presidente Rossi, il quale denuncia che ci sono medici che
addirittura quintuplicato il loro stipendio attraverso la libera
professione, però che i controlli ci siano e vadano fatti ci sembra
assolutamente opportuno. Il nucleo di monitoraggio che è previsto
all'articolo 18 del regolamento, forse deve vigilare in modo più
stringente e il monitoraggio forse va fatto più di due volte
all'anno, per essere qualche cosa di costante e di continuo.
Tutto questo, ripeto, non perché noi siamo contrari alla libera
professione intramoenia, ma perché riteniamo che si debba porre
un'attenzione assoluta al fatto che non ci siano degli abusi e che
tutti i cittadini vengano tutelati e garantiti allo stesso
modo.
