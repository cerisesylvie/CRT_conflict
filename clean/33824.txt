Classificazione
ISTRUZIONE PUBBLICA
Università



Oggetto del Consiglio n. 1865 del 22 giugno 2011 - Resoconto
OGGETTO N. 1865/XIII - Interrogazione a risposta immediata:
"Chiusura del corso per educatori presso l'Università della Valle
d'Aosta".
Interrogazione a risposta immediata
Appreso da La Stampa del 18 giugno 2011 che, nonostante sia
venuta meno una delle ragioni che avevano portato alla chiusura del
corso per educatori presso l'Università della Valle d'Aosta, ossia
la richiesta di requisiti minimi di docenti più elevati, molto
onerosa per l'Ateneo, "il Consiglio di Ateneo" - ha spiegato il
Presidente dell'Università (e della Regione) Augusto Rollandin -
"non ha ritenuto opportuno rivedere scelte già prese. Questo non
significa che in futuro non si decida di riattivare il corso, ma
solo che per il momento saranno sospese le nuove
iscrizioni";
Constatato che il Piano di sviluppo 2010-2012 persegue la
disattivazione graduale ma completa del corso per
educatori;
i sottoscritti Consiglieri regionali
Interrogano
il Presidente della Regione per sapere se sia vero o meno che
la strategia di sviluppo dell'Ateneo nel settore del corso per
educatori sia ancora tutta da chiarire e non si escludano né
possibili riaperture né chiusure definitive.
F.to: Donzel - Carmela Fontana - Rigo
Président -
La parole au Conseiller Donzel.
Donzel (PD) -
Egregio Presidente, cari colleghi,
ritorniamo su un tema che è stato spesso trattato in questa sala ed
è l'organizzazione dei corsi dell'università, in tale caso si
tratta della soppressione di un corso all'interno della facoltà di
Scienze dell'educazione: il corso per educatori. La motivazione,
che era già stata in qualche modo vista con perplessità da docenti,
studenti e da rappresentanti delle forze politiche in questa
sede...era stata motivata con delle ragioni di tipo burocratico
anche molto importanti, ossia una questione di docenti che dovevano
essere assunti e quindi molto onerosa per l'ateneo. Ora che questa
ragione è venuta meno, però, sostanzialmente, non c'è alcuna
intenzione di rivedere le scelte che già sono state prese e si
parla piuttosto della possibilità di riaprire il corso nei prossimi
anni. Stando alle norme che prevedono la soppressione e la
riapertura dei corsi, tale corso non può essere riaperto nei
prossimi due anni, quindi ciò significherebbe, stante la normativa
vigente, che devono passare addirittura tre anni prima di poter
riaprire questo corso. In tale senso chiediamo che come è stato in
altre situazioni...abbiamo visto che per il corso di psicologia è
stata data la possibilità di rivedere, alla luce di nuove
situazioni, il mantenimento, saremmo dell'avviso che un'università
che sta nascendo, per cui si costruiscono edifici immensi...vediamo
come limitativo questo fatto di dire:
"lo sopprimiamo per un
anno e poi forse lo riapriremo"
quando sappiamo che la
riapertura dovrà essere procrastinata di almeno tre anni.
Président -
La parole au Président de la Région,
Rollandin.
Rollandin (UV) -
Grazie Presidente.
Uno dei punti qualificanti della strategia di sviluppo
dell'ateneo valdostano è la specializzazione e lo sviluppo del
segmento magistrale, ovviamente anche in relazione agli sbocchi
occupazionali dei laureati e alle necessità di sviluppo del
territorio. In tale ottica il Consiglio ha stabilito che lo
sviluppo verticale dell'ateneo deve necessariamente passare
attraverso la razionalizzazione del segmento di base, ossia delle
lauree triennali, in armonia con quanto stabilito a livello
nazionale in ordine all'offerta formativa con riferimento ai
requisiti necessari per istituire e attivare corsi di studio. La
decisione di non attivare il corso di laurea in Scienze
dell'educazione all'atto della trasformazione del corso di laurea
in Scienze della formazione primaria - che voglio ricordare passa
dagli attuali 4 anni ai 5 anni di corso, ossia, di fatto, diventa
una laurea magistrale a ciclo unico - è stata inserita nel piano di
sviluppo 2010-2012 su proposta della facoltà di Scienze della
formazione e fatta propria dal Senato accademico e del Consiglio di
università. Quest'ultimo ha quindi ritenuto di confermare la scelta
assunta, per cui al momento le nuove iscrizioni sono sospese, il
che non esclude che in futuro si possano verificare condizioni
diverse e che il Consiglio di università possa valutare, in
coerenza con la strategia di sviluppo dell'ateneo, la riattivazione
del corso di laurea in Scienze dell'educazione. Ricordo che, per
quanto riguarda Psicologia, che è stata prima menzionata, si
trattava di dare la possibilità di continuare per un anno per
chiudere il discorso del triennale in magistrale, questa è stata
una decisione presa a suo tempo che è stata riconfermata per tali
motivazioni, al di là di quelle che il collega ha ricordato
correttamente. Rimane dunque valido questo principio di formazione
e quindi di laurea magistrale per la formazione e non per Scienze
dell'educazione.
Président -
La parole au Conseiller Donzel.
Donzel (PD) -
Continuiamo a non capire la
ratio
del piano di sviluppo dell'università, che alle volte pare un piano
di dismissioni. Ripeto: a fronte degli enormi investimenti che
stiamo facendo sull'università e che abbiamo condiviso, perché
pensiamo sia un
atout
straordinario per la Valle d'Aosta e
che l'università non sia possibile costruirla attraverso corsi che
si aprono e si chiudono, ma che bisogna dare un grande respiro allo
sforzo che viene fatto. Da una parte, non ci sono all'interno del
piano prospettive per l'apertura di nuovi corsi, come sono stati
spesso sollecitati, nelle aree scientifiche e tecnologiche e,
dall'altra, sono in questo caso soppressi...o sono sempre tenuti a
rischio i corsi già esistenti. Dal nostro punto di vista,
un'università, per prendere slancio, ha bisogno di garanzie e di
personale stabile, invece noi vediamo crescere sempre di più le
collaborazioni, per cui siamo fortemente perplessi in merito a tale
strategia, tanto più che, avendo in Valle d'Aosta nell'ambito degli
asili-nido delle forme di eccellenza, sarebbe importante continuare
a lavorare e sperimentare in questo settore. Grazie.
