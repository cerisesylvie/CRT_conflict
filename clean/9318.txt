Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 337 del 15 febbraio 1989 - Resoconto
OGGETTO N. 337/IX - PROGETTO DI LEGGE: "NORME PER
L'INSTALLAZIONE DEGLI IMPIANTI ELETTRICI ED ELETTRONICI".
PRESIDENTE:
Colleghi Consiglieri, devo far presente che,
in seguito ai lavori delle Commissioni ed alla stesura di un testo
concordato, il Consiglio è chiamato a pronunciarsi su tale testo
che è allegato all'oggetto n. 16 dell'ordine del giorno
dell'adunanza odierna. Se non ci sono obiezioni, quindi, per il
dibattito e per la votazione, il Consiglio si basa sul testo
unificato.
Ha chiesto la parola l'Assessore all'Industria, Commercio,
Artigianato e Trasporti, Lanivi; ne ha facoltà.
LANIVI (ADP):
Come è già stato detto dal Presidente del
Consiglio, il disegno di legge che discutiamo oggi rappresenta
l'unificazione, il coordinamento e l'integrazione di due precedenti
disegni di legge predisposti dalla Giunta e dal Gruppo del Partito
Comunista Italiano.
La Commissione competente ha provveduto a questo adempimento e
ne è sortito un testo sul quale i Consiglieri Agnesod, Gremmo,
Lavoyer, Limonet, Martin e Tonino hanno concordato due emendamenti,
che tengono conto dei ruoli degli ordini professionali e che la
Giunta accetta. Pertanto il testo unificato, comprensivo degli
emendamenti segnalati, dà luogo ad un, disegno di legge articolato
che, oltre a tener conto delle esigenze che dirò in seguito, tiene
conto anche di alcune preoccupazioni che si sono manifestate nel
corso del dibattito in sede di Commissione.
Il disegno di legge cerca di perseguire l'obiettivo di limitare
gli incidenti di tipo domestico, che colpiscono soprattutto le
donne e gli anziani, cioè coloro che vivono per più tempo in casa e
che stanno più a contatto con apparecchiature elettriche od
elettroniche mal realizzate o realizzate in maniera superficiale.
Tiene anche conto delle disposizioni già indicate dalla CEE e nello
stesso tempo, come fatto indotto, favorisce e stimola una migliore
qualificazione degli operatori nel settore.
A tale scopo devo dire che gli stessi ordini professionali
interessati e l'Amministrazione regionale hanno già realizzato dei
corsi che tendono a migliorare la formazione e l'aggiornamento in
questo delicato settore.
Questo è quanto volevo dire in forma sintetica, con l'augurio
che il disegno di legge posto all'attenzione del Consiglio venga
approvato.
PRESIDENTE:
Ha chiesto la parola il Consigliere Agnesod;
ne ha facoltà.
AGNESOD (UV):
Vorrei solo puntualizzare con alcune
considerazioni le ragioni che hanno motivato la presentazione
dell'emendamento che è stato predisposto dalla 2a Commissione dopo
che era stato espresso parere favorevole al testo risultante dalla
riunificazione dei due progetti di legge, quello presentato dalla
Giunta e quello presentato dal Gruppo comunista.
L'emendamento è stato studiato dopo l'audizione congiunta, da
parte della 2a Commissione consiliare permanente, dei
rappresentanti degli ordini professionali degli ingegneri e degli
architetti, nonché dei collegi professionali dei geometri e dei
periti elettrotecnici.
Voglio precisare che l'emendamento non intacca per nulla il
contenuto ed il fine del disegno di legge, vale a dire la sicurezza
degli impianti elettrici ed elettronici; tuttavia, anziché
precisare che Per la progettazione ed il collaudo delle opere sono
competenti solo ingegneri o periti elettrotecnici, come richiesto
unitariamente da tutti i rappresentanti degli ordini, affida la
progettazione, direzione lavori ed il collaudo delle opere a
professionisti iscritti ai rispettivi albi, nei limiti delle loro
competenze.
Con questo emendamento, inoltre, il disegno di legge eviterà
presumibilmente di incorrere in problemi di incostituzionalità già
sollevati dagli ordini professionali nelle altre due Regioni
italiane che sinora si sono dotate di uno strumento legislativo, in
materia di impianti elettrici, simile a quello che oggi è all'esame
del nostro Consiglio.
PRESIDENTE:
Ha chiesto la parola il Consigliere Tonino; ne
ha facoltà.
TONINO (PCI):
Innanzitutto voglio esprimere la
soddisfazione per aver stimolato, con la nostra proposta, la Giunta
regionale a presentare un progetto del quale si discute da molto
tempo e di cui da tempo si sentiva l'esigenza. Se poi questo non è
vero, ritiro le cose che ho detto, ma questa è comunque
l'impressione che noi abbiamo ricavato.
Devo anche esprimere un giudizio positivo sul lavoro svolto
nelle Commissioni competenti. I due testi, pur avendo la stessa
impostazione di fondo, contenevano alcune diversità che sono state
oggetto di discussione. Il testo finale è un buon testo, che
consente di rispondere alle due esigenze fondamentali che, almeno
per quanto ci riguarda, noi volevamo raggiungere con la nostra
proposta di legge.
La prima è quella di stabilire alcune modalità di controllo per
il rispetto della normativa che riguarda gli impianti elettrici,
nel senso che, per una grave carenza legislativa dello Stato
italiano, noi oggi ci troviamo nella situazione per cui esiste una
normativa molto dettagliata, le cosiddette norme CEI, ma il cui
rispetto non è controllato da nessuno. Si tratta quindi di un
obbligo attualmente platonico, perché in nessuna sede è previsto un
controllo sul rispetto effettivo delle norme.
Il secondo obiettivo, in un certo senso indiretto, della
proposta è quello di qualificare il settore, nel senso di
introdurre alcune regole di comportamento che riguardano gli
impiantisti e gli stessi progettisti, che consentano una qualità
degli impianti garantita e che permettano anche e soprattutto di
raggiungere livelli e standard di sicurezza adeguati alla normativa
vigente.
Le due proposte di legge raggiungono solo in parte questo
obiettivo, nel senso che si tratta di una procedura amministrativa
che obbliga alla redazione di un progetto e consente, alla fine
della realizzazione dell'opera, di avere anche progettisti ed
esecutori che dichiarano di avere realizzato l'opera in modo
conforme al progetto.
In realtà, un problema che è nato nella discussione sul
provvedimento è che gli stessi impiantisti dovrebbero avere un albo
che consenta di valutare la qualificazione professionale delle
imprese che operano nel settore. E' un problema che dovrà essere
risolto in altra sede, valutando le competenze della Regione,
perché non si ferma solo agli impiantisti elettrici, ma interessa
tutti gli impiantisti. Nella discussione che abbiamo avuto in
Commissione è emerso con chiarezza come oggi uno può diventare
artigiano impiantista iscrivendosi all'Albo artigiani, senza
dimostrare la competenza nel settore, così come avviene, ad
esempio, nel settore commerciale, dove prima di poter esercitare
l'attività commerciale, si è tenuti a frequentare dei corsi e
comunque a sostenere degli esami di abilitazione. E' quindi un
problema che io rimanderei al rapporto tra Regione e Stato, per
quanto riguarda le competenze, anche per valutare se, nell'ambito
delle competenze attualmente attribuite alla nostra Regione, ci
sono spazi di iniziativa in tal senso.
L'ultima riflessione, che si collega direttamente alle
osservazioni che facevo poc'anzi, riguarda un articolo che noi
avevamo aggiunto in fondo alla proposta di legge, relativo ai corsi
di preparazione e di qualificazione professionale. A seguito delle
assicurazioni che sono venute dal rappresentante dell'Assessorato
competente, noi abbiamo accettato di non mettere nella legge
quell'articolo, però vogliamo qui ribadire che è nostra convinzione
che è estremamente utile promuovere dei corsi di preparazione degli
impiantisti in vista dell'entrata in vigore di questa legge, che
non a caso è stata traslata all'inizio del prossimo anno. I corsi,
quindi, non devono solo limitarsi a quelli che già fanno i
progettisti specializzati nel settore, ma dovranno riguardare anche
le imprese installatrici.
Con queste considerazioni, noi valutiamo positivamente il lavoro
svolto e, naturalmente, voteremo a favore della proposta di
legge.
PRESIDENTE:
Ha chiesto la parola il Consigliere Martin; ne
ha facoltà.
MARTIN (ADP):
Esprimo brevemente la soddisfazione del
nostro Gruppo per la discussione e, spero, anche per l'approvazione
di questo provvedimento di legge che, come è già stato detto da chi
mi ha preceduto, va a colmare una lacuna che non è solo nostra, ma
che esiste a livello nazionale, e che soprattutto vuole tutelare la
sicurezza dell'utente di impianti elettrici ed elettronici.
Le statistiche parlano di circa 600 morti all'anno per incidenti
domestici, la metà dei quali sono imputabili ad impianti non
realizzati a regola d'arte, mentre altri sono imputabili al cattivo
funzionamento degli apparecchi utilizzatori. Le statistiche ci
dicono ancora che i più colpiti sono le donne ed i bambini, cioè le
categorie che, vivendo per più tempo nell'ambiente familiare, hanno
bisogno di una maggior tutela e di una maggior sicurezza. Ci pare
che la legge vada in questa direzione.
Noi pensiamo che sia fondamentale. per una sua corretta
applicazione, agire ancora su due direttrici: quella della
formazione professionale degli operatori e quella dell'informazione
verso gli enti preposti alla vigilanza di questa legge, che sono in
primo luogo gli enti locali, che hanno l'obbligo della corretta
applicazione di questa legge. Noi pensiamo che questo si possa
fare, proprio perché la legge entrerà in vigore il 1° gennaio del
1990, per cui l'Amministrazione regionale avrà tutto il tempo per
assicurare una sua corretta applicazione.
E' con queste semplici considerazioni che noi ci accingiamo a
dare il nostro voto favorevole a questo provvedimento di legge.
PRESIDENTE:
Passiamo ora all'esame dell'articolato ovvero
al testo unificato dei progetti di legge regionale n. 25 e 26 ed
all'esame degli emendamenti sostitutivi agli articoli 4 e 9, che la
Presidenza propone di mettere ai voti direttamente, in sostituzione
degli articoli stessi.
Do lettura dell'articolo 1
Articolo 1
(Finalità)
1. La presente legge disciplina la progettazione, l'esecuzione
ed il collaudo degli impianti elettrici ed elettronici negli
edifici civili o rurali, al fine di garantire la sicurezza e la
stabilità delle strutture e di evitare qualsiasi pericolo a
garanzia della pubblica incolumità ai sensi della legge 1° marzo
1968, n.-186, recante disposizioni concernenti la produzione di
materiali, apparecchiature, macchinari, installazioni e impianti
elettrici ed elettronici.
PRESIDENTE:
Se nessuno chiede la parola pongo in votazione
l'articolo 1 testé letto.
ESITO DELLA VOTAZIONE
Presenti, votanti e favorevoli: 33
Il Consiglio approva all'unanimità
PRESIDENTE:
Do lettura dell'articolo 2.
Articolo 2
(Definizione di edificio e di impianti elettrici ed
elettronici)
1. Agli effetti della presente legge è considerato edificio sia
un intero fabbricato, sia un insieme di locali, sia un locale
isolato.
2. Per impianti elettrici ed elettronici si intendono l'insieme
dei circuiti di alimentazione dei corpi illuminanti, degli
elettrodomestici e delle apparecchiature ad essi collegati,
compresi quelli esterni adiacenti agli edifici, a partire dal punto
di consegna dell'energia fornita dall'Ente distributore.
3. Gli impianti elettrici ed elettronici di cui al comma
precedente sono indicati negli articoli seguenti con le parole
"impianto" e "opera".
PRESIDENTE:
Se nessuno chiede la parola, pongo in
votazione l'articolo 2 testé letto.
ESITO DELLA VOTAZIONE
Presenti, votanti e favorevoli: 33
Il Consiglio approva all'unanimità
PRESIDENTE:
Do lettura dell'articolo 3.
Articolo 3
(Esclusione)
1. La presente legge non si applica per gli impianti di
telesegnalazione, di telecomunicazione, di trazione, per gli
ascensori ed i montacarichi e per quanto altro installato negli
ambienti di lavoro, disciplinati dalla legge 23 dicembre 1978, n.
833 recante istituzione del servizio sanitario nazionale.
PRESIDENTE:
Se nessuno chiede la parola, pongo in
votazione l'articolo 3 testé letto.
ESITO DELLA VOTAZIONE
Presenti, votanti e favorevoli: 33
Il Consiglio approva all'unanimità
PRESIDENTE:
Do lettura dell'articolo 4.
Articolo 4
(Progettazione e direzione dei lavori)
1. La progettazione esecutiva e la direzione dei lavori per la
costruzione, la modifica e gli ampliamenti degli impianti e delle
opere negli edifici civili o rurali devono essere affidate, nei
limiti delle rispettive competenze, ad un ingegnere o ad un perito
industriale specializzato nella specifica materia ed iscritti ai
rispettivi albi professionali.
2. I progetti di cui al primo comma devono essere conformi alle
norme del Comitato Elettrotecnico Italiano e alle direttive
CEE.
PRESIDENTE:
Do lettura dell'emendamento sostitutivo
all'articolo 4, presentato dai Consiglieri Agnesod, Gremmo,
Lavoyer, Limonet, Martin e Tonino.
EMENDAMENTO
L'art. 4 è così modificato:
Articolo 4
(Progettazione e direzione di lavori)
1. La progettazione esecutiva e la direzione dei lavori per la
costruzione, la modifica e gli ampliamenti degli edifici civili o
rurali devono essere affidate, nei limiti delle proprie competenze,
a professionisti iscritti ai rispettivi albi.
2. I progetti di cui al primo comma devono essere conformi alle
norme del Comitato Elettrotecnico Italiano e alle direttive
CEE.
PRESIDENTE:
Se nessuno chiede la parola, pongo in
votazione l'emendamento sostitutivo dell'articolo 4, testé
letto.
ESITO DELLA VOTAZIONE
Presenti, votanti e favorevoli: 33
Il Consiglio approva all'unanimità
PRESIDENTE:
Do lettura dell'articolo 5.
Articolo 5
(Responsabilità)
1. Il progettista ha la responsabilità della progettazione di
tutte le strutture dell'opera e della sua rispondenza alla
normativa generale vigente.
2. Il direttore dei lavori e l'installatore, ciascuno per la
parte di propria competenza, hanno la responsabilità della
conformità dell'opera al progetto e dell'osservanza delle
prescrizioni di esecuzione previste dal progetto.
PRESIDENTE:
Se nessuno chiede la parola, pongo in
votazione l'articolo 5 testé letto.
ESITO DELLA VOTAZIONE
Presenti, votanti e favorevoli: 33
Il Consiglio approva all'unanimità
PRESIDENTE:
Do lettura dell'articolo 6.
Articolo 6
(Deposito dei progetti)
1. I progetti di impianti relativi a nuovi edifici o a
ristrutturazioni edilizie o comunque ad opere soggette a
concessioni edilizie, devono essere depositati in duplice copia
presso l'Ufficio Tecnico Comunale prima dell'inizio dei lavori da
parte del committente o del costruttore.
2. I progetti relativi a modifiche, ampliamento o adeguamento
alle disposizioni della presente legge di impianti già esistenti,
devono essere depositati in duplice copia presso l'Ufficio Tecnico
Comunale contestualmente alla presentazione al Comune della
comunicazione di opere interne o della domanda di
autorizzazione.
3. Le varianti resesi necessarie durante l'esecuzione
dell'opera, preventivamente autorizzate dal direttore dei lavori,
devono essere documentate, prima del completamento dell'opera
stessa, con il deposito in duplice copia dei relativi elaborati
presso l'Ufficio Tecnico Comunale competente.
4. Il deposito dei progetti e delle varianti di cui al primo,
secondo e terzo comma è disposto a garanzia della loro esistenza
per la verifica di conformità da effettuarsi al momento del
collaudo di cui all'articolo 9.
5. Dell'avvenuto deposito dei progetti è rilasciata ricevuta da
parte dell'Ufficio Tecnico Comunale ricevente.
PRESIDENTE:
Se nessuno chiede la parola, pongo in
votazione l'articolo 6 testé letto.
ESITO DELLA VOTAZIONE
Presenti, votanti e favorevoli: 33
Il Consiglio approva all'unanimità
PRESIDENTE:
Do lettura dell'articolo 7.
Articolo 7
(Conservazione dei documenti)
1. Una copia di tutti gli elaborati di cui all'art. 6, vistata
dall'autorità comunale, deve essere conservata, per tutto il
periodo di messa in opera, nel cantiere o comunque nel luogo di
realizzazione dell'impianto e deve recare la firma del direttore
dei lavori, del costruttore o dell'installatore.
2. Il costruttore o l'installatore è responsabile della regolare
tenuta dei documenti.
PRESIDENTE:
Se nessuno chiede la parola, pongo in
votazione l'articolo 7 testé letto.
ESITO DELLA VOTAZIONE
Presenti, votanti e favorevoli: 33
Il Consiglio approva all'unanimità
PRESIDENTE:
Do lettura dell'articolo 8.
Articolo 8
(Dichiarazione di conformità)
1. Il direttore dei lavori è tenuto, per tutti gli impianti
disciplinati dalla presente legge, a depositare, entro trenta
giorni dalla data di ultimazione dell'impianto, presso l'Ufficio
Tecnico Comunale, una relazione in duplice copia attestante la
conformità al progetto dell'impianto realizzato, controfirmata dal
costruttore o dall'installatore. Detta relazione deve recare in
allegato la certificazione di idoneità dei materiali messi in opera
e i processi verbali delle eventuali verifiche elettriche ed
elettroniche e delle misurazioni effettuate durante l'esecuzione
degli impianti stessi.
PRESIDENTE:
Se nessuno chiede la parola, pongo in
votazione l'articolo 8 testé letto.
ESITO DELLA VOTAZIONE
Presenti, votanti e favorevoli: 33
Il Consiglio approva all'unanimità
PRESIDENTE:
Do lettura dell'articolo 9.
Articolo 9
(Collaudo delle opere)
1. Tutte le opere e gli impianti disciplinati dalla presente
legge che riguardino potenze installate superiori a 3 KW o edifici
di volume superiore a 600 metri cubi fuori-terra devono essere
sottoposti a collaudo da un ingegnere o da un perito industriale
specializzato nella specifica materia ed iscritti ai rispettivi
albi professionali da almeno 5 anni.
2. La nomina del collaudatore spetta al committente che deve
comunicarla all'Ufficio Tecnico Comunale entro venti giorni dalla
data di ultimazione dei lavori.
3. Qualora il costruttore esegua l'opera in proprio, la scelta
del collaudatore deve essere effettuata tra una terna di nominativi
designati dall'Ordine degli ingegneri della Valle d'Aosta o dal
Collegio dei periti industriali della Valle d'Aosta.
4. Il collaudatore non deve aver preso parte alla progettazione,
direzione, esecuzione degli impianti e/o alla fornitura dei
materiali.
5. Il certificato di collaudo e la relativa relazione devono
essere redatti in triplice copia e contenere gli eventuali
accertamenti eseguiti dall'Ufficio Tecnico Comunale sulla
documentazione di cui agli articoli 6 e 7 e l'accertamento del
collaudatore stesso sulla idoneità dell'impianto ad essere messo in
funzione.
6. Le tre copie del certificato di collaudo e della relazione
devono essere trasmesse all'Ufficio Tecnico Comunale, il quale
provvede a restituirne due copie con l'attestazione dell'avvenuto
deposito.
PRESIDENTE:
Do lettura dell'emendamento sostitutivo
dell'articolo 9 presentato dai Consiglieri Agnesod, Gremmo,
Lavoyer, Limonet, Martin e Tonino.
EMENDAMENTO
L'art. 9 è così modificato:
Articolo 9
(Collaudo delle opere)
1. Tutte le opere e gli impianti disciplinati dalla presente
legge che riguardino potenze installate superiori a 3 KW o edifici
di volume superiore a 600 metri cubi fuori-terra devono essere
sottoposti a collaudo da professionisti, nei limiti delle proprie
competenze, iscritti ai rispettivi albi professionali da almeno 5
anni.
2. La nomina del collaudatore spetta al committente che deve
comunicarla all'Ufficio Tecnico Comunale entro venti giorni dalla
data di ultimazione dei lavori.
3. Qualora il costruttore esegua l'opera in proprio, la scelta
del collaudatore deve essere effettuata tra una terna di nominativi
designati da un ordine o collegio professionale della Valle
d'Aosta.
4. Il collaudatore non deve aver preso parte alla progettazione,
direzione, esecuzione degli impianti e/o alla fornitura dei
materiali.
5. Il certificato di collaudo e la relativa relazione devono
essere redatti in triplice copia e contenere gli eventuali
accertamenti eseguiti dall'Ufficio Tecnico Comunale sulla
documentazione di cui agli articoli 6 e 7 e l'accertamento del
collaudatore stesso sulla idoneità dell'impianto ad essere messo in
funzione.
6. Le tre copie del certificato di collaudo e della relazione
devono essere trasmesse all'Ufficio Tecnico Comunale, il quale
provvede a restituirne due copie con l'attestazione dell'avvenuto
deposito.
PRESIDENTE:
Se nessuno chiede la parola, pongo in
votazione l'emendamento sostitutivo testé letto.
ESITO DELLA VOTAZIONE
Presenti, votanti e favorevoli: 33
Il Consiglio approva all'unanimità
PRESIDENTE:
Do lettura dell'articolo 10.
Articolo 10
(Sanzioni)
1. La vigilanza dell'applicazione delle norme della presente
legge è esercitata dal Sindaco del Comune nel cui territorio le
opere sono realizzate.
2. Il Sindaco non rilascia il certificato di abitabilità in caso
di mancata presentazione della "dichiarazione di conformità" e del
"verbale di collaudo", qualora necessario, di cui agli articoli 8 e
9.
3. In caso di mancata osservanza delle norme di cui alla
presente legge il Sindaco dispone, con ordinanza adeguatamente
motivata e notificata a mezzo messo comunale, al committente e al
direttore dei lavori, la sospensione dei lavori che non possono
comunque essere ripresi prima dell'adeguamento alle disposizioni
previste.
PRESIDENTE:
Se nessuno chiede la parola, pongo in
votazione l'articolo 10 testé letto.
ESITO DELLA VOTAZIONE
Presenti, votanti e favorevoli: 33
Il Consiglio approva all'unanimità
PRESIDENTE:
Do lettura dell'articolo
Articolo 11
(Norma transitoria)
1. Le disposizioni della presente legge si applicano a decorrere
dal 1° gennaio 1990.
2. Restano esclusi dall'applicazione della presente legge le
opere e gli impianti ivi contemplati, per i quali sia stata
richiesta o rilasciata concessione edilizia dai competenti organi
comunali prima del 1° gennaio 1990.
PRESIDENTE:
Se nessuno chiede la parola, pongo in
votazione l'articolo 11 testé letto.
ESITO DELLA VOTAZIONE
Presenti, votanti e favorevoli: 33
Il Consiglio approva all'unanimità
PRESIDENTE: Il Consiglio è chiamato ora a pronunciarsi sul
complesso della legge.
ESITO DELLA VOTAZIONE
Presenti, votanti e favorevoli: 33
Il Consiglio approva all'unanimità
PRESIDENTE:
Ovviamente, visto che questi emendamenti sono
stati presentati in extremis, si provvederà d'ufficio ad apportare
le variazioni che si rendessero necessarie nella documentazione o
nella relazione.
