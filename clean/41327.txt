Classificazione
AMBIENTE
Flora e fauna
SANITÀ VETERINARIA E ZOOTECNIA
Zootecnia



Oggetto del Consiglio n. 472 del 6 marzo 2019 - Resoconto
OGGETTO N. 472/XV - Interrogazione: "Notizie in merito ai
danni cagionati dai canidi ai capi di bestiame" e Interpellanza:
"Notizie in merito al pagamento dei danni arrecati dagli animali
predatori al patrimonio zootecnico".
Rini (Presidente)
-
Punto n. 25, che si discute
con il punto n. 14 dell'ordine del giorno. Per l'illustrazione, la
parola al collega Gerandin.
Gerandin (MOUV')
- Questa interpellanza vuol fare un po'
il punto della situazione in merito alla situazione per quello che
riguarda il pagamento dei danni da animali predatori e da lupi.
Parte da quelle che sono state comunque le comunicazioni fatte
dall'Assessore in merito a una liquidazione di indennizzi per un
totale di circa 9600 euro a 16 aziende per l'annualità 2018.
"
Ulteriori indennizzi su annualità pregresse saranno analizzati
con parere dell'Avvocatura della Regione
" era la risposta
dell'Assessore a una mia precedente iniziativa e vorrei capire come
mai il pagamento di danni piuttosto cospicui, e anche molto di più
rispetto ai 9700 euro riferiti ad annualità pregresse, non sia
immediatamente liquidabile e si debba aspettare il parere
dell'Avvocatura. Pare che le risorse in disponibilità c'erano, che
l'istruttoria fatta dai dirigenti competenti fosse in linea per
quello che riguardava il discorso della liquidabilità di queste
indennità. Tutto questo considerato che in questo momento... è
inutile che si giri intorno a un problema, il problema lupo esiste,
negarlo pensiamo che sia comunque non corretto. È un problema che
va gestito e in questo momento, al di là delle prevenzioni che si
possono mettere in campo, almeno liquidare in tempi brevi - danni
che i pareri e le istruttorie degli uffici competenti ritenevano
liquidabili - a noi parrebbe il minimo. Ne approfittiamo anche per
chiedere se è intenzione del Governo rivedere il valore di
riferimento per le varie categorie di animali di interesse
zootecnico (ovini, caprini, bovini), quale indennizzo per danni
arrecati da animali predatori al patrimonio zootecnico, che al
momento sono determinati con la delibera di Giunta del 2017. Anche
qua al momento abbiamo un po' le mani legate per quello che può
essere eventualmente un intervento a tutela, perché una buona parte
sono dalla parte del lupo. Io ogni tanto sono anche dalla parte
degli agnelli, ecco, se poi ci sono degli attacchi che ne sbranano
20-30 alla volta... Ormai siamo tutti dalla parte del lupo, ma
probabilmente è giunto il momento di valutare anche i danni
effettivi e massacri, perché - penso che lo sappiate tutti - a
volte queste bestie, gli agnelli e i capretti non vengono uccisi
per essere mangiati: vengono uccisi perché vengono utilizzati come
addestramento nei branchi dove gli adulti insegnano ai piccoli come
si uccidono. Vengono semplicemente uccisi con lo spezzamento
dell'osso del collo. Allora io dico: va bene tutto, però in questo
momento probabilmente bisognerebbe essere non sempre solo dalla
parte del lupo, ma anche dalla parte degli agnelli, comunque le
domande sono molto precise, penso che l'Assessore qualcosa dirà in
merito.
Presidente
- Per la risposta, la parola all'Assessore
Chatrian.
Chatrian (ALPE)
- Ringrazio i colleghi che hanno fatto le
iniziative, così anche su questo possiamo aggiornare e fare uno
stato dell'arte puntuale, ma io non sono né pro, né contro, c'è una
legge, siamo all'interno di un perimetro e all'interno di quel
perimetro dobbiamo mettere in campo tutte le iniziative, azioni,
metodi e modi per poter arginare le criticità, la faccia ce la
mettiamo. Come Governo regionale, cerchiamo di trovare delle
soluzioni, cerchiamo di dare delle risposte, cerchiamo oltretutto
di dare delle risposte a delle domande pregresse del 2017. Grazie
ancora, collega Gerandin, che mi dà e ci dà la possibilità di fare
chiarezza fino in fondo. Abbiamo organizzato la scorsa settimana
una serata - mi dicevano che questa serata doveva già essere
organizzata nel mese di agosto, settembre, ottobre in Bassa Valle -
è stata una serata difficile, ma, come dicevo prima, bisogna
affrontare le questioni, bisogna esserci, bisogna spiegare e capire
quali sono le necessità, le criticità e dove possiamo modificare le
regole del gioco all'interno di un perimetro possibile per poter...
la specie oggi è tutelata. Ciò detto, come Assessorato, come
Governo e anche come Consiglio avremo modo di parlarne in questi
giorni, dobbiamo vedere e verificare quali sono gli strumenti che
possiamo modificare e mettere in campo.
Vado alle risposte. Risponderei prima alle due domande che il
collega ha fatto e poi alle tre domande che ha fatto il collega
Manfrin. Come ho già avuto modo di ricordare, la norma in vigore
per indennizzare i danni causati al patrimonio zootecnico dai
predatori, essenzialmente lupo o cani vaganti, prevede l'erogazione
delle somme dovute in un blocco unico l'anno successivo al
verificarsi del danno. Generalmente i primi mesi dell'anno viene
approvato con provvedimento dirigenziale l'elenco delle domande di
indennizzo istruite con esito positivo nel corso dell'anno
precedente. Il provvedimento dirigenziale - apro una parentesi e la
chiudo, è un provvedimento della struttura dirigenziale, chiudo la
parentesi - relativo ai pagamenti del 2018, è stato approvato lo
scorso 18 febbraio 2018 e in questi giorni sono in atto le
liquidazioni degli indennizzi. È capitato che le istruttorie di
alcune di queste domande abbiano richiesto periodi più lunghi per
poter essere accolte positivamente e conseguentemente il pagamento
è slittato all'annualità successiva. Secondo la struttura
competente, i motivi che possono portare a un allungamento dei
tempi di istruttoria sono diversi e vanno dalla difficoltà di
ricostruire le dinamiche che hanno causato la morte degli animali
fino a mancanze procedurali delle istanze.
Per quanto attiene alle problematiche tecniche, oltre ai dati
raccolti durante il sopralluogo da parte degli agenti accertatori,
gli ulteriori elementi che devono essere acquisiti riguardano gli
esami genetici dei campioni biologici, la raccolta di informazione
sulla possibile presenza di predatori nella zona e soprattutto i
dati del monitoraggio della specie. Nel momento in cui gli uffici
acquisiscono sufficienti elementi utili a suffragare l'avvenuta
predazione e a verificare tutti gli aspetti procedurali, le
pratiche possono essere chiuse positivamente e incluse nell'elenco
delle domande da avviare al pagamento. Come ricordato
nell'interpellanza, alcune pratiche relative a predazioni di anni
passati per le quali erano emerse problematiche di ordine
procedurale e per le quali si è ritenuto opportuno richiedere il
competente parere dell'Avvocatura regionale sono rimaste sospese.
Come ho cercato di illustrare e spiegare a Donnas una settimana fa,
qualche collega era presente, la procedura non era ultimata a
livello dirigenziale e a livello di iter procedurale. Si è chiusa
positivamente la scorsa settimana su fatti del... siccome dobbiamo
mettere gli elementi nei tasselli giusti, e soprattutto in fila, mi
piace ricordare che stiamo parlando di fatti che risalgono al 2017.
È stato fondamentale il parere dell'Avvocatura e su queste pratiche
è stato espresso il 25 febbraio 2019 e pertanto gli uffici stanno
provvedendo a chiudere positivamente l'istruttoria e a erogare i
relativi indennizzi. Cosa hanno fatto quindi le strutture in queste
settimane? Dicembre, gennaio e febbraio. Abbiamo cercato di
liquidare il prima possibile le istruttorie che avevano avuto un
esito positivo, il 18 di febbraio. Apro una parentesi per chi è
interessato: di solito i provvedimenti dirigenziali dell'anno
passato venivano approvati nel mese di maggio-giugno dell'anno
successivo, quindi mi sembra che la struttura sia stata rapida
proprio per dare delle risposte puntuali. Non abbiamo aspettato il
parere dell'Avvocatura su questi due casi oltretutto robusti,
ingenti, importanti del 2017, che immagino il collega conosca
perché si è occupato prima di me della questione, ma la questione
oggi è chiusa positivamente al 25 di febbraio e nelle prossime
settimane liquideremo ai due proprietari gli indennizzi. Questo per
rispondere nel dettaglio alla prima questione posta. Ringrazio
ancora per la seconda domanda perché così posso fare anche su
questo chiarezza e per chi non ha avuto modo di seguire l'iter
penso sia importante fare il punto.
Per quanto riguarda invece gli intenti del Governo in merito
all'opportunità di rivedere il valore di riferimento per
l'indennizzo delle varie categorie di animali di interesse
zootecnico, c'è da fare una breve ma importante premessa, che è
questa: fatti salvi eventuali limiti di bilancio, gli animali
predati vengono ora indennizzati al 100% del loro valore
commerciale. La legge regionale 17/2010 prevede che a stabilire il
valore commerciale di riferimento sia la Giunta con propria
deliberazione. L'ultima deliberazione di Giunta in tal senso è la
n. 954 del 17 luglio 2017. Anche su questo ho avuto modo a Donnas
la scorsa settimana, davanti comunque a un pubblico molto attento,
di illustrare i contenuti di questa delibera; delibera che va a
elencare i valori per gli ovini, caprini e bovini, categorie,
l'età, i mesi, i valori di riferimento, i tori e i torelli, i
bovini di razza non autoctona e gli equini, con tanto di valori
legati anche alla lattazione, numero di lattazione, piuttosto che
se la manza è gravida o piuttosto che non gravida. Non sto a
elencarvi, diciamo, i valori della delibera, ma vado a rispondere a
quello che è il quesito del collega. Cosa abbiamo fatto in queste
settimane, colleghi, su questo? Ho avuto modo di confrontarmi con
tutte le associazioni rappresentative del mondo agricolo della
Valle d'Aosta, quindi Associazione agricoltori Coldiretti, AREV,
CIA,
Mouvement Montagne
,
Association Amis Batailles des
Reines
, nell'incontro che si è svolto lo scorso giovedì 28
febbraio presso la nostra sede. Erano presenti oltretutto anche il
rappresentante del CELVA e il Vicecomandante del Corpo forestale.
In quella sede, fra le altre questioni, è stato preso proprio
l'impegno da parte di tutti i presenti di effettuare una verifica
in merito ai valori stabiliti dalla deliberazione n. 954 del 2017 e
la domanda che ho posto a tutte le associazioni, allo stesso tempo
al Coordinatore anche dell'agricoltura presente è se i valori
inseriti nella delibera approvata dal Governo regionale un anno e
mezzo fa sono in linea con gli attuali prezzi di mercato oppure
no.
Ci siamo dati i compiti a casa, nel senso che, dal punto di
vista giuridico e di percorso, diverse sono eventualmente le
strade, le ipotesi, le modifiche per cambiare eventualmente le
regole del gioco. Ci siamo anche dati i compiti a casa per quanto
riguarda questa delibera e affronteremo, oltretutto abbiamo già
fissato l'incontro per il 22 di marzo, un nuovo incontro con tutte
le associazioni, perché, come ho detto a Donnas, cercando di
spiegare bene anche la questione del
de minimis
- ma lo
affronteremo probabilmente più domani nel merito, perché ci sono
altre iniziative su questo tema -, quando si modificano le regole
del gioco, ci sono dei pro e ci sono dei contro e ci piacerebbe,
come Governo regionale, come sottoscritto, condividerlo con tutte
le associazioni. In quell'occasione la questione potrà essere
affrontata e se dovessero emergere delle incongruenze fra i valori
fissati nel 2017 e gli attuali valori di mercato, si provvederà al
loro aggiornamento, adottando una nuova delibera di modifica della
precedente.
Spero di aver risposto nel merito al collega alle due domande
puntuali: la prima, esito positivo a delle criticità legate a fatti
che risalgono al 2017, che hanno avuto un loro esito positivo e che
saranno liquidate nelle prossime settimane e, per quanto concerne
la seconda domanda in merito ai valori di indennizzo, abbiamo avuto
modo già di fare un confronto con tutte le associazioni e decidere
eventualmente se il valore è congruo e se certi valori possono o
devono essere modificati, sapendo però che ci deve essere un punto
di caduta, che è il valore comunque del capo in questione.
Per quanto riguarda invece le tre domande del collega Manfrin,
io risponderei in maniera puntuale. Per quanto riguarda la prima
domanda, la legge regionale n. 17 del 15 giugno 2010 prevede che
l'Amministrazione regionale indennizzi i danni arrecati dagli
animali predatori al patrimonio zootecnico. Per "animali predatori"
si intendono, ad oggi, con
de minimis
: il lupo, la lince, la
volpe e i cani randagi che hanno assunto comportamenti selvatici e
per i quali non è possibile risalire al legittimo proprietario; per
"patrimonio zootecnico": gli ovini, i caprini, bovini, gli equini e
altre specie di interesse zootecnico, nonché i cani da lavoro,
quali i cani da conduzione e i cani da protezione delle greggi.
Questo in premessa, diciamo, prima di rispondere nel dettaglio. Nel
2018 sono stati denunciati 54 episodi di attacchi da predatori o
presunti tali. Di questi 18, pari al 34%, sono attribuibili
sicuramente al lupo, 6 pari all'11% a cani, 25% pari al 46% sono
attribuibili a canidi, non essendo stato possibile distinguere con
esattezza se si sia trattato di lupo o di cane. Per cinque episodi,
il 9%, invece gli agenti accertatori non hanno rinvenuto elementi
sufficienti ad attribuire la causa della morte degli animali a un
attacco da predatori.
Per quanto riguarda gli accertamenti compiuti in base alle
denunce, risulta che nel 2018 sono stati accertati 84 casi di
predazioni a danno di ovini, a cui si sommano altri 24 casi in cui
non è stato possibile attribuire la causa. Nello stesso periodo i
caprini predati risultano 42, a cui si sommano 2 casi in cui non è
stato possibile attribuire la causa del danno denunciato. Per
quanto riguarda i bovini, le predazioni accertate a loro carico
sono state 24, mentre in altri 14 casi non è stato possibile
attribuire le cause dei danni oggetto di denuncia. Per quanto
riguarda gli altri animali considerati potenzialmente predatori del
patrimonio zootecnico, la lince e la volpe, non risultano episodi
di predazione loro attribuiti. Tutti questi dati, colleghi, li ho
forniti già qualche giorno fa per il tramite di un 116 del
Regolamento del Consiglio, in data 1° marzo 2019.
Ho cercato di rispondere puntualmente ai quesiti dei colleghi.
Ho avuto modo anche di portarvi a conoscenza di come stiamo
cercando di pianificare le modifiche di legge, soprattutto non in
solitaria, ma condividendo il percorso con gli attori principali,
che sono gli allevatori. Quello che ho chiesto agli allevatori è
di... ad oggi il perimetro normativo è quello europeo e la specie è
protetta al 100%, quindi la possibilità è quella di andare a
modificare eventualmente le normative regionali. Abbiamo diverse
strade e io spero già il 22 o al massimo un secondo incontro di
avere la possibilità di portare in commissione una modifica di
legge che sia condivisa con le associazioni, con gli allevatori,
con eventualmente un protocollo. Io lo chiamo, più che un
protocollo di intesa, un protocollo di chi fa che cosa in maniera
rapida tra veterinari, Corpo forestale e relativa istruttoria per
poi indennizzare in modo: 1) da velocizzare, 2) da dare delle
risposte puntuali, 3) possibilmente essere efficaci come macchina
amministrativa: questo è il mio impegno che sto cercando di mettere
in campo. Avremo modo di fare un'altra serata la prossima settimana
a Nus sempre su questo tema, cercando di non nasconderci dietro a
nulla ma mettendoci non solo l'impegno ma anche quella correttezza
che è il discorso di comunicazione e di informazione, perché se ci
sono delle criticità, bisogna affrontarle e, soprattutto, bisogna
trovare delle soluzioni alle stesse. Le strutture fanno il loro
lavoro, la politica deve fare il suo, che è quello eventualmente di
modificare la normativa all'interno di quel perimetro. Questo è
quello che ho cercato anche di spiegare a Donnas la scorsa
settimana in un clima non facile per mille difficoltà, che conosco
e che ho avuto modo di approfondire, e io penso che questa sia la
strada giusta per quanto riguarda il metodo quanto meno di lavoro,
per poi trovare un punto di caduta di insieme in modo da valutare
il percorso migliore, anche perché lo affronteremo domani,
probabilmente pomeriggio. L'eventuale possibilità di modificare la
nostra normativa, e quindi non avere più il cappello del
de
minimis
ha sicuramente dei pro ma anche dei contro, quindi
vorrei valutare questa questione soprattutto con gli allevatori e
con le associazioni tutte.
Presidente
- Per la replica, la parola al collega
Manfrin.
Manfrin (LEGA VDA)
- Ringrazio l'Assessore per i dati
forniti, però c'erano tre domande e lei ha risposto soltanto a due.
Alla terza domanda, in cui si chiedeva: "
se ci siano stati, da
parte dell'Amministrazione, censimenti atti a stabilire la presenza
di predatori diversi dal lupo e, in caso positivo, con quali
esiti
" non è stata data risposta, credo che manchi una parte di
questa sua risposta, e questo non è un dato secondario. Non è un
dato secondario, perché effettivamente, rispetto ai dati forniti
con la tabella frutto del 116 e rispetto a quelli che sono... Visto
che l'ha citata più volte, la cito anch'io, nella serata che è
stata organizzata a Donnas sono emersi dei dati discordanti. Nelle
tabelle, infatti, che sono state fornite a me e al collega
Lucianaz, appunto con il quale stiamo approfondendo il discorso,
viene indicato un totale di circa 190 animali predati da lupi,
canidi o cani. Il dato importante, l'ha detto anche lei oggi, è che
c'è una grande percentuale, lei ha detto il 46% oggi, ma rispetto a
quello che è stato detto alla serata di Donnas, circa la metà di
questi capi è predata, appunto, da canidi. Credo sia di assoluto
interesse comprendere se effettivamente questi canidi siano canidi
selvatichiti e allora dovremo preoccuparci di branchi di cani che
vagano e che viaggiano per la Valle d'Aosta, oppure se questi
debbono essere ricondotti alla specie del lupo, perché ci
permetterebbe, ci darebbe modo di fare altre riflessioni nel
merito.
Un altro dato che è stato fornito quella sera, e che non è stato
fornito sulle tabelle, è quello dei capi dispersi, che rappresenta
un numero direi impressionante a fronte dei 142 dichiarati,
appunto, nella serata a Donnas... dei 190 invece che risultano
dalle tabelle... e solo i quasi 500 capi dispersi, 491. Perché è
importante? Perché l'altra sera a Donnas è stato derubricato, con
un commento direi un pochino infelice: "
questo dato degli
animali dispersi ha delle falle nella gestione degli animali
".
Questo commento ha un po' indispettito anche gli allevatori
presenti chiaramente, perché senza dubbio in questa percentuale gli
animali, questi 491 animali dispersi... C'è probabilmente
sicuramente anche una quantità che è rimasta vittima di incidenti
fortuiti e di problemi legati alla gestione, ma c'è anche un'alta
percentuale di bestiame che è stata aggredita e che non è stata più
ritrovata, per esempio, oppure c'è una percentuale di bestiame che
è stata oggetto di predazione. Per un allevatore che si trova
magari a due ore di distanza dalla prima strada raggiungibile con
l'autovettura, dover avvertire la guardia forestale, fare due ore
di cammino, fare la rilevazione, compilare le scartoffie
burocratiche... chiaramente non rendo così agevole rilevare e si fa
prima a dire: "è un capo disperso", o ancora quei capi che,
spaventati dalla predazione, si gettano magari da un dirupo. Questo
è un altro problema e chiaramente non vengono più ritrovati. È
evidente quindi che la necessità primaria da questo punto di vista,
su questa delicata questione è fare luce sulla consistenza numerica
del lupo e vedere che, appunto, la metà di questi attacchi
denunciati è stata ricondotta alla categoria dei canidi, ovvero la
famiglia che ricomprende genericamente... perché poi si indica
"canidi", ma in realtà "canidi" è la famiglia che più genericamente
ricomprende anche le volpi piuttosto che altre tipologie. Credo
quindi che sia assolutamente un dato che deve farci riflettere e
credo che questo sia un dato che va necessariamente approfondito
per farci capire con quale tipo di fenomeno, quale tipo di
predazione abbiamo a che fare e ovviamente portare anche le
necessarie contromisure.
Presidente
-
Per la replica, la parola al collega
Gerandin.
Gerandin (MOUV')
- C'è una buona notizia, nel senso che
con il parere dell'Avvocatura della Regione si è sbloccata la
situazione pregressa riferita ai tre casi più importanti, di cui
due erano ancora in fase di liquidazione. Ora, bisogna
raccontarsela tutta: il problema era legato al fatto che, non
essendo stato possibile intervenire, vedere sul posto, comunque
arrivare a un'analisi precisa in quanto almeno in un caso erano
precipitati da un burrone neanche in territorio valdostano, il
dubbio nasceva dal fatto che, siccome in quella giornata c'era un
temporale, non si sapeva bene se erano lupi o temporali. È solo per
ricostruire un po' un paradosso legato al fatto che... io ho
ereditato, come ha ereditato lei, una situazione in cui quanto
meno, se davvero va in quella direzione di modificare le regole,
modifichiamole in modo che, per liquidare un contributo importante
- perché in alcuni casi mi pare di ricordare era intorno ai 16.000
euro o anche di più, dove l'agricoltore ha pure dovuto anticipare i
soldi dell'elicottero per recuperare il bestiame -, evitiamo di
passare tramite gli uffici dell'Avvocatura. Ora, semplifichiamo la
norma, mettiamo qualcosa che non dia troppa responsabilità a chi fa
l'istruttoria, ma se... io l'ho ascoltata e non l'ho interrotta. Io
le dico qual è la situazione, perché se abbiamo ereditato questa
situazione e non si è liquidata, è perché c'è una norma in cui
probabilmente mettiamo un po' troppe virgole e troppe postille
sulla liquidazione e se, come lei ha detto, non si può intervenire
perché il lupo è protetto, almeno cerchiamo di semplificare...
(interruzione dell'Assessore Chatrian, fuori
microfono)
... no, ma lo ha detto lei e non posso che confermarlo che è
così, ci mancherebbe ancora! Semplifichiamo però almeno la norma
sulla liquidazione dei risarcimenti danni, ma glielo dico così dal
punto di vista propositivo, non gliene faccio una colpa, però non
voler modificare e continuare in quest'ottica di dire... Vorrei
evitare davvero di passare a ogni liquidazione per l'Avvocatura
della Regione.
Detto questo, in merito alla proposta che le avevo avanzato per
quello che riguardava il discorso del valore, la delibera famosa,
anche qua consiglio del tutto spassionato: scaricate la delibera
della Toscana sul valore 2018: rispetto ad agnelli, capretti fino a
due mesi, noi qua siamo a 62 euro e loro sono a 150; per quello che
riguarda capi oltre i sei mesi, noi diamo fino a 200 euro, loro 350
per gli ovini e 300 per i caprini; per quello che riguarda i valori
dei bovini, sotto i sei mesi noi siamo a 250 euro, la Regione
Toscana è da 400 a 750; per quello che riguarda la femmina adulta,
noi siamo a 1447 e la Toscana 2500 euro. Se davvero non riusciamo
almeno a venire incontro su quello che è eventualmente il
controllo, almeno paghiamo in fretta i danni e paghiamoli per
quello che valgono. Lei lo sa meglio di me che il valore... le
bestie, gli agnelli, i capretti costano quando sono piccoli, perché
lo svezzamento... e quando non hanno chiaramente ancora un valore
commerciale. Torno a dire che è un suggerimento per arrivare a
risolvere o almeno creare un po' meno malcontento.
Penso che si debba capire che dati vogliamo prendere in esame.
Leggo, come peraltro lei ha confermato, laddove si dice che nel
2018 sono stati predati 142 capi, soprattutto caprini, di cui altra
metà da cani inselvatichiti. A me risulta che è stato presentato il
rapporto Lupo 2017-2018, e non so su che base vengano date queste
informazioni, a me pare sia un dato assolutamente attendibile, è
stato fatto l'esame del DNA. L'esame del DNA ti dice che per un
primo lotto di 35 campioni, di cui 2 di tessuto e 33 di
escrementi... l'identificazione specifica tramite analisi del DNA
ha permesso di confermare l'appartenenza a
canis lupus
italicus
di 29 su 35 campioni analizzati. In 2 casi i campioni
sono risultati appartenere rispettivamente a
vulpes vulpes
,
volpe, e un caso di
canis lupus
cane. Io dico questo, nel
dare l'informazione, mettiamoci d'accordo che dati vogliamo
prendere, non possiamo permettere a chiunque di interpretare come
meglio crede alcuni dati. Io penso che il DNA sia un elemento che è
a prescindere, sono dati dei laboratori della struttura Agricoltura
ambiente, struttura Fauna, caccia e pesca. Allora io dico: anche al
fine di non alimentare polemiche... immagino che non sia stata una
serata facile, perché conoscendo quell'ambiente ci mancherebbe
ancora, però io dico solo: diamo dati che non siano interpretabili
dalla singola persona che gestisce quella serata o dà informazioni
su quella serata. Vogliamo prendere il DNA? Sennò se ci sono altri
dati, banche dati, diciamocelo onde evitare di eventualmente dare
dei dati che non sono confrontabili tra di loro.
