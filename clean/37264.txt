Classificazione
ASSISTENZA SANITARIA E OSPEDALIERA
Presidio ospedaliero
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 1083 del 25 marzo 2015 - Resoconto
OGGETTO N. 1083/XIV - Interrogazione: "Modalità di
valorizzazione del sito archeologico prospiciente l'ospedale
regionale".
Presidente
- La parola all'Assessore Rini.
Rini (UV) -
Grazie Presidente.
Venendo al primo quesito:
"se quanto riportato in premessa
corrisponde al vero"
, si conferma, collega, il ritrovamento di
un tumulo funerario con una camera tombale e la presenza di un
soggetto inumato con corredo funerario, nel dettaglio una spada in
ferro e fibula in ferro e bronzo risalente al 7° secolo avanti
Cristo. I tecnici della Sovrintendenza hanno partecipato al
sopralluogo con le commissioni consiliari del Comune di Aosta in
qualità di responsabili scientifici preposti istituzionalmente alla
tutela del patrimonio archeologico. Si precisa che la relativa
visita in cantiere - quindi tenendo conto anche della logistica,
dei flussi e della sicurezza stessa - è stata gestita dai tecnici
incaricati dal committente, dalla stazione appaltante, la COUP, e
dall'ATI, l'esecutrice dei lavori. Si segnala infine che mercoledì
18 marzo il Presidente della Regione e la sottoscritta hanno
accompagnato tutti i giornalisti interessati in una visita guidata
nel cantiere di cui si tratta, al fine di permettere davvero una
corretta, trasparente e puntuale informazione sulle risultanze
dell'indagine archeologica ancora in corso. Poi credo che nel
dettaglio avremo modo, durante questa seduta consiliare, di
ritornare su questo tema particolarmente importante e scendere in
ulteriori dettagli (penso per esempio alla mozione che avete
presentato e che prende in considerazione anche la visita da parte
della Commissione consiliare regionale competente).
Per quanto riguarda infine il secondo quesito:
"se sono già
state prese determinazioni in merito ai ritrovamenti in
questione"
, le determinazioni - e quindi le relative
valutazioni in merito alle testimonianze archeologiche presenti in
sito - potranno essere effettuate dalla Sovrintendenza solo al
termine dell'indagine archeologica che, ricordo, è tuttora in
corso, e dell'approfondita analisi di laboratorio sui reperti
rinvenuti durante lo scavo archeologico ancora da effettuare.
Ribadisco ancora che più avanti entreremo nel merito, e sicuramente
la visita che il Presidente della commissione e la commissione
stessa ci ha richiesto potrà essere un'ulteriore occasione di
approfondimento e di confronto su questo tema. Grazie.
Presidente -
Grazie. La parola al Consigliere Bertin.
Bertin (ALPE)
- Grazie Presidente.
Anche in questo caso dobbiamo notare un rapporto piuttosto
anomalo tra l'Amministrazione regionale ed i mezzi di informazione:
prima non si è permesso l'accesso, poi si è fatta una visita
guidata ad hoc...insomma, si passa da un condizionamento alla
subordinarietà dell'informazione, a conflitti francamente non
comprensibili. Stupisce un po' questa incapacità ad instaurare un
rapporto normale di collaborazione tra soggetti che dovrebbero
essere indipendenti, e il ritrovamento nella zona dell'ospedale ne
è l'ennesimo esempio. Per settimane si sono diffuse notizie poco
precise, quasi rubate, su questo importante ritrovamento
archeologico: una discrezione, una timidezza diversa dalla solita
propaganda che le Strutture dell'Amministrazione e la politica
forniscono e propinano abitualmente, quasi che la scoperta
infastidisse, imbarazzasse l'Amministrazione; una scoperta che nel
resto del mondo probabilmente avrebbe avuto certamente un'altra
accoglienza per gli sviluppi che potrebbe avere questo importante
ritrovamento. Ma qui, lo sappiamo, c'è da fare l'ospedale, c'è
questo grande
business
, questa grande opera!
La notizia del guerriero celtico si è comunque diffusa un po'
clandestinamente e ha assunto un significato, se vogliamo, un po'
particolare. Il guerriero celtico si è trasformato in un simbolo, è
l'esempio di chi vuole sapere e di chi si è reso conto che non è
più tempo di grandi opere, che l'idea del nuovo ospedale in città,
già di per sé controversa e difficilmente realizzabile, deve essere
accantonata e ripensata; insomma, il guerriero celtico come simbolo
alla resistenza alle grandi opere e ai grandi affari, alla voglia
di cambiamento che, seppure in modo un po' confuso, si sta
diffondendo. Questa scoperta del guerriero celtico può
rappresentare un'occasione, un'opportunità per la città di Aosta,
una città che si vuole turistica, un modo diverso di immaginare il
futuro e lo sviluppo di Aosta. Certamente non si dovrà valorizzare
questo ritrovamento come avete tentato di fare con il Parco
archeologico di Saint-Martin-de-Corléans, dove il modello è sempre
stato lo stesso: una colata di cemento, una grande opera ed un
inutile spreco di risorse, un potenziale turistico ed economico che
non si è voluto sfruttare. Sono passati quasi 50 anni (47 anni) dal
ritrovamento del giacimento di Saint-Martin-de-Corléans, ma turisti
zero! Il costo finale dell'opera sarà di circa 40 milioni, ammesso
che si trovino i soldi per finire l'opera...mancano ancora circa 18
milioni per questa grande opera che, alla fine, costerà 3 milioni e
mezzo per la gestione. Come dico spesso, e l'ho ribattezzato,
questa grande opera si sta trasformando nella "Salerno-Reggio
Calabria valdostana", senza neanche Incalza a dirigere i lavori,
come per l'autostrada in questione. Non possiamo ripetere un simile
errore, è una sublime perdita di tempo. Se i tempi di
valorizzazione della scoperta del guerriero celtico saranno quelli
del Parco archeologico di Saint-Martin-de-Corléans, la cui apertura
parziale è prevista per la fine del 2016 (credo nel primo
semestre), si può prevedere che i visitatori ed i turisti potranno
visitare il sito ed osservare il guerriero celtico precisamente nel
2062, sempre che si rispettino i tempi, eh! Il Presidente Rollandin
sono certo che sarà lì a tagliare il nastro
dell'inaugurazione...d'altra parte c'era anche nella scelta del
Parco archeologico...in quanto a lei, Assessore, non ne sono così
certo... Questa figura, questo guerriero celtico, come ho detto ha
assunto ormai un valore simbolico al quale bisognerà trovare un
nome; non potrà essere Augusto, perché Augusto è un nome
romanissimo, ma un nome dovremo trovarlo ed è per questo che dico
che è comunque un simbolo per la città. Questo ritrovamento è
un'occasione importante che non possiamo perdere...insomma, non ci
resta che sperare nel guerriero celtico! Grazie.
Presidente
- Grazie. Punto 5 all'ordine del giorno.
