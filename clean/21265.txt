Classificazione
TRASPORTI E VIABILITÀ
Trasporti



Oggetto del Consiglio n. 1172 del 23 febbraio 2005 - Resoconto
OGGETTO N. 1172/XII - Ritardi registratisi nelle tratte
ferroviarie della Regione e disfunzioni sulla tratta ferroviaria
valdostana. (Interrogazione e interpellanza)
Interrogazione
Le prime settimane del 2005 sono state particolarmente
negative per gli utenti valdostani della ferrovia.
Sia sulla tratta Aosta/Pré-Saint-Didier, sia sulla tratta
Aosta-Chivasso si sono verificati frequenti ritardi, resi ancor più
duri da sopportare a causa del freddo e dell'assenza di
informazioni.
Ciò premesso, il sottoscritto Consigliere regionale
Interroga
la Giunta regionale e l'Assessore competente per
conoscere:
1) quali sono stati i motivi dei gravi e ripetuti ritardi dei
treni nel corso delle prime settimane del 2005;
2) per quali motivi l'informazione agli utenti in attesa dei
treni rimane inesistente in alcuni casi e totalmente inadeguata in
altri;
3) quali iniziative sono state assunte dalla Regione in
considerazione dei ritardi e dei disservizi delle prime settimane
dell'anno;
4) quali concrete aspettative di miglioramento del servizio
ci possono essere per i prossimi mesi relativamente alla
puntualità, alla pulizia, all'informazione ed al materiale
rotabile.
F.to: Riccarand
Interpellanza
Venuti a conoscenza dei numerosi ritardi con i quali i treni
da e per la Valle d'Aosta viaggiano, creando spesso disagi a
studenti, lavoratori e utenti, i quali devono subire ritardi
causati da non meglio specificati problemi tecnici dovuti anche
alla vetustità dei treni circolanti sulla linea;
Preso atto di altre diverse lamentele relative tra l'altro
alla pulizia della stazione ferroviaria di Aosta e dei relativi
treni, nonché al fatto che, nonostante la stagione invernale, in
diverse occasioni sembra che addirittura i treni non siano stati
riscaldati;
Tenuto conto che il piano regionale per il rilancio della
tratta si fonda, tra l'altro, sulla sostituzione del materiale
rotabile con i treni ultramoderni "Minuetto" e sulla revisione
delle caratteristiche strutturali della linea;
Ricordati i cospicui investimenti stanziati in merito dalla
Giunta regionale;
i sottoscritti Consiglieri regionali
Interpellano
l'Assessore competente per sapere:
1. se è a conoscenza dei dati riguardanti i ritardi
accumulati nel corso dell'ultimo anno dai treni che viaggiano in
Valle d'Aosta e delle lamentele sopra richiamate, segnalati dagli
utenti, e quali sono i problemi tecnici sulla linea ferroviaria
valdostana che causano tali ritardi;
2) le motivazioni del ritardo dell'entrata in servizio dei
treni "Minuetto";
3) quali sono gli intendimenti in merito alla possibilità di
chiedere penali economiche a Trenitalia per l'evidente mancanza di
rispetto dei livelli minimi di qualità, tenuto conto di quanto
lamentato dagli utenti;
4) se vi sono stati recentemente degli incontri con
Trenitalia in cui sono state affrontate tali problematiche.
F.to: Lanièce - Stacchetti - Viérin Marco - Comé
Président - La parole au Vice-président Lanièce.
Lanièce (SA) - Già molte volte in quest'aula ci siamo trovati a
discutere sul problema della ferrovia in Valle. Negli ultimi tempi
però il trasporto locale su rotaia è tornato prepotentemente alla
ribalta a seguito delle numerose e ripetute proteste dei pendolari
che lamentano eccessivi ritardi, condizioni precarie dei treni e
delle stazioni e scarsa informazione soprattutto in occasione di
emergenze. È alla luce di questi fatti che ho ritenuto opportuno
presentare, a nome della "Stella Alpina", tale interpellanza,
finalizzata, da un lato, ad avere delle concrete risposte in merito
a ciò che si può fare per eliminare o almeno attutire questi gravi
disagi; dall'altra, a verificare quali siano gli intendimenti
futuri mirati a rilanciare la ferrovia in Valle d'Aosta, da troppo
tempo mortificata da gravi lacune.
Innanzitutto vorrei portare all'attenzione i disagi che
residenti e turisti devono sopportare ormai da troppo tempo.
L'Amministrazione insiste nel promuovere l'uso dei mezzi pubblici,
ma per il momento il servizio non è per nulla soddisfacente. Ci
lamentiamo della crisi dell'industria locale e della difficoltà di
trovare lavoro, ma poi ci dimentichiamo di venire incontro alle
esigenze dei lavoratori pendolari, che ogni giorno non esitano a
percorrere diverse decine di chilometri per raggiungere il posto di
lavoro e che chiedono solo di poter usufruire di mezzi che
rispettino gli orari. Senza dimenticare poi i problemi degli
studenti che devono rispettare l'orario scolastico o il problema
del ritorno a casa in orari accettabili; poi vi sono i turisti ai
quali non si offre certamente un buon biglietto da visita. Negli
ultimi mesi i ritardi sono ormai all'ordine del giorno e a poco
serve cercare di prendere il treno precedente, perché sulla linea
Aosta-Torino a volte si rischia di vedersi passare davanti il
convoglio successivo. Le stazioni sono poco pulite, non adatte ad
accogliere i viaggiatori in attesa, i treni sono troppo caldi o
troppo freddi, con vetri che non si aprono più e dai quali neppure
si distingue a volte il paesaggio. I locomotori non ce la fanno
più, possono guastarsi da un momento all'altro, mentre i freni
idraulici vengono meno sia in inverno che in estate. Negli ultimi
mesi i disagi sono stati notevoli in tutta Italia, addirittura
molti viaggiatori hanno protestato scendendo sui binari oppure non
convalidando il biglietto.
I Valdostani si sono limitati a civilissime proteste attraverso
lettere ai giornali. Sono forse i più rassegnati ai disagi?
L'accordo con "Trenitalia" prevedeva un ritardo massimo di 15
minuti, ma non teneva conto della mancata informazione alle
stazioni, dove spesso i treni vengono fatti partire da binari
diversi da quelli previsti, senza a volte neanche gli annunci
vocali dell'ultimo minuto; capita così che i viaggiatori stiano ad
aspettare senza sapere se si partirà o meno, o che i turisti, poco
abituati a queste strane usanze, si trovano a Saint-Pierre, anziché
a Châtillon solo perché il treno è partito da un binario diverso da
quello previsto dal "monitor".
Esiste poi il problema dovuto al fatto che la nostra linea non è
- e aggiungo con flebile speranza "ancora"
-
elettrificata... i nostri treni obsoleti, non elettrificati e con
un binario unico possono rischiare di fermarsi quasi ovunque, in
una stazione chiusa da tempo come in aperta campagna. Eppure mesi
fa abbiamo votato un provvedimento legislativo con il quale si
stanziavano risorse ed interventi destinati ad agevolare la
modernizzazione e la riqualificazione dei mezzi di trasporto
pubblico, indicando fra i risultati conseguenti all'adozione del
provvedimento la disponibilità delle risorse necessarie per
l'acquisto di nuovi treni "Minuetto", di cui il primo entro
dicembre 2004, il secondo entro il giugno 2005 fino a dicembre
2006. Che ne è di questi nuovi treni che sembravano essere studiati
appositamente per le stazioni di montagna? Forse non sono più
adatti? Forse il treno, seppure moderno, non risponde alle
caratteristiche del territorio? Fatto sta che ancora oggi non si sa
nulla di questi treni e vediamo viaggiare nella nostra regione solo
i "vecchi treni".
Mi auguro che dalla risposta che ci fornirà l'Assessore emerga
la volontà di affrontare al più presto tale problematica, dando
delle risposte concrete alle lamentele testè evidenziate. A dire il
vero l'Assessore Caveri ha dimostrato in questo primo scorcio di
legislatura di essere attento alla questione della ferrovia in
Valle, ma oggi è opportuno che vi sia una forte presa di posizione.
Mi auguro che nelle risposte che ci verranno fornite l'Assessore
mostri tutta quella determinazione e quella dura presa di posizione
che ho molto apprezzato stamani nella risposta alla mia iniziativa
relativa alla società "Courmauyeur Mont Blanc Funivie". Facendo una
sorta di parallelismo, possiamo affermare che le ricadute negative
delle scelte operate dalla "Courmauyeur Mont Blanc Funivie" sulla
comunità di Courmayeur sono simili a quelle di "Trenitalia" sugli
utenti della tratta valdostana. Occorre mettere in atto tutte
quelle azioni, fra cui quella di verificare la possibilità di
chiedere penali economiche a "Trenitalia" per la mancanza di
rispetto di livelli minimi di qualità, sotto forma anche di
possibili indennizzi richiesti dagli utenti a fronte di ritardi
consistenti, come previsto in altre regioni, quindi azioni che ci
permettano non solo di rispondere alle legittime istanze degli
utenti ferroviari, ma di concretizzare interventi finalizzati al
rilancio delle tratte ferroviarie valdostane, attraverso quei punti
già indicati nelle varie deliberazioni, ma che finora stentano a
decollare: ad esempio, l'acquisto di nuovo materiale rotabile,
"Minuetto" o altro tipo di treno, il problema relativo alla
realizzazione o meno della linea elettrificata, eliminazione di
passaggi a livello, realizzazione di interscambi modali, rettifiche
di tracciato, "bypass" del nodo di Chivasso, migliore qualità e
"confort" del servizio. Come dicevo, punti già indicati in una
recente deliberazione, ma che erano stati già oggetto di proposte
presentate quasi un anno fa, di cui oggi urge la concretizzazione
in tempi brevi. Nel settore del trasporto su rotaie è più che mai
opportuno che qualcosa cambi e cambi in fretta.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Rispondo volentieri e in maniera congiunta
all'interrogazione del Consigliere Riccarand e all'interpellanza
del Vicepresidente Lanièce. Rispondo alla fine di un periodo
particolarmente difficile per i treni; è ovvio che i pendolari
facciano riferimento alla Regione come punto di snodo della
politica locale; è altrettanto vero che questa è una linea che
resta in capo allo Stato e che tutte le società ferroviarie sono
società dello Stato ad ampia, anzi esclusiva partecipazione del
Tesoro. Che sia chiaro quindi che le nostre responsabilità si
spingono fino a un certo punto, ma da un certo punto in poi le
responsabilità sono in capo allo Stato e il fatto che in questi
anni si siano, nelle diverse finanziarie, messi pochi denari per il
trasporto ferroviario è un fatto negativo.
Per quanto riguarda la situazione della tratta ferroviaria,
l'Assessorato compie dei monitoraggi: a "Trenitalia", che gestisce
l'aspetto trasportistico viene richiesta la trasmissione di un
"report" mensile, indicante la percentuale dei treni in ritardo;
inoltre giornalmente viene acquisito un "report" con le cause dei
ritardi dei principali treni, cioè quelli che circolano nelle fasce
di punta. Le lamentele che pervengono da parte degli utenti vengono
puntualmente inoltrate a "Trenitalia" affinché fornisca - e viene
fatto - tutti i chiarimenti del caso. In una ricerca recente che
abbiamo fatto sul trasporto pubblico locale, una serie di
lamentele, che ben conosciamo e che riguardano ritardi, scarsa
pulizia, difficoltà di informazione, sono emerse in tutta la
chiarezza; direi anche che è emersa una forbice evidente fra il
metodo di rilevamento dei ritardi che viene effettuato in origine e
all'arrivo da parte di "Trenitalia" e invece i rilevamenti sui
ritardi che noi abbiamo fatto stazione per stazione, che ci hanno
dimostrato che talvolta vi sono dei ritardi che si accumulano su
delle stazioni, mentre quel treno ha come esito conclusivo un buon
orario di arrivo su Torino o su Aosta; questo non nega che vi siano
stati dei ritardi di tipo parziale che i "report" delle ferrovie
non ci confermano. Che l'inizio del 2003 sia stato un "annus
horribilis" è visibile anche dai dati ufficiali delle ferrovie: vi
è stato un peggioramento dello "standard" del servizio e si è
provveduto ad interpellare "Trenitalia RFI" per conoscerne le
cause.
Per quanto concerne il materiale rotabile, si registra
l'obsolescenza dei mezzi, che quindi assicurano un'affidabilità
ridotta. Il freddo intenso (15-20 sotto zero) ha ingenerato molti
problemi tecnici ai motori "diesel", "Trenitalia" in particolare ha
lamentato forniture di partite di gasolio di qualità scadente, che
hanno ulteriormente peggiorato la situazione. Evidentemente non
hanno idea nelle forniture generali del gasolio che quello che deve
essere adoperato a temperature basse deve avere delle
caratteristiche particolari; purtroppo la logica, come per la
pulizia delle stazioni, è quella dei mega appalti a livello
nazionale che hanno poi questo esito conclusivo. Anche
l'infrastruttura in Valle d'Aosta, ma anche nel Canavese... perché
spesso i ritardi sono dovuti a dei malfunzionamenti agli scambi di
deviazione, ai passaggi a livello, ai dispositivi elettromeccanici
di telecomando e di segnalazione, anche questo a causa del freddo,
registrando un numero insolitamente elevato di
malfunzionamenti.
Ovviamente non è una situazione che ci soddisfa però, rispetto
alla terza domanda posta dal Consigliere Lanièce, vorrei ribadire
che dal 2003 il Ministero delle infrastrutture e trasporti ma
stipulato il contratto di servizio con "Trenitalia" relativo ai
treni da effettuare agli "standard" di puntualità, affidabilità e
pulizia. Chiaramente questo contratto prevede il pagamento di tutta
una serie di penali da parte di "Trenitalia" nei confronti dello
Stato in caso di inadempienze, cioè noi dal 2003 non paghiamo la
linea per chilometri, questi famosi 5 miliardi che paga lo Stato,
quindi deve essere quest'ultimo ad intervenire. Tuttavia, grazie a
notevoli sforzi in sede di contrattazione... oggi diamo a
"Trenitalia", rispetto ai 5 miliardi di una volta, circa 1
miliardo... anche nell'ambito del vigente contratto di servizio fra
Regione e "Trenitalia" sono previste delle limitate penali per
quanto attiene la puntualità e l'affidabilità dei treni, non
essendo noi quelli che li pagano... nel 2004 sono state applicate
penali per circa 33 mila euro, che sono state date da "Trenitalia"
alla Regione, scalandole dal contratto che abbiamo con loro. In
data 2 febbraio 2005 ho convocato il Direttore regionale di
"Trenitalia" per avere chiarimenti in merito alla situazione di
grave disagio che si era venuta a creare: i pendolari scrivono ai
giornali un giorno sì e un giorno anche, si lamentano addirittura
con telefonate "live" in Assessorato, cioè telefonano in tempo
reale dal treno con il cellulare. In data 10 febbraio 2005 ho
incontrato anche i Dirigenti di "RFI" a Torino per approfondire le
problematiche inerenti la struttura.
Il Consigliere Riccarand chiede per quali motivi l'informazione
agli utenti rimane inesistente o inadeguata. Allo stato attuale
l'informazione dinamica, cioè relativa all'andamento reale della
marcia di un treno, deve essere comunicata attraverso gli
altoparlanti presenti nelle stazioni dall'operatore del centro di
telecomando di Torino "Lingotto". Il sistema di telecontrollo
gestisce in automatico la circolazione dei treni sulla rete
valdostana e piemontese, affinché non si verificano perturbazioni
nella marcia; nel momento in cui si ha un problema, l'operatore
deve intervenire per gestire l'evento imprevisto escludendo
l'automatismo. È del tutto evidente che il personale impegnato
nella gestione del traffico ormai perturbato non sempre può
dedicarsi all'invio tempestivo degli avvisi ai viaggiatori. Da come
è stato raccontato il lavoro di questi esseri umani, essi hanno un
enorme pannello al "Lingotto" da cui manovrano i treni; quando si
creano dei problemi, devono mettersi a trafficare sul macchinario e
non fanno gli annunci che dovrebbero fare.
Ai responsabili di "RFI", cui fa capo la gestione di questa
attività, è stato chiesto di provvedere all'automazione completa
del sistema di informazione. All'Ing. Moretti, Responsabile anche
della Valle d'Aosta per "RFI", abbiamo fatto presente il fatto che
la nostra Direzione di "Trenitalia" è insufficiente, ma è
minimamente rappresentativa, mentre di "RFI", come è noto, non
abbiamo mai avuto nessun rappresentante a livello quadro dirigente
ad Aosta. Da questo punto di vista, quindi devo dire che lavoriamo
per migliorare le informazioni e in questo momento con il contratto
di servizio cominciamo a mettere nelle stazioni delle paline
informative presso le stazioni di Aosta, Châtillon, Verrès e
Pont-Saint-Martin, per fornire ai passeggeri l'informazione
riguardante i treni in arrivo e in partenza, comprese eventuali
perturbazioni del traffico; questa è una cosa che gestisce
"Trenitalia" e non "RFI".
In contemporanea un sistema innovativo viene adoperato
sull'Aosta/Pré-Saint-Didier, in questo caso gestito a bordo e in
stazione da "Trenitalia": è un sistema molto performante, che dà
anche degli annunci bilingui decorosi rispetto alle edizioni
spaventevoli in francese che sentivamo precedentemente; tra l'altro
sul francese si comincia ad avere anche un po' di cartellonistica
nelle stazioni, mi era stato segnalato nei mesi scorsi che vi era
la cartellonistica inglese e italiano, adesso la cartellonistica
comincia ad essere inglese, italiano e francese. Tuttavia rimangono
problemi strutturali per la soluzione dei quali ci siamo attivati,
però bisogna rendersi conto che iniziative radicali come quelle che
stiamo portando avanti presuppongono tempi di ritorno non brevi. È
molto difficile consolare il pendolare che quotidianamente soffre
con prospettive future di miglioramento del servizio, ma questa è
la realtà.
Per quel che riguarda i "Minuetti", porteremo lunedì prossimo la
deliberazione di Giunta per l'acquisto dei "Minuetti", che verrà
poi portata in Consiglio per spiegare anche, a fronte delle
obiezioni sui treni, quali sono le ragioni che ci spingono a
prendere questo materiale rotabile; nei prossimi mesi il "Minuetto"
comincerà a venire ad Aosta, non saranno i "Minuetti valdostani",
ma saranno i "Minuetti piemontesi" che verranno allungati su alcune
percorrenze ad Aosta, perché i "Minuetti" partecipati da noi poi
faranno anche delle linee piemontesi, quindi questo interscambio è
del tutto normale. Cominceremo a conoscere questo treno della
"Alstom", ditta costruttrice del "Minuetto", che ha segnalato un
certo ritardo nella consegna dei treni dovuto alla messa a punto
del prodotto; tra l'altro si sta valutando nei nuovi convogli anche
la problematica che avevamo affrontato in commissione con il
Consigliere Riccarand: la necessità di aumentare i posti a sedere,
perché quel treno è nato come treno suburbano, ma non possiamo
pensare di far stare le persone 30 minuti in piedi. Nel 2005
arriveranno i primi "Minuetti", che nel 2006-2007 saranno
completati con un ovvio miglioramento del servizio, quindi maggiore
velocità, maggior "confort". Il contratto terrà conto anche di
possibili altri treni, per cui oggi ordiniamo i "Minuetti", ma se
nel frattempo arrivassero treni più adatti alla nostra percorrenza,
lo faremo... "RFI" sta verificando tempi e modi per questo nuovo
sistema informativo molto più performante con degli schermi;
chiederemo al collega Marguerettaz di dotare di fibre ottiche le
stazioni ferroviarie, in maniera da avere delle migliori
informazioni. La fase progettuale per la soppressione dei diversi
passaggi a livello è in corso: dobbiamo appaltare per la fine di
quest'anno, quindi 11 passaggi a livello verranno chiusi. Intanto
il Politecnico di Torino sta verificando quali modifiche
strutturali apportare alla linea, per un suo generale miglioramento
e a breve daremo una consulenza per riflettere in maniera chiara e
definitiva sulla questione della stazione di Aosta, mentre è quasi
concluso lo studio specifico sull'Aosta/Pré-Saint-Didier. Questo è
il quadro della situazione. Non è una situazione facile, piacevole:
il grande freddo ha peggiorato una situazione abbastanza assestata
e tutti possono essere testimoni del fatto che nel corso del 2003
non avevamo avuto grandi lamentele; purtroppo nei 2 mesi scorsi
queste lamentele si sono fatte quotidiane e diventa difficile
"addolcire la pillola" a fronte di misure che cominceranno a dare
qualche risultato fra la fine di quest'anno e l'inizio del
prossimo, quando partiremo con un orario cadenzato - questo è
l'accordo che abbiamo stipulato con "RFI" - per migliorare il
servizio a fronte dell'inizio dell'esercizio di alcuni nuovi
treni.
Presidente - La parola al Consigliere Riccarand.
Riccarand (Arc-VA) - Non siamo soddisfatti della risposta
dell'Assessore, perché ha indicato soprattutto i problemi che sono
sul tappeto, però non abbiamo avuto delle indicazioni concrete
rispetto alle soluzioni. Ho sentito parlare ad esempio di un
sistema informativo nuovo sull'Aosta/Pré-Saint-Didier, da quando è
in funzione questo sistema? Perché fino alla settimana scorsa era
un macello! Speriamo che vi sia un cambiamento significativo perché
le lamentele sono state quotidiane, dall'inizio dell'anno, tutti i
giorni con dei treni che sono arrivati anche con mezz'ora di
ritardo, con il problema che non vi erano informazioni neanche sul
ritardo per cui la gente stava magari lì ad aspettare senza sapere
se il treno arrivava o meno, tanto più che con certi ritardi la
gente, soprattutto sull'Aosta/Pré-Saint-Didier, fa prima a tornare
a casa, cercare un passaggio da qualcuno e venire giù. A noi sembra
che non vi siano garanzie di un miglioramento significativo della
situazione; riteniamo che l'aspetto informativo sia molto
importante, perché è uno dei temi su cui gli utenti maggiormente si
lamentano, perché si può capire il ritardo, ma non si può accettare
che vi sia un'assenza di informazioni. Oltretutto oggi vi sono
delle tecnologie che consentono anche di dare queste informazioni
da distanza, vi sono varie tipologie, quindi, a nostro avviso,
bisogna che questo problema venga risolto sia
sull'Aosta/Pré-Saint-Didier, sia sull'Aosta-Chivasso.
Per quanto riguarda l'acquisto di materiale rotabile, ho sentito
che l'Assessore parla di un provvedimento che sta per essere
portato in Giunta; vorrei solo ricordare...
(interruzione dell'Assessore Caveri, fuori microfono)
... ma non deve andare in Consiglio, deve andare in commissione
prima di andare in Giunta, perché la legge dice:
"approvato
dalla Giunta regionale con propria deliberazione, sentita la
commissione consiliare permanente"
...
(nuova interruzione dell'Assessore Caveri, fuori
microfono)
... a mio avviso, la prassi non è questa: se vi è un
provvedimento di competenza della Giunta, su cui deve essere
sentita previamente la commissione, prima si porta in commissione e
poi si va in Giunta. Siccome è stata inserita in legge questa
procedura proprio perché vi sono degli aspetti che emergevano dalla
sua risposta, nel senso che questi sono treni che non sono della
Regione - la Regione contribuisce con un 30% sull'acquisto -, ma
sono treni che saranno di proprietà penso di "Trenitalia", comunque
saranno di una società che gestirà questi treni... quindi è
importante capire quale potere reale avrà la Regione su tali treni
e poi vi è tutta la discussione che abbiamo fatto sulla tipologia
dei treni, quali sono i treni più adatti per questo tipo di
acquisto.
L'altro aspetto che ci preoccupa è sui tempi degli interventi
infrastrutturali - qui non ne abbiamo accennato, penso sarà oggetto
di un intervento che potremo fare più avanti -, ma la questione
dell'elettrificazione della linea è un aspetto su cui bisogna
riuscire a decidere in tempi ragionevoli, altrimenti sappiamo tutti
che stanno andando avanti i lavori sulla tratta Chivasso-Ivrea e
noi siamo fermi. Sono stati fatti degli approfondimenti, si tratta
ora di arrivare a delle scelte che sono di tipo politico; però
questo riguarda l'aspetto dell'infrastruttura. È vero che la
competenza di tale trasporto è dello Stato, però è anche vero che è
andato avanti in tutte le regioni italiane un processo di
regionalizzazione di questo tipo di trasporto di carattere
regionale...
(nuova interruzione dell'Assessore Caveri, fuori
microfono)
... il fatto è che questo discorso non ha trovato attuazione,
perché non è stata fatta la normativa di trasferimento di tali
competenze alla Regione. Questo non è un dato positivo per la Valle
d'Aosta, perché noi, che siamo Regione autonoma, abbiamo competenze
in materia di trasporto ferroviario ridotte rispetto ad altre
regioni, cioè il passaggio delle competenze che già è avvenuto per
altre regioni per noi non è avvenuto. È stato anche questo oggetto
di nostre iniziative in Consiglio, anche qui ci è stato detto che
era in itinere una norma di attuazione per trasferire queste
competenze...
(nuova interruzione dell'Assessore Caveri, fuori
microfono)
... sarà in itinere, però siamo gli ultimi in Italia...
(nuova interruzione dell'Assessore Caveri, fuori
microfono)
... dipende, non credo che la Provincia autonoma di Bolzano
abbia questa preoccupazione. Concludo qui, altrimenti ci
allarghiamo troppo, ci torneremo sopra.
Président - La parole au Vice-président Lanièce.
Lanièce (SA) - Prendiamo atto della risposta fornitaci
dall'Assessore, penso che quanto ha detto il collega Riccarand è
più che condivisibile, nel senso che dalla risposta fornitaci si
comprende che le ricadute di queste azioni che si vogliono
intraprendere si avranno fra un anno. Nel frattempo cosa succede?
Gli utenti continueranno a vivere tali disagi? Questo penso sia uno
dei primi punti a cui prestare attenzione perché, come
correttamente ha detto l'Assessore, non credo sia un bel "sollievo"
per loro sapere che fra un anno magari certi provvedimenti saranno
attuati, perché nel frattempo vi sarà un altro anno di gravi disagi
da sopportare. L'invito è quindi a far sì che si possano accelerare
i vari provvedimenti, che vi sia chiarezza sulle varie istanze e
sugli elementi che l'Assessore ha evidenziato, anche in merito alla
scelta o meno di elettrificare la linea, perché non si può
aspettare ancora un anno per sapere se si può elettrificare o no la
linea ferroviaria per tutte le ricadute e per i fatti che ha già
evidenziato il collega.
Per quanto riguarda i vari provvedimenti in itinere, speriamo
che tali provvedimenti non ci impieghino il tempo che impiegano i
treni in Valle, altrimenti chissà quando li vedremo! Con questo
invito speriamo che al più presto si possa con tale nuova
deliberazione intravedere delle soluzioni che diano un rilancio al
settore ferroviario valdostano, anche perché i trasporti sono un
settore importante per la nostra Regione, che è collocata in un
crocevia alpino nel cuore dell'Europa. Si tratta di una componente
essenziale per assicurare servizi per i cittadini e un assetto
adeguato dell'offerta turistica valdostana. L'obiettivo è quello di
assicurare al trasporto pubblico su rotaia i maggiori livelli di
affidabilità, comodità e puntualità; inoltre da più parti si
avverte l'esigenza di contenere il volume di traffico per rendere
più sicuri e meno congestionati i grandi assi di circolazione nei
centri abitati, per fare ciò occorre che vi sia un trasporto
ferroviario conforme, anche alla luce del contenimento dei consumi
delle fonti energetiche, andando ad abbattere le emissioni di gas
nocivi per la salute dei cittadini. Questi sono tutti elementi di
cui spesso si discute sui giornali, però occorre che, a fronte dei
buoni propositi, si concretizzino le azioni che vanno nella
direzione di potenziare e rilanciare il settore ferroviario
valdostano.
Con tali indicazioni ci auguriamo di poter vedere al più presto
qualche azione positiva, nel frattempo invitiamo l'Assessore, per
quanto gli compete, ad agire almeno per attenuare questi disagi,
perché alcuni disagi - dalla pulizia al riscaldamento dei treni -
penso siano facilmente risolvibili in tempi brevi, anche perché
ritengo che gli utenti, sapendo che i primi provvedimenti
entreranno in vigore fra un anno, possano essere tutt'altro che
soddisfatti!
