Classificazione
BILANCIO E CONTABILITA' REGIONALE



Oggetto del Consiglio n. 2908 del 3 aprile 2013 - Resoconto
OGGETTO N. 2908/XIII - Disegno di legge: "Assestamento del
bilancio di previsione per l'anno finanziario 2013, modifiche a
disposizioni legislative e variazioni al bilancio di previsione per
il triennio 2013/2015".
Presidente
- Passiamo ora all'esame, articolo per
articolo, del disegno di legge 222.
Articolo 1. Ci sono richieste di intervento? Dichiarazioni di
voto? Possiamo mettere in votazione l'articolo 1? La votazione è
aperta, votate. Tutti hanno votato? Possiamo chiudere la votazione?
La votazione è chiusa.
Presenti: 29
Votanti: 29
Favorevoli: 19
Contrari: 10
L'articolo 1 è approvato.
Articolo 2: stesso risultato. Articolo 3: stesso risultato.
Articolo 4: stesso risultato. Articolo 5: stesso risultato.
Articolo 6: stesso risultato. Articolo 7: stesso risultato.
Articolo 8: stesso risultato. Articolo 9: stesso risultato.
Articolo 10: stesso risultato. Articolo 11: stesso risultato.
Articolo 12: stesso risultato. Articolo 13: stesso risultato.
Articolo 14: stesso risultato.
All'articolo 15 c'è l'emendamento n. 1 del Presidente della
Regione, la parola al collega Chatrian.
Chatrian (ALPE)
- Grazie Presidente.
A nome dei gruppi ALPE, Pd e Union Valdôtaine Progressiste,
chiediamo 10 minuti di sospensione per valutare gli emendamenti
proposti questa mattina dal Governo regionale. Grazie.
Presidente
- Va bene. Il Consiglio è sospeso per 10
minuti.
Si dà atto che la seduta è sospesa dalle ore 15,42 alle ore
16,07.
Presidente
- Va bene, colleghi, possiamo riprendere i
nostri lavori. Siamo all'articolo 15, dove c'è l'emendamento n. 1
presentato dal Presidente della Regione. Vuole illustrarlo? La
parola al Presidente Rollandin.
Rollandin (UV)
- Sì grazie.
Quest'emendamento tiene conto dell'esigenza del piano
straordinario che avevamo annunciato e che chiaramente non era
previsto nel piano che era stato a suo tempo presentato sia alle
forze sindacali che agli operatori...per quanto riguarda il piano
di investimento collegato con la possibilità di utilizzare persone
che hanno una certa età e quindi le persone che hanno più di 55
anni per quanto riguarda gli uomini, 45 per quanto riguarda le
donne. Ho la possibilità, come vedete, anche di utilizzare per
quanto riguarda il limite di età e il discorso delle persone che
hanno difficoltà da un punto di vista fisico e che quindi
potrebbero essere previsti per età anche fino a 50 anni: questo è
il discorso che viene previsto con tale emendamento.
Président
- Merci. La parole au collègue Donzel.
Donzel (Pd-Sin.VdA)
- Giustamente questa mattina c'è
stata tutta una discussione molto seriosa sull'evitare, diciamo,
scivolate elettoralistiche, responsabilità e poi arriviamo agli
articoli, che invece hanno chiaramente una dimensione
elettoralistica, qui cominciamo a parlare di numeri: 195 posti,
cominciamo a dire cose che vanno nella direzione di tranquillizzare
un certo tipo di elettorato, che, a nostro avviso, avrebbe molto da
recriminare visto che in alcuni casi è stato cacciato da un lavoro
che faceva da oltre 10 anni, lo faceva pure bene e si è trovato con
tutta la famiglia in mezzo ad una strada, allora arrivano gli
articoli in soccorso.
Nella relazione allegata all'assestamento intanto ho letto una
cosa che mi ha fatto un po' inorridire, cioè l'idea che si pensa di
portare alla pensione delle donne di 45 anni e degli uomini di 50
anni lavorando tre mesi all'anno. Io capisco quando si fa un
ragionamento di questo tipo, per quelli che hanno 60 anni si dice:
"ti faccio lavorare tre mesi in questa fase cerchiamo di arrivare
magari all'età pensionabile", ma giustificare con un frase così
:
"per poter conseguire il titolo alla pensione, devono maturare i
requisiti contributivi"
, io non so che pensione si fa maturare
ad un lavoratore che fa tre mesi all'anno! Mi sembra cioè surreale,
dopodiché sappiamo che c'è una crisi economica terribile,
durissima, dobbiamo fare i conti con quella, noi abbiamo sempre
sostenuto che l'assessorato poteva in qualche modo riorganizzare
dei cantieri forestali. È stato detto in tutte le salse che non si
poteva fare, adesso si riorganizzano di fatto dei microcantierini
forestali di emergenza, sotto l'assessorato...
(interruzione di un consigliere, fuori microfono)
...eh lo so, eh però, quando l'avevamo chiesto noi, non si
poteva fare, adesso si può fare, perché si avvicinano le elezioni,
bisogna ripensarci, però, consentitemi, altro...cioè noi questa
cosa, andando nell'ottica del lavoro, non è che ci mettiamo di
traverso e non la vogliamo in qualche modo sostenere, no, ci
mancherebbe, però, siccome quando queste cose le dicevamo noi,
facevamo della mera demagogia, del populismo, eccetera, adesso
invece queste idee populiste e demagogiche cominciano ad essere un
po' più interessanti a ridosso delle elezioni... Una cosa però che
personalmente mi ha lasciato molto perplesso è che dov'è che si
vanno a recuperare alcune di queste risorse necessarie per i
cantieri agricolo-forestali? Da interventi di 400 mila euro presi
da interventi per la tutela e la promozione della zootecnia?
Togliamo cioè ai poveri per dare ai più poveri, togliamo a chi già
è in difficoltà per...cioè che razza di provvedimento è? Questi
cioè sono 400 mila euro tolti alla zootecnia...
(nuova interruzione di un consigliere, fuori
microfono)
...non sono tolti alla zootecnia...qui c'è scritto quello: sono
presi dalla zootecnia, tolti e messi lì! Questa cosa a me
personalmente non va giù, è chiaro che adesso non si può
ristrutturare tutto questo bilancio, però, dopo tutte le cose che
avete decantato stamattina e che sono stato lì con pazienza a
sentire, consentitemi che quest'articolo è una cosa che in molti
punti grida vendetta, soprattutto per il principio, perché a fine
legislatura si fa quello che noi chiedevamo da tre anni: di
organizzare dei cantieri sotto la gestione...eh sì, caro Assessore,
adesso fa: "eh già ci sono le elezioni dobbiamo andare a raccattare
i voti", intanto abbiamo buttato in mezzo alla strada della gente e
gli facciamo pure credere che a 45 anni e a 50 anni può andare in
pensione lavorando tre mesi all'anno, ma per piacere! Questo è un
intervento di emergenza estrema che voteremo per senso di
responsabilità di fronte alla nuova povertà che emerge.
Président
- Merci. La parole au collègue Chatrian.
Chatrian (ALPE)
- Sì, grazie Presidente.
Noi in questi giorni abbiamo lavorato, l'avevamo già annunciato
in commissione - come gruppo ALPE e anche i colleghi di opposizione
- che avremmo formulato un emendamento che andasse in questa
direzione. Premetto che voteremo questo articolo, partendo però dal
presupposto che in fondo c'è un po' un'amarezza, perché questa
mattina c'è stato un dibattito interessante, franco e diretto su
quello che è stato il rendiconto 2012, l'assestamento e sul
quinquennio di legislatura. Penso che non ci sia l'obbligo di avere
tutti le stesse idee, abbiamo delle idee diverse, lo abbiamo detto,
l'abbiamo soprattutto proposto in quest'aula in questi cinque anni
e anche su tale settore noi avevamo proposto al Presidente
Rollandin delle iniziative alternative, già tre anni fa, ancora due
anni fa, e mi collego alla riflessione del collega Donzel: a
quaranta giorni dalle elezioni mi sembra che c'erano tutte le
possibilità allora di mettere in campo comunque dei cantieri
diretti dall'Amministrazione regionale, c'era la possibilità di
accompagnare questo settore in maniera diversa, c'erano tante altre
possibilità. Ecco, quando noi ci posizioniamo in alternativa al
pensiero del Presidente Rollandin, in alternativa, ma realmente,
concretamente, senza fare polemica, senza voler prendere non solo
le prime pagine, ma senza voler mettere comunque in discussione
quello che è stato un percorso, perché noi abbiamo messo all'inizio
in discussione il percorso, percorso che noi non abbiamo condiviso,
percorso che noi abbiamo messo un'alternativa...
Presidente
- Colleghi...
Chatrian (ALPE)
- ...sul tavolo, quindi solo per
annunciare il voto favorevole del gruppo ALPE, però veramente con
una rabbia che ci porta a dire, Presidente Rollandin...la rabbia
c'è tutta, perché si doveva affrontare questo dossier in maniera
completamente diversa. Lei scuote la testa, noi le diciamo che
sinceramente abbiamo proposto in quest'aula delle...
(interruzione di un consigliere, fuori microfono)
...scusi, noi abbiamo proposto in quest'aula comunque una
proposta di legge che andava in senso alternativo, ma soprattutto
accompagnava quello che era stato da decenni il lavoro di centinaia
e centinaia di operai in questo settore, quindi voteremo tale
emendamento rammaricati comunque dal fatto che comunque si poteva
fare in maniera diversa.
Président
- La parole au collègue Lattanzi.
Lattanzi (PdL)
- Grazie Presidente.
Per portare una comunicazione che mi sembra doverosa. Il collega
Chatrian ha sorvolato, lo ha detto, ma sorvolando sul fatto che
questo emendamento fosse nato...anche su quest'emendamento
un'opportunità di dibattito in seno alla commissione. Io ricordo
perfettamente che i sindacati ci chiesero di riflettere su questa
opportunità, il collega Franco Salzone fece ripetere ai sindacati
qual era il passaggio cruciale che loro chiedevano venisse
valutato, abbiamo interessato il Presidente Rollandin di questa
opportunità, abbiamo valutato l'impatto finanziario di tale
emendamento e voi eravate d'accordo, adesso siamo d'accordo, ma
siamo dispiaciuti...e noi siamo dispiaciuti, ma siamo d'accordo e
quindi approveremo quest'emendamento.
Presidente
- Ci sono altre richieste di intervento? No?
Possiamo mettere in votazione? La parola al Presidente
Rollandin.
Rollandin (UV)
- Sì, solo per chiarezza. Qui stiamo
parlando di un percorso straordinario tenuto conto che sul discorso
dei cantieri vorrei ricordare a qualcuno, che forse ha la memoria
corta, come era all'origine del cambiamento, quando si è dovuto
immaginare di dover trovare una soluzione a chi rimaneva a casa,
perché c'era il discorso dei tagli improvvisi, a cui si è dovuto
far in qualche modo ricorso con una struttura surrettizia, che è la
Società di Servizi, forse dimentichiamo questo passaggio, perché,
se no, questi rimanevano tutti a casa, allora ci si è, tra
virgolette, "dovuti inventare" questa Società di Servizi, a cui
l'alternativa proposta da ALPE era: facciamo le cooperative,
facciamo i consorzi, era questa. Ho qui la proposta di legge
alternativa: questa era la proposta, al che noi avevamo detto:
guardate che le cooperative, i consorzi li possono fare lo stesso,
tant'è che, passato un po' di tempo, quando noi abbiamo dovuto
dire: guardate che non possiamo tenere tutto questo a livello di
Società di Servizi, perché con la Società di Servizi che abbiamo
mantenuto...che è quello che ha dato la possibilità di dare
risposte alle persone in difficoltà, al sostegno alla scuola,
all'assistenza...alcuni gradi di assistenza sociale.
Noi abbiamo contemporaneamente cercato di vedere che cosa
succedeva e abbiamo fatto una scelta, che è stata quella difficile
di dire: bene, prevediamo che, al posto di mantenere queste persone
come sono state con la Società di Servizi in qualche modo collegate
con la Regione, diventino collegate con la struttura, struttura che
non è regionale. Qui stamattina ho sentito delle voci dire:
"basta con la Regione che vuol fare tutto!"
. La Regione poi,
però, deve fare tutto, perché, se la Regione non fa, è cattiva:
questo l'abbiamo sentito dire qui, perché si vuole fare tutto...al
che abbiamo detto: benissimo, noi riteniamo che ci siano delle
imprese artigiane in difficoltà e abbiamo parlato coi sindacati,
con le forze sociali, più in generale con le forze produttive degli
artigiani, che chiaramente avevano un'opportunità per avere degli
appalti, l'anno scorso sono state 140 le ditte artigiane, che, se
non avevano comunque questi appalti, erano obbligate a licenziare e
invece hanno assunto comunque più di 160 persone, di cui quelle che
volevano lavorare sono andate e sono state scelte con la clausola
sociale, e poi avevamo detto in quel momento: ci sono delle persone
che le imprese artigiane non prenderanno, perché non sono nella
situazione fisica...e l'avevamo detto qui e voi su questo, bisogna
dire, avevate concordato.
Ci sono delle difficoltà per cui bisogna trovare in qualche modo
un ammortizzatore che preveda questo tipo di soluzione e l'abbiamo
già trovato l'anno scorso, perché già l'anno scorso avevamo fatto
un piano straordinario, perché bisogna vedere anche da un anno
all'altro, c'è gente che oltre i 55 anni poteva ancora andare in
pensione, adesso alcuni hanno fatto scelte diverse, allora
quest'anno abbiamo mantenuto per le donne oltre i 45 e per gli
uomini oltre i 55, poi è emerso il discorso portato avanti anche
dalla commissione, dai sindacati, a cui noi abbiamo aderito
dicendo: guardate che ci possono essere anche al di sotto dei 55,
fino a 50 anni, delle situazioni che, a livello di integrità
fisica, possono avere qualche difficoltà, per cui non possono più
essere assunti dai cantieri, non possono più andare nei cantieri
degli artigiani, ma hanno bisogno di un supporto, di qualcosa di
più leggero ed ecco che abbiamo presentato questo, però bisogna
leggerlo tutto il percorso, altrimenti rischiamo di non dire qual
è... Questo quindi non è assolutamente un discorso di oggi, perché
l'abbiamo fatto l'anno scorso, quest'anno abbiamo adeguato ad una
richiesta che è emersa, tenuto conto della situazione oggettiva che
è stata riscontrata dalla commissione insieme ai sindacati, che noi
abbiamo cercato di trasferire in questo emendamento. Mi dite quindi
che cosa c'è di elettorale, che cosa c'è...o non lo facciamo,
allora lo dobbiamo togliere, cioè non credo sia...la storia è
questa, la soluzione è solo questa, quindi non c'è nessuna
particolare attenzione legata al tempo: era legato solo a tale
esigenza. Grazie.
Presidente
- Grazie. La parola al collega Donzel.
Donzel (Pd-Sin.VdA)
- Su questa storia infinita su cui
siamo tornati più volte...allora intanto devo dire che i sindacati,
che sono citati spesso - spero che poi più avanti ci sarà modo di
vedere se sempre questi sindacati sono così ascoltati come si è
detto -, non mi risulta che...almeno tutte le sigle sindacali
abbiano approvato il piano di esternalizzazione,
obtorto
collo
hanno accettato la Società "salvaprecari", ma
assolutamente erano contrari all'esternalizzazione, dopodiché, come
Partito democratico, abbiamo sempre sostenuto che questa
esternalizzazione non era necessaria, si sarebbero dovuti
organizzare dei cantieri, magari in numero più ridotto, creando per
quelli che avevano invece delle difficoltà, a fianco di squadre
specialistiche che dovevano valorizzare tutte le professionalità
acquisite, dei cantieri socialmente utili e, dopo due anni di
battaglia, l'anno scorso in extremis sono spuntati questi cantieri
socialmente utili, che non hanno risposto alle esigenze che hanno
tali persone. Torno a dire: sfido chiunque a dimostrarmi che una
persona, una donna di 45 anni, o un uomo di 50 anni riuscirà ad
avere una pensione dignitosa lavorando tre mesi all'anno, dopodiché
c'è la fame in Valle d'Aosta? Questo poi attiene ad un intervento
finale, nella Valle d'Aosta, dove il reddito medio pro capite è il
più alto del mondo, c'è la fame? Sì, c'è la fame e allora anche tre
mesi all'anno vanno bene: questa è la realtà!
Presidente
- Bene. Possiamo mettere in votazione
l'articolo 15 emendato, quindi sostituito dall'emendamento? La
votazione è aperta. Tutti hanno votato? Possiamo chiudere la
votazione.
Presenti: 34
Votanti: 34
Favorevoli: 34
Il Consiglio approva.
Articolo 16. Possiamo metterlo in votazione? La votazione è
aperta. Colleghi, possiamo chiudere? Bene, chiudiamo la
votazione.
Presenti: 33
Votanti: 33
Favorevoli: 23
Contrari: 10
L'articolo 16 è approvato.
Posso dare lo stesso risultato per l'articolo 17? Stesso
risultato. Articolo 18: stesso risultato. Articolo 19: stesso
risultato.
Vi è poi l'emendamento n. 1 della II Commissione, che introduce
l'articolo 19 bis. Qualcuno vuole illustrarlo? Possiamo metterlo in
votazione. Apriamo la votazione. Colleghi, votate. La votazione è
chiusa.
Presenti: 34
Votanti: 34
Favorevoli: 24
Contrari: 10
L'emendamento è approvato.
Vi è poi l'emendamento n. 2 del Presidente della Regione, lo
vuole illustrare? La parola al Presidente Rollandin.
Rollandin (UV)
- Sì, credo che su questo ci sia stato un
dibattito aperto con i sindaci per esaminare la modalità per
riuscire a sopperire ad una difficoltà in quelli che sono gli
appalti, difatti qui prevediamo...che sono aggiunte le parole:
"con popolazione inferiore a 30.000 abitanti"
, quello che è
l'oggetto della situazione per quanto riguarda la società di
informatica, lo sviluppo informatico, che potrà con questo centro
unico di committenza realizzare questa possibilità di operare
direttamente per i Comuni. In più abbiamo previsto, come avete
visto, anche la proroga fino al 31 dicembre 2013 per quanto
riguarda la possibilità dei Comuni di continuare con il sistema
attuale prima che sia messo in atto questo nuovo centro unico di
committenza, che verrà, come detto, affidato ad INVA.
Presidente
- Grazie. Possiamo mettere in votazione
l'emendamento, o posso dare lo stesso risultato? No, mettiamo in
votazione? La votazione è aperta, votate colleghi. Possiamo
chiudere la votazione? La votazione è chiusa.
Presenti: 33
Votanti: 33
Favorevoli: 24
Contrari: 9
L'emendamento è approvato.
Articolo 20: stesso risultato.
Vi è poi l'emendamento n. 3 del Presidente della Regione, che
introduce l'articolo 20 bis. La parola al Presidente Rollandin.
Rollandin (UV)
- Sì, in accordo con l'Assessore Viérin,
in particolare, per quanto riguarda la soluzione di questi due
problemi annosi, che sono il tema della scuola di Issogne, quindi
della possibilità di realizzazione di una scuola prefabbricata
definitiva in località Clapeyas-Fleuran in comune di Issogne, e
l'altro la realizzazione dei lavori di manutenzione straordinaria
di adeguamento alla normativa di sicurezza nei locali del Liceo
scientifico Bérard nel comune di Aosta...queste sono per un
intervento che, come sapete, è legato alla sicurezza delle scuole e
ad un programma che era già in atto.
Presidente
- La parola al collega Donzel.
Donzel (Pd-Sin.VdA)
- Grazie Presidente.
Sebbene in extremis, arriva finalmente la scuola prefabbricata,
devo dire che siamo alla terza legislatura che si deve occupare
delle scuole di Issogne, arriviamo in extremis, quindi
assolutamente...perlomeno in extremis...certo che sono contento,
perché alla terza legislatura, all'ultimo provvedimento utile
arriva, siccome l'edificio storico, poi è stata fatta poi la scelta
del prefabbricato, ha dei problemi di sismicità, questo era un
intervento...sono anche utili gli interventi sul Liceo E. Bérard,
perché su questo, quando già c'era il piano dei lavori, avevamo
visto con l'Assessore che c'erano interventi che sarebbero durati
12 anni...che comincino questi interventi è importantissimo.
Volevo approfittare però per fare una domandina in extremis al
Presidente della Regione: ma per i finanziamenti invece per la
scuola di Charvensod capoluogo, quelli hanno un loro corso, quindi
anche quella scuola, che vive una situazione di emergenza, siamo
tranquilli? Perché quest'emendamento verrà sicuramente votato anche
dai colleghi dell'UVP e dell'ALPE, volevo un chiarimento invece
sulla scuola elementare di Charvensod capoluogo.
Presidente
- La parola al Presidente Rollandin.
Rollandin (UV)
- Sì, dopo che il Comune di Charvensod ha
rivisto quello che è il progetto, che è adesso di un prefabbricato,
i fondi sono già stati messi nel bilancio ordinario, ci sono già i
fondi per la copertura totale, cioè 1 e 6 tra quello che è il
Comune e quello che abbiamo messo, aggiunto ancora nel bilancio, ci
sono i fondi per la scuola di Charvensod.
Presidente
- Grazie. La parola all'Assessore Viérin.
Viérin M. (SA)
- Sì, solo per dire che ringrazio il
collega Donzel per aver fatto una cronistoria, ma per un
chiarimento sul discorso di Issogne che si conosce perfettamente
poiché ne abbiamo discusso in aula, vorrei ribadire che il progetto
è pronto, ripresentando un progetto delle scuole non più in quel
contesto, ma in un luogo diverso con una costruzione ex novo,
perché così risparmiamo la metà dei soldi, anziché 9 milioni di
euro, andiamo a spendere meno della metà.
Presidente
- Possiamo mettere in votazione allora
l'emendamento 3 del Presidente della Regione, che introduce
l'articolo 20 bis. La votazione è aperta. Possiamo chiudere la
votazione? La votazione è chiusa.
Presenti: 34
Votanti: 34
Favorevoli: 34
L'emendamento è approvato.
Siamo all'emendamento n. 4 del Presidente della Regione. La
parola per l'illustrazione al Presidente Rollandin.
Rollandin (UV)
- Questo emendamento è collegato e
collegabile ad una situazione che sapete essere da un po' di tempo
sul tappeto, su questo ci sono state anche delle richieste di
chiarimento nel tempo per capire che cosa succedeva, che cosa non
succedeva. Con quest'emendamento, che è in parte tecnico, in parte
chiaramente politico, si cerca di dare la possibilità di chiarire
una volta per tutte quelle che sono le procedure amministrative per
chiudere una serie di pratiche ancora attive e che sono iniziate,
poi l'Assessore ha già seguito da tempo...iniziate da anni e altre
invece che sono in fase di approvazione e quindi per avere un
criterio oggettivo sulla base del quale si possa prevedere un
intervento che sia, come dico, risolutivo per quelli che sono già
molto avanti e invece chiaro per quelli che devono in qualche modo
cominciare. Questa è la sostanza dell'emendamento che, come vedete,
è piuttosto corposo, perché deve riprendere tutta la normativa che
su questo, come ho detto, era piuttosto complicata per riprendere
tutte le leggi e fare i riferimenti adeguati affinché non ci siano
dubbi sulle procedure da adottare.
Presidente
- Grazie. La parola al collega Chatrian.
Chatrian (ALPE)
- Sì, grazie Presidente.
Eravamo intervenuti su questo provvedimento in tale legislatura
diverse volte e poi avevamo affrontato, mi sembra nel mese di
luglio, la discussione della nuova legge sui riordini, noi non
avevamo condiviso tutto l'impianto, avevamo fatto degli
emendamenti, a mio avviso, di peso che andavano in una direzione,
se non opposta, quanto meno diversa. Due riflessioni e una
richiesta: se fosse possibile per il prosieguo, non per noi,
diciamo, a scadenza di questa legislatura...un rammarico perché la
scorsa settimana il gruppo ALPE aveva fatto proprio un'iniziativa
sulla legge sui riordini per conoscere lo stato dell'arte e perché
lei non c'era...probabilmente era già nel pomeriggio...e perché,
diciamo, non c'era ancora stata la delibera attuativa, al di là dei
180 giorni o 200, non ci soffermiamo sulla forma...e l'Assessore ci
rispose che probabilmente la settimana dopo si sarebbe poi
presentato un emendamento che andava in quella direzione. Ci
sarebbe piaciuto avere quest'emendamento, noi l'avevamo chiesto la
scorsa settimana, ma, ahimè, serviamo a poco anche su questo...in
questo settore, ci dispiace, ma non nella forma, nella sostanza,
devo dirle come gruppo ALPE.
In seconda battuta invece le chiederei, gentilmente, se si può
emendare, soprattutto per la prossima legislatura ovviamente, non
per questa legislatura, dato che si rinvia, come diceva lei, è per
chiarire e chiudere soprattutto il pregresso, ci fosse la
possibilità quanto meno in sede consultiva di portare il dossier in
commissione e quindi emendare, diciamo, quest'emendamento ed
inserire solo non come parere della commissione, ma quanto meno in
sede consultiva poter discutere, dato che, diciamo,
l'importanza...sarà dedicata a quell'atto amministrativo che è una
delibera di Giunta.
Président
- Merci. La parole au Président Rollandin.
Rollandin (UV)
- Sì, credo che, più che emendare,
facciamo una dichiarazione verbale, che rimanga, dove c'è la
disponibilità su questo di fare un approfondimento in modo tale da
avere chiarezza, ecco, non credo che se adesso...non cambia molto
se lo emendiamo, noi ufficialmente dichiariamo di essere d'accordo
comunque di fare questo approfondimento come lei aveva
ricordato.
Presidente
- Bene, possiamo mettere in votazione
l'emendamento n. 4? La votazione è aperta. Tutti hanno votato?
Possiamo chiudere la votazione? La votazione è chiusa.
Presenti: 34
Votanti: 24
Favorevoli: 24
Astenuti: 10 (Bertin, Cerise, Chatrian, Donzel, Carmela Fontana,
Patrizia Morelli, Perron, Rigo, Rosset, Laurent Viérin)
L'emendamento è quindi approvato.
Vi è poi l'emendamento n. 1 presentato dall'Assessore
Marguerettaz. Per l'illustrazione, la parola all'Assessore.
Marguerettaz (UV)
- Sì, l'emendamento 1 è un emendamento
dove cerchiamo di correggere una rigidità che è stata introdotta
nell'ambito della legge sul commercio, laddove è stato introdotto
un obbligo e tutta una serie di vincoli anche alle pratiche in
corso. Nell'ambito delle pratiche in corso, si fa riferimento ai
piani regolatori che devono essere approvati. Ora, facendo questo
tipo di norma, di fatto abbiamo bloccato una serie di pratiche che
erano in corso, per intenderci, sono pratiche di medie strutture,
non di grandi strutture, di pratiche di grandi strutture in corso
non ce n'è e quindi, rispetto a questo, facendo la precisazione, i
commi 1, 2 e 4, lasciamo tutti i vincoli della norma sul commercio
così come abbiamo fatto, ad eccezione dell'osservanza del piano
regolatore approvato, diciamo al PTP.
Presidente
- Qualcuno vuole intervenire? La parola al
collega Donzel.
Donzel (Pd-Sin.VdA)
- Su quest'emendamento, a parte che
stiamo modificando una legge del 25 febbraio, approvata qualche
giorno fa, quindi...come dire? qui non si fa a tempo a far uscire
una legge che già dobbiamo mettere una correzione. Nel merito noi
esprimemmo un forte dissenso rispetto a quella legge, quindi il
nostro dissenso complessivo su quella legge che non tutela i
piccoli esercizi commerciali rimane e non ci sembra di dover
ulteriormente aprire dei vincoli, che già a noi parevano non
eccessivamente vincolanti all'interno di quella legge.
Presidente
- Possiamo mettere in votazione l'emendamento
n. 1 dell'Assessore Marguerettaz? La votazione è aperta. Possiamo
chiudere la votazione? La votazione è chiusa.
Presenti: 34
Votanti: 34
Favorevoli: 24
Contrari: 10
L'emendamento è approvato.
Vi è l'emendamento n. 2 presentato sempre dall'Assessore
Marguerettaz. La parola all'Assessore per l'illustrazione.
Marguerettaz (UV)
- Ci sono delle situazioni che sono
venute a verificarsi dove ci sono dei ristoranti che non sono
raggiungibili da strade carrozzabili, sono ristoranti che, da un
certo punto di vista, sono assimilabili ai rifugi, ma non sono
rifugi e, in mancanza di una specifica norma, devono avere tutti i
servizi igienici, devono avere tutta una serie di strutture per
superare le barriere architettoniche. Ora, ovviamente è un
controsenso, perché sono raggiungibili solo a piedi, sono
raggiungibili solo attraverso sentieri, non sono rifugi. Ricordo
che i rifugi ovviamente non hanno questo vincolo, assimiliamo
queste strutture al trattamento che riserviamo ai rifugi.
Presidente
- Grazie. La parola al collega Chatrian.
Chatrian (ALPE)
- Sì, grazie.
Vorrei chiedere un chiarimento all'Assessore competente: devono
avere, diciamo, gli abbattimenti delle barriere architettoniche da
chi? Dai piani regolatori, dall'USL, cioè capire chi impone
diciamo...ci può rispondere gentilmente?
Presidente
- La parola all'Assessore Marguerettaz.
Marguerettaz (UV)
- Le norme dei pubblici esercizi che
ovviamente devono avere strutture per superare le barriere
architettoniche. Quindi, qualora abbiano dei bagni, al piano di
sopra o al piano di sotto, bisognerebbe montare dei montacarichi,
bisognerebbe montare degli impianti per superare le barriere
architettoniche; ecco che è ovviamente un controsenso, oltre ad
essere particolarmente dispendioso.
Presidente
- Ha chiesto la parola il collega Donzel.
Donzel (Pd-Sin.VdA) -
Siamo abbastanza in linea con
questo articolo, l'unica cosa...un chiarimento ancora: esclude
naturalmente i centri storici, perché non vorremmo che l'esclusione
del raggiungimento in macchina non fosse qui nel centro di Aosta.
Se lei ci garantisce che quest'articolo esclude i centri storici,
noi siamo assolutamente in linea con la sua posizione.
Presidente
- L'Assessore Marguerettaz.
Marguerettaz (UV)
- Assolutamente è così, non sono
raggiungibili attraverso strade carrozzabili, ma solo attraverso
sentieri e percorsi, non rientra il centro storico, certo che
no.
Presidente
- Bene, possiamo mettere in votazione
l'emendamento n. 2 dell'Assessore Marguerettaz. La votazione è
aperta. Colleghi, siete invitati a votare. La votazione è chiusa.
Scusate, ma c'è un problema...siete invitati nuovamente a votare
l'emendamento n. 2 presentato dall'Assessore Marguerettaz. Votate
colleghi. Perfetto, possiamo chiudere la votazione.
Presenti: 34
Votanti: 34
Favorevoli: 34
L'emendamento è quindi approvato.
All'articolo 21 vi è l'emendamento n. 5 del Presidente della
Regione. Vuole illustrarlo? La parola al Presidente Rollandin.
Rollandin (UV)
- Sì, per quanto riguarda
quest'emendamento, un chiarimento che è necessario per evitare che
ci siano situazioni...in particolare nell'ambito dei vigili del
fuoco, che impediva il passaggio da caposquadra e così via, perché
veniva interpretato come vincolato al fatto che ogni passaggio
interno andasse contro la norma che prevedeva di non avere nuovi
concorsi, allora qui chiariamo che invece i passaggi interni sono
esclusi naturalmente dall'applicazione di questo divieto, quindi da
poter fare... C'è gente che ha fatto i corsi e non poteva passare
perché c'era questa interpretazione restrittiva.
Presidente
- La parola al collega Donzel.
Donzel (Pd-Sin.VdA)
- Scusi, Presidente, ma è il problema
di emendamenti che arrivano in fondo in questo modo e non hanno
l'iter normale delle commissioni. Su questo c'è un parere delle
organizzazioni sindacali?
Presidente
- La parola al Presidente Rollandin.
Rollandin (UV)
- Su questo non sono state sentite
ultimamente le organizzazioni sindacali, però già a suo tempo
avevano posto il problema, che sembrava già risolto, invece
l'interpretazione fatta ultimamente è andata nella direzione di
avere un divieto, al che abbiamo previsto questa norma.
Presidente
- Possiamo mettere in votazione l'articolo
emendato? La votazione è aperta. Tutti hanno votato? Possiamo
chiudere la votazione? La votazione è chiusa.
Presenti: 34
Votanti: 24
Favorevoli: 24
Astenuti: 10 (Bertin, Cerise, Chatrian, Donzel, Carmela Fontana,
Patrizia Morelli, Perron, Rigo, Rosset, Laurent Viérin)
L'articolo 21 emendato è approvato.
Ora, discutiamo dell'emendamento 6 presentato dal Presidente
della Regione, che introduce l'articolo 21 bis. Per
l'illustrazione, la parola al Presidente Rollandin.
Rollandin (UV)
- Sì, questo è riferito, quest' ultimo
emendamento...l'articolo 33, eccetera, del Codice dei contratti si
applica alle gare bandite successivamente al 31 dicembre 2013.
Quello, come ho già accennato, è collegato con quell'emendamento
che abbiamo fatto sul centro unico di committenza. Qui è spiegato,
non siamo i primi a farlo, l'ha già fatto il Friuli, l'hanno già
fatto altre Regioni, dire: arriviamo fino alla fine dell'anno in
modo che possano continuare col metodo attuale, mentre si sta in
qualche modo predisponendo la parte di centro unico di committenza,
questa è la possibilità per i Comuni di continuare. È stato chiesto
naturalmente dai Comuni.
Presidente
- Possiamo metterlo in votazione? Mettiamo in
votazione l'emendamento n. 6 del Presidente della Regione. La
votazione è aperta, votate colleghi. Possiamo chiudere la
votazione? La votazione è chiusa.
Presenti: 34
Votanti: 34
Favorevoli: 24
Contrari: 10
L'emendamento è approvato.
Vi è l'emendamento n. 2 presentato dalla II Commissione. C'è
qualcuno che vuole illustrarlo? Lo possiamo mettere in votazione?
La votazione è aperta sull'emendamento n. 2 della commissione,
colleghi votate. La votazione è chiusa.
Presenti: 34
Votanti: 24
Favorevoli: 24
Astenuti: 10 (Bertin, Cerise, Chatrian, Donzel, Carmela Fontana,
Patrizia Morelli, Perron, Rigo, Rosset, Laurent Viérin)
Il Consiglio approva.
Ora, analizziamo l'emendamento n. 3 presentato sempre dalla II
Commissione. Possiamo dare lo stesso risultato? O lo mettiamo in
votazione? Stesso risultato colleghi? Stesso risultato.
Ora vi è il sub-emendamento presentato dai gruppi ALPE, Pd e UVP
all'emendamento n. 4 della II Commissione. Qualcuno vuole
presentarlo? La parola al collega Chatrian.
Chatrian (ALPE)
- Sì, grazie Presidente, per illustrare
il nostro emendamento.
Sarò molto sintetico in quanto questa mattina mi sembra che
abbiamo affrontato a più livelli, a nostro avviso la necessità è
quella di avere tutte le carte scoperte nelle decisioni, nella
programmazione, nel merito e soprattutto nella pianificazione delle
società partecipate e controllate. Non ci soffermiamo però sulla
forma, nel senso che noi abbiamo proposto quest'emendamento con un
tetto che, a nostro avviso, poteva essere di un attivo dello stato
patrimoniale superiore ad 1 milione di euro, poi, se alla
maggioranza questo può essere d'aiuto, possiamo assolutamente
alzare l'asticella del milione di euro fino a 2 milioni, a 3
milioni, l'obiettivo qual è? L'obiettivo è che grandi società che
operano nel mercato dell'energia...faccio un esempio: CVA S.p.A.,
debbano rientrare nella discussione, nel confronto, nel dibattito
operativo-strategico triennale e annuale in maniera sistematica, in
maniera metodica. Va quindi ad implementare quella che è
l'impostazione dell'emendamento n. 4 della commissione, che, a
seguito di modifiche nazionali, la Valle d'Aosta è obbligata ad
inserire le società
in house
, le tre società
in
house
, quindi INVA, Finaosta e Società di Servizi, noi andremmo
oltre, perché, a nostro avviso, società, come dicevo prima CVA,
Structure Vallée d'Aoste, Complesso Ospedaliero Umberto Parini,
Nuova Università Valle d'Aosta, Autoporto, la Cervino S.p.A., la
Courmayeur S.p.A., la Monterosa S.p.A., debbano comunque...avere
questa possibilità come Consiglio di dibattere, confrontarci e
prendere delle decisioni: ecco lo spirito di quest'emendamento va
in quella direzione.
Io penso che questa mattina abbiamo discusso sulle società
controllate e partecipate, a nostro avviso, a livello di gruppo
ALPE è necessario per non dire indispensabile ed urgente...ecco che
chiediamo uno sforzo alla maggioranza tutta, quello di lasciare,
perché no?, un passo avanti per la prossima legislatura su
quest'argomento, a nostro avviso, capitale.
Presidente
- La parola all'Assessore La Torre.
La Torre (GM)
- Come ha detto bene il collega Chatrian,
abbiamo avuto modo di parlare di questo argomento già stamattina,
io credo che noi con grande determinazione, come maggioranza,
abbiamo portato all'interno della commissione il dibattito sulle
società partecipate volendo introdurre il principio del controllo
analogo e lo abbiamo fatto anche con una certa determinazione,
oserei dire anche in un tentativo bipartisan di trovare poi,
attraverso una legge sulle società partecipate, quello che poteva
essere un accordo su cui in qualche modo avevamo discusso anche in
aula in Consigli precedenti. In questo senso, proprio perché ci
abbiamo creduto e ci crediamo, vedendo che la legge non aveva un
suo sviluppo, abbiamo preferito introdurlo come un emendamento,
quello del controllo analogo, di commissione, alla legge di
assestamento. In questo senso io credo che abbiamo dimostrato una
completa e forte volontà di andare in tale direzione.
È chiaro che poi abbiamo voluto distinguere fra quelle che sono
le società che sono sul mercato, il controllo diretto, e quelle
indirette e in questo non abbiamo previsto, come lei invece chiede,
tutta una serie di società che in qualche modo lei per vari motivi
oggi presenta come necessarie da essere introdotte. Noi su questo
quindi non siamo d'accordo, ma io cito un esempio per tutti, quello
di cui forse se n'è parlato anche di più, che è un po' anche quello
del Casinò, che in qualche modo esce da quella che è la logica,
anzi deve proprio uscire da quella che è la logica della pubblica
amministrazione. Stamattina stessa si diceva proprio questo: alcune
società, quelle che sono sul mercato, non devono rientrare
costantemente nella logica della pubblica amministrazione. Proprio
in questo senso io le faccio un riferimento parlando del Casinò:
durante questa legislatura noi siamo andati incontro addirittura
alla cessione dell'intero patrimonio immobiliare della Regione a
vantaggio del Casinò, proprio per andare in questa direzione
di...come dire? di opportunità, di libertà di movimento.
Faccio anche presente che, per esempio, sempre parlando del
Casinò, che era uno degli argomenti importanti, esiste il
disciplinare, che difatti diventa il vero strumento di
regolamentazione e anche il modello stesso nuovo che noi abbiamo
mandato a quel tipo di società, per esempio, introducendo il
principio dell'amministratore unico, così come è stato fatto in
altre società di questo tipo. Va proprio nella direzione non solo
di semplificare, ma anche di ridurre quelli che sono i costi di
gestione. È evidente quindi che noi distinguiamo tra società che
sono sul mercato e società che non lo sono, quindi non dobbiamo
confondere, a nostro avviso, le dirette e le indirette ed è per
questo che insistendo, quindi condividendo anche con voi la
necessità di introdurre il controllo analogo, non possiamo
essere...non siamo d'accordo su questa vostra estensione che, a
nostro avviso, in questo caso non è opportuna.
Presidente
- Ha chiesto la parola il collega
Chatrian.
Chatrian (ALPE)
- Sì, grazie Presidente.
Assessore La Torre, non ci ha assolutamente convinto la sua
posizione e soprattutto non ci trova d'accordo, siamo su due poli
completamente diversi. Lei ha fatto un esempio, ma forse non era
l'esempio calzante, Assessore La Torre, mi ha parlato della casa da
gioco, poteva fare un esempio come CVA. Penso che stamattina
abbiamo fatto discussioni, abbiamo comunque messo sul tavolo tutta
una serie di criticità, o quanto meno riflessioni legate al fatto
che stiamo parlando comunque di risorse di natura pubblica, stiamo
comunque parlando di risorse di natura che vanno a ricadere nel
sistema collettivo, nel bene collettivo, a nostro avviso, più che
mai in un momento di grande difficoltà - è stato detto questa
mattina le risorse economiche del bilancio regionale hanno avuto
una riduzione molto importante: da 1.700 milioni di euro a 1.300
milioni di euro - noi riteniamo che queste risorse devono essere
utilizzate in una totale trasparenza per quanto riguarda le
assunzioni, le forniture, le gare, le procedure negoziate, più
negoziate o meno negoziate, io penso che questa era...è tuttora la
sfida più delicata e importante che la politica ha.
Questa mattina l'Assessore La Torre parlava di trasparenza verso
l'esterno, anzi rendere conto, benissimo, io penso che
quest'emendamento vada proprio in quella direzione: di rendere
conto, nessuno deve nascondersi, le società controllate e
partecipate hanno una normativa diversa rispetto a quella di natura
completamente pubblica, ma stiamo comunque parlando di risorse
pubbliche. A nostro avviso, proprio per evitare eventualmente delle
zone d'ombra, se ci sono delle zone d'ombra, l'obiettivo di
quest'emendamento era portare all'interno del Consiglio regionale
questo dibattito, questa trasparenza necessaria e soprattutto delle
possibilità da mettere in campo per tutta la collettività e non
solo per poche o pochissime persone.
Président
- Merci. A demandé la parole le collègue
Zucchi.
Zucchi (PdL)
- Io vorrei intervenire per spezzare una
lancia, dare il merito all'Assessore La Torre che su questo
argomento proprio personalmente si è speso e per chi, come me, come
voi colleghi avete seguito i lavori nella commissione, nella I
Commissione che si è occupata di questi argomenti, dovremmo anche
riconoscere che quest'argomento è stato fortissimamente voluto
dall'Assessore La Torre, che l'ha inserito. Mi sembra anche giusto
dover sottolineare il fatto che se forse l'Assessore non l'avesse
inserito all'interno della bozza di legge, che poi, purtroppo, non
ha avuto modo di essere presentata in aula...questo è un argomento
che è stato comunque inserito per una sua precisa volontà, un
argomento che, come è stato spiegato dall'Assessore, è un passo in
avanti, che diversamente non era stato previsto, né che prima c'era
e sicuramente si può pensare di estendere, ma in una fase
successiva, io ritengo che così come è stato congeniato, con
quest'emendamento, il controllo analogo, sia un fatto positivo che
va ad interessare le società più importanti e in questo senso non
va ad appesantire quello che comunque è il ruolo e il controllo,
che comunque è sempre riservato da parte delle commissioni e da
parte della Regione.
Noi quindi riteniamo che con quest'emendamento si possa
tranquillamente...con quest'inserimento del controllo analogo, così
come è stato concepito, si possa essere già tranquilli che un primo
passo sia stato fatto in una maniera positiva.
Président
- La parole au collègue Donzel.
Donzel (Pd-Sin.VdA)
- Per quanto riguarda il Partito
democratico, noi ci sentiamo invece molto più vicini alle
considerazioni dei gruppo ALPE e UVP, che hanno condiviso con noi
l'emendamento, e, come bene ha chiarito il collega Chatrian, la
natura di questo emendamento...non si vuole negare merito
all'Assessore La Torre, che ha posto un problema, che ha cercato di
fare un passo avanti, nessuno vuole togliere questo merito, però
vogliamo ribadire che quanto è presentato qui non inficia
l'attività assolutamente di tali società e tutt'altro ha lo scopo
invece di rendere sempre più trasparente la politica, l'attività
pubblica. Si tratta di denaro pubblico, i cittadini hanno diritto
di conoscere esattamente come viene investito, utilizzato questo
denaro, credo che dire: "facciamo un passo alla volta"...forse
questo passo alla volta è venuto il momento di farlo veramente fino
in fondo e quest'emendamento va in questa direzione. Se la politica
vuole cambiare, faccia questo passo senza esitazioni, dia un
segnale forte all'esterno, che non c'è nulla da nascondere, che i
conti sono pubblici, trasparenti e che quest'aula è a conoscenza di
come viene usato il denaro pubblico: questo è lo spirito di tale
emendamento e noi lo sosterremo anche in sede di votazione.
Presidente
- La votazione è aperta sull'emendamento.
Tutti hanno votato? Okay, possiamo chiudere la votazione. La
votazione è chiusa.
Presenti: 33
Votanti: 33
Favorevoli: 10
Contrari: 23
Il sub-emendamento non è approvato.
Vi è ora l'emendamento n. 4 della II Commissione, che introduce
l'articolo 21 quater. Possiamo metterlo in votazione? La votazione
è aperta. Tutti hanno votato? La votazione è chiusa.
Presenti: 34
Votanti: 24
Favorevoli: 24
Astenuti: 10 (Bertin, Cerise, Chatrian, Donzel, Carmela Fontana,
Patrizia Morelli, Perron, Rigo, Rosset, Laurent Viérin)
L'emendamento è approvato.
Ora, vi è l'emendamento 2 presentato da ALPE, Pd e UVP. Qualcuno
vuole illustrarlo? La parola al collega Donzel.
Donzel (Pd-Sin.VdA)
- Grazie Presidente.
È con un po' di rammarico che dobbiamo presentare
quest'emendamento, perché, in realtà, l'auspicio, le premesse di
una votazione di un ordine del giorno all'unanimità in questo
Consiglio avevano fatto sperare che ben altra sorte avrebbe avuto
la questione del tetto del compenso ai manager pubblici. Devo dire
che i lavori in commissione hanno anche avuto una partenza molto
interessante, c'è stato anche, devo dire, un contributo valido da
parte degli uffici, sono arrivati elementi che ci consentivano di
lavorare in questa direzione...e peraltro prendere atto che altre
Regioni hanno già legiferato in questa direzione anche in maniera
più organica e più complessa. Era importante per noi che questa
legislatura desse dei segnali forti, insomma, non siamo riusciti a
ridurre il numero dei consiglieri regionali, non siamo riusciti a
ridurre il numero degli assessorati, che si sono ridotti per
consunzione, potevamo dare un segnale nella riduzione dei compensi
ai manager, che sicuramente sono davvero fuori da ogni limite,
anche, diciamo, in relazione a leggi fatte da Regioni a Statuto
ordinario, Regioni anche molto più grandi di noi, con anche aziende
di dimensioni molto superiori alle nostre.
L'idea di mettere questo tetto a 160 mila euro quindi non è
un'idea campata in aria, esiste una Regione che ha fatto una scelta
analoga, cioè di prendere a riferimento il compenso del Presidente
della Regione, a cui non mancano certo le responsabilità, e quindi
ragionare che chi gestisce una società all'interno di un contesto
regionale così ampio non debba guadagnare più del Presidente della
Regione. Ci rendiamo conto che non è di facile applicazione, ci
sono dei rinnovi contrattuali, eccetera, quindi il comma 2 prevede
appunto che la disposizione abbia il decorso legato ai cosiddetti
"rinnovi contrattuali". In questo senso pensiamo che questo
Consiglio dovrebbe onorare gli impegni che ha preso attraverso la
mozione all'unanimità.
Président
- La parole au collègue Bertin.
Bertin (ALPE)
- Grazie Presidente.
Questo dei tetti agli stipendi dei manager pubblici è un
argomento che abbiamo tentato di introdurre in questo Consiglio più
volte in tale legislatura. L'abbiamo fatto alcune volte con degli
emendamenti alla finanziaria, l'ultima volta avevamo convertito un
emendamento in un ordine del giorno. In quell'occasione avevamo
trovato in Consiglio regionale un accordo tra tutte le forze
politiche per affrontare la questione e per porre un limite appunto
a questi stipendi. Questo è un argomento che non riguarda solo la
Valle d'Aosta, ma pure altre Regioni italiane, come sottolineava in
precedenza il Consigliere Donzel, sono intervenute su
quest'argomento, ma è un argomento che è all'ordine del giorno in
molti Paesi europei, dalla Svizzera, che recentemente ha
approvato...i cittadini svizzeri che hanno approvato un referendum
propositivo appena 15 giorni fa, che introduce un limite non
soltanto ai manager delle società pubbliche, ma un limite a tutte
le società quotate in Borsa, s.p.a. con sede legale in
Svizzera.
Stesso discorso è stato affrontato qualche tempo fa dal
Presidente Hollande in Francia. È un argomento appunto ormai
all'ordine del giorno nell'agenda di molti Paesi europei, anche
perché la crisi finanziaria ed economica ha messo in evidenza la
necessità di porre dei limiti a certe esagerazioni in fatto di
stipendi, soprattutto quando essi non sono legati a dei conseguenti
benefici per il pubblico. Nonostante questo, nonostante l'accordo
trovato in extremis in occasione della finanziaria nel novembre
scorso, i lavori della commissione, che sono stati per certi
aspetti anche interessanti, alla fine non hanno prodotto niente, se
non una bozza di proposta di legge da parte della maggioranza, che
poi alla fine la stessa maggioranza ha rinnegato, anche perché
interveniva in modo insignificante, credo che alla fine non avrebbe
cambiato niente. Si è evidenziata da questo punto di vista una
mancanza di volontà politica da parte della maggioranza di
affrontare tale questione, che certamente è complessa, ma era
l'occasione per farlo e abbiamo avuto il tempo...e quella che si è
evidenziata è la mancanza di una volontà politica. Per questa
ragione abbiamo presentato, abbiamo sottoscritto questo
emendamento, che ripropone lo stesso argomento sotto forma diversa
nel tentativo di introdurre tale limite, che ormai già altre
Regioni in Italia hanno fatto.
Président
- A demandé la parole le collègue Zucchi.
Zucchi (PdL)
- Vorrei ringraziare i colleghi Bertin e
Donzel, che nell'ambito del loro intervento hanno riconosciuto che
insomma la commissione ha cercato fino alla fine di trovare una
soluzione condivisa sull'argomento oggetto di quest'emendamento.
Voi sapete quanto io in modo particolare mi sia profuso per cercare
di trovare una quadra, di trovare una soluzione che anche
nell'ultima riunione della commissione medesima...in questo senso
vorrei anche ringraziare il lavoro del dottor Gentile dell'Ufficio
legislativo...che hanno comunque collaborato per cercare di trovare
delle soluzioni tecniche che poi, come è stato ricordato dal
collega Donzel, non hanno avuto seguito e ne approfitto di questo
intervento in aula per significare quella che è la posizione, così
come ho fatto in commissione, del PdL sull'argomento in oggetto: il
PdL ritiene che su questo argomento non è...non solo da oggi
effettivamente si debba trovare un elemento, diciamo, di novità e
di sobrietà.
Il limite che è stato fissato all'emolumento del Presidente
della Regione pertanto in linea di massima potrebbe essere anche
condivisibile: questo l'ho detto in commissione, questo lo ripeto
oggi in aula. Il fatto però che l'emendamento sia stato espresso in
una maniera così rigida...i colleghi della commissione lo sanno,
perché anche questa mattina abbiamo avuto modo di parlarne, io
avevo dato la disponibilità anche ufficiosamente di votare
quest'emendamento qualora ci fosse l'inserimento di una clausola di
salvaguardia: una clausola che andasse ad individuare nel concetto
del merito anche la possibilità di derogare per i manager che,
presentando dei risultati positivi, quindi avessero una funzione di
merito, potessero andare anche oltre il limite del Presidente della
Regione, perché qui dobbiamo distinguere tra le società che operano
in regime di concorrenza, quindi sono sul mercato e hanno
determinati fatturati e che quindi necessitano di manager di un
certo peso, di una certa importanza, ai quali si deve chiedere un
risultato di una certa importanza rispetto alle società che invece
non vanno sul mercato. Il PdL ha tenuto a distinguere in questo
senso, fino all'ultimo ha cercato di proporre con una bozza di
legge l'inserimento di questo concetto: il concetto del merito sia
in senso positivo, sia nel senso negativo, cioè di andare a
premiare coloro i quali, i manager, che presentino dei risultati
positivi con i fatti oggettivi e che quindi si possa consentire che
la Giunta possa derogare oltre in senso positivo nel momento in cui
questi Signori lo meritano e analogamente andare ad individuare i
manager - purtroppo ce ne sono anche diversi e tanti in questa
regione - che presentano in una maniera crescente dei risultati
sempre più negativi, allora in quel caso intervenire in una maniera
inversa. Questo era lo spirito che era contenuto nella bozza di
legge che io ho presentato nell'ultima riunione di commissione e
che pertanto non ha avuto poi...per le divergenze di opinione che
succedono, che accadono all'interno di una maggioranza e comunque
all'interno di un Consiglio che ha diverse sensibilità
sull'argomento.
Il PdL - ripeto - quindi avrebbe anche accettato l'inserimento
dell'abbassamento del limite a 160 mila euro, che è l'emolumento
del Presidente della Regione, peraltro con questo tipo di
accorgimento, accorgimento che nell'emendamento non c'è. Io avevo
pregato anche i colleghi di considerare questo tipo di eventualità,
nel momento in cui quest'eventualità non c'è, noi non siamo gelosi,
se un manager produce bene e quindi anche guadagna 300 o 400 mila
euro: l'importante è che il manager dimostri alla collettività che
questi soldi se li merita, purtroppo ultimamente non ne vediamo
tanti di manager che dimostrino di valere i soldi che guadagnano...
L'inserimento di un principio però...ci sembra un principio che va
incontro a quello che è il concetto del merito, che sarà comunque
oggetto da parte del PdL di un punto qualificante del programma
elettorale, quindi siamo desolati - lo dico anche come Presidente -
di non aver potuto completare l'iter in commissione con la
presentazione in aula di un disegno di legge che andasse in tale
direzione. Presenteremo peraltro questo nostro concetto, che ho
cercato in cinque minuti di esprimere in aula, nell'ambito del
nostro programma elettorale.
Presidente
- La parola all'Assessore La Torre.
La Torre (GM)
- Grazie Presidente.
Il Consigliere Bertin introduce bene l'argomento, infatti questo
è un dibattito non solo nazionale, ma anche europeo e anche questo
Consiglio si è posto tale questione: quando ha votato la
risoluzione, ha espresso una volontà comune, che era quella di
trovare una soluzione a questa problematica all'interno della
commissione...soluzioni che c'erano anche in qualche modo e
cercavano di raccogliere, come ha spiegato bene il collega Zucchi,
le diverse sensibilità, tant'è vero che questo argomento, per
qualche verso, vede anche lo Stato impegnato: lo stesso Stato ha
già individuato una soglia, quella dei 280 mila euro, che, se non
sbaglio, è quella del Presidente della Corte di Cassazione. In
questo senso quindi io credo che questo sia un argomento serio, che
non sia il problema di fare...come dire? delle norme
ad
personam,
visto che poi in Valle d'Aosta, tutto sommato, noi
abbiamo la fortuna di non avere numerosi manager che abbiano quel
tipo di retribuzione, ma al contrario che debba essere affrontato
proprio in quella maniera bipartisan com'è partito. Credo quindi
che, se non si vogliono prendere scorciatoie così un po'...diciamo
di fine legislatura, anche un po' demagogiche se si vuole,
all'interno di un dibattito serio, a mio avviso, vada consegnato
con le stesse intenzioni alla prossima legislatura, affinché possa
prendere su tutto il quadro delle partecipate, quindi anche sugli
emolumenti, ma anche sui benefit, su tutto quello che gira intorno
alle partecipate, delle decisioni bipartisan e condivise e quindi,
a nostro avviso, va respinto.
Président
- La parole au collègue Salzone.
Salzone (SA)
- Sì, brevissimamente solo perché su
quest'argomento in commissione ho fatto di tutto per cercare di
spiegare con delle motivazioni, credo sufficientemente serie, qual
era la posizione che avevamo tenuto. Noi da subito abbiamo
accettato di affrontare questo problema, da quando fu fatta in
Consiglio una risoluzione mi pare e per primi in quell'occasione
abbiamo detto che questo forse era un problema difficile da
affrontare, perché l'evoluzione stessa delle situazioni delle
partecipate anche a livello nazionale aveva un suo iter che era in
itinere. Questo è un argomento che, secondo me, è stato trattato
con un pochino di fretta e devo dire anche con un pochino di
superficialità, ma lo dico a me stesso. Ritengo che, quando abbiamo
cominciato ad affrontare la materia in commissione, lo abbiamo
fatto tutti in modo molto serio, ma evidentemente anche il lavoro
prodotto non era supportato, diciamo così, da una serie di
elementi, che consentissero di avere un risultato ottimale con
serenità, come dicevo prima, l'evoluzione stessa della materia a
livello nazionale e con alcuni paletti già fissati in alcune
Regioni non sono del tutto chiari o sono contrastanti tra Regione e
Regione.
Io ritengo che su quest'argomento sia assolutamente necessario
fermarsi un attimo, fare dei ragionamenti seri, magari nominare
anche una commissione apposita, perché l'argomento è fortemente
importante e impattante anche sotto il profilo economico e non può
essere ridotto alla semplice riduzione del compenso di alcuni
manager, che sono i soliti di cui si parla; credo che debba essere
fatto un lavoro più articolato e si debba tenere conto di tutta una
serie di problemi che sono stati posti nella commissione stessa e
su cui oggi forse non è opportuno scendere nei particolari.
Ho detto anche che alla vigilia di elezioni importanti come le
nostre il rischio di fare un testo di legge o approvare un testo
non esauriente di tutte quelle questioni che abbiamo posto sul
tavolo non sia serio e credo che sia un'assunzione di
responsabilità quella di dire che ognuno di noi ne parli anche nei
propri programmi elettorali, dica esattamente quale tipo di società
vuole e quali sono i compensi che debbono essere dati ai dirigenti,
dopodiché tra qualche mese, quando ci sarà la nuova maggioranza,
avrà l'onere e il compito di approfondire in modo più serio tale
questione e fare un testo che abbia un risultato migliore di quello
che abbiamo proposto finora.
Presidente
- Possiamo mettere in votazione? No? Ha
chiesto la parola il collega Donzel.
Donzel (Pd-Sin.VdA)
- Solo una piccola precisazione,
perché è giusto distinguere tra le varie posizioni, devo
riconoscere che, al di là della sfumatura rispetto al fatto di
riconoscere degli incrementi, la posizione del PdL in commissione è
risultata chiara. Devo cioè dire più sfumate altre posizioni...o
non posizioni, perché applicare come nella bozza di legge che è
piovuta in commissione di fatto la normativa del "Governo Monti",
che si riferiva ad un tetto di oltre 270 mila euro, era
assolutamente allontanarsi da quello che era lo spirito del voto
unitario di questo Consiglio regionale. Quando parliamo di lavorare
seriamente in commissione, quindi non parliamo di presentare testi
provocatori, testi che all'interno contengono invece, a fronte di
un non tetto ai manager pubblici, perché il "tetto Monti" in Valle
d'Aosta non ha nessun significato né economico, né politico, anzi è
il recepimento di una norma di un Governo che è stato contestato
fino ad ieri e ad oggi...si introduceva in questa bozza di legge
pure il blocco invece degli stipendi, per esempio, in questi giorni
sta per adire al risultato finale la questione del contratto dei
metalmeccanici, che sappiamo essere applicato ai dipendenti
dell'INVA, sappiamo che c'è una contrattazione integrativa, lì
invece si andava a bloccare la contrattazione integrativa per i
dipendenti.
Cerchiamo allora di capirci, se in commissione, se in Consiglio
regionale votiamo il tetto ai manager, non presentiamo in
commissione una legge che invece mi blocca lo stipendio dei
dipendenti, in particolare di quelli dell'INVA, che da anni
aspettano l'integrativo, cioè questo è un colpo basso. Non si dica
poi che qualcuno fa delle forzature, arriva, vogliamo lo spirito
bipartisan, mi sembra che sia bellissimo questo spirito bipartisan
che invocate tutte le volte che la minoranza vi chiede di
ottemperare addirittura ad una risoluzione comune. Mi pare che
tutto il resto del discorso dell'assestamento di bilancio sia stato
assolutamente "unipartisan", avete fatto la maggioranza dura e
pura: "questo pensiamo, questo votiamo...", avanti, avanti, avanti!
Vediamo allora di essere seri, non si può pensare di terminare
questa legislatura senza essersi pronunciati.
Giustamente poi ha ragione il collega Salzone: c'è la campagna
elettorale, in campagna elettorale voi andrete a dire: "noi vi
riaumentiamo lo stipendio, noi pensiamo che sia troppo poco, ve lo
vogliamo aumentare", ma almeno abbiamo dato un segnale chiaro che
abbiamo rispettato un mandato preciso che aveva dato questo
Consiglio regionale, che era mandato alla commissione di ridurre e
posso capire che ci sia nell'ottica della riduzione chi, come il
PdL, che dice:
"io vorrei distinguere fra chi ottiene risultati
e chi no"
. Non c'è stata la possibilità di fare questa
discussione, c'è stato tutto un intreccio di altre norme infilate
dentro, che non c'entravano nulla con questo tipo di discussione,
nella bozza che abbiamo visto noi.
Dal nostro punto di vista, quindi, di fronte ad un impegno,
bisogna che ci siano atti conseguenti e qui ci si prende una
responsabilità anche davanti proprio ad una campagna elettorale che
sta per arrivare, mancano delle risorse, abbiamo visto
prima...abbiamo preso dei soldi della zootecnia per far funzionare
dei cantieri forestali, qui c'è un segnale da dare, lo vogliamo
dare che riduciamo i compensi ai manager? Oppure no? Qui si vota e
ognuno farà le sue valutazioni, poi c'è la campagna elettorale per
dire: "noi vogliamo dare più soldi ai manager", fatela questa
campagna elettorale!
Presidente
- Possiamo mettere in votazione l'emendamento
2 dell'ALPE, Pd e UVP? La votazione è aperta. Tutti hanno votato?
Chiudiamo la votazione. La votazione è chiusa.
Presenti: 33
Votanti: 33
Favorevoli: 10
Contrari: 23
Il Consiglio non approva.
Mettiamo ora in votazione l'articolo 23. Invito i colleghi a
stare in aula durante le votazioni. Scusate, mettiamo in votazione
l'articolo 22. La votazione è aperta. Votate. Possiamo chiudere la
votazione.
Presenti: 34
Votanti: 34
Favorevoli: 24
Contrari: 10
Il Consiglio approva.
Articolo 23: stesso risultato. Articolo 24: stesso risultato.
Articolo 25: stesso risultato. Articolo 26: stesso risultato.
Articolo 27: stesso risultato. Allegato A: stesso risultato.
Allegato B: stesso risultato. Allegato C: stesso risultato.
Allegato D: stesso risultato.
Mettiamo allora in votazione la legge nel suo complesso. Ci sono
dichiarazioni di voto? Ci sono richieste per dichiarazioni di voto?
Nessuno vuole intervenire? Possiamo mettere in votazione la legge
nel suo complesso. No, la parola al collega Donzel.
Donzel (Pd-Sin.VdA)
- Una breve dichiarazione di voto,
perché riteniamo importante rimarcare alcune considerazioni.
Intanto, riferendomi anche alla condizione politica che stiamo
vivendo, in quest'aula va dato atto che si è riconfermata una
maggioranza allargata al PdL, che fino a qualche giorno fa,
leggendo i giornali, mi pareva la Stella Alpina avesse sonoramente
smentito. Stamattina abbiamo preso atto che, senza i tre voti del
PdL, non sarebbe passato il rendiconto di bilancio, che è passato
con 19 voti, quindi, di fatto, la presenza del PdL in aula è stata
politicamente determinante e quindi, al di là dei balletti, dei
trucchetti: "andiamo alle elezioni solo le forze autonomiste, poi
al secondo turno entra chi...non entra chi...", cioè, i cittadini
valdostani hanno preso atto che questa maggioranza sta in piedi se
c'è il PdL, se no, cola a picco. Questo è un dato di realtà, niente
di male, noi siamo sempre stati perché sia un gioco palese,
l'elettore abbia chiaro che cosa va a votare, quindi l'elettore sa
che, se vota per l'Union Valdôtaine e la Stella Alpina, si porta
dietro anche il PdL: questa è una considerazione politica dovuta e
il fatto che il relatore di questi importanti provvedimenti sia
stato Lattanzi ha un significato politico ben preciso che non può
essere mascherato.
Devo poi dire che tutti i complimenti che ha ricevuto, l'elogio
che Salzone gli ha fatto la dice lunga sul fatto che l'intesa è
profonda e vera e allora, insomma, il fatto politico è sotto gli
occhi di tutti, poi possiamo giocare a fare appunto questo
trucchetto delle elezioni: "ma no, noi siamo solo Autonomisti, non
siamo col PdL", eccetera, ma la realtà dura dell'aula è questa! Lo
so che si agita un po' il collega Comé, perché, ogni volta che io
parlo, lui va in escandescenza, non so, ha un'idiosincrasia nei
miei confronti, siamo vicini di casa, probabilmente è questo che lo
innervosisce, questo fatto lo innervosisce, non riesce a più a star
zitto, ma può anche lui tranquillamente schiacciare un tasto e
prendere la parola, sempre che qualcuno dai banchi della
maggioranza gliene dia l'autorizzazione, perché sappiamo che, prima
di poter liberamente intervenire come Consigliere regionale,
bisogna prima presentare una richiesta. Al di là di questa piccola
polemica, lo so lei aveva preparato magari una campagna elettorale
in cui doveva mascherare il PdL, ma ce l'ha in casa e le conviene
tenerselo se vuole avere i voti per fare approvare le leggi.
Al di là di tali questioni, la sensazione che noi abbiamo avuto
è di una serie di provvedimenti che non tengono pienamente conto di
quella che è la crisi reale che vive questa regione. Noi abbiamo
sentito ancora una volta raccontare che sono stati difesi tutti i
servizi, sono stati difesi tutti gli impegni nel campo della
sanità, ma noi sappiamo che è alle porte l'esternalizzazione di
tutti i servizi domiciliari, noi sappiamo che ci sono...sono in
trattativa riduzioni nei contratti degli stagionali degli impianti
a fune, noi sappiamo che la realtà è molto più dura di quella che
viene dipinta e anche quando si cita giustamente l'ottima relazione
della Corte dei Conti, citando il reddito medio pro capite, un
attento ragioniere come il collega Lattanzi si dimentica che questa
è la media del pollo, cioè ce n'è uno che se lo mangia tutto intero
e ce n'è un altro che sta a guardare quello lì che mangia e non ce
l'ha. È chiaro poi ...
(interruzione di un consigliere, fuori microfono)
...e certo, ma infatti le ribadisco lei ha citato correttamente
la media del pollo, che è la media che dice che qui c'è qualcuno
che ne mangia due di polli e ce n'è qualcuno che sta a guardare. Le
posso garantire che non sono invenzioni, perché mi faceva notare il
collega Rigo che il Banco alimentare ha finito le scorte, in tre
mesi le scorte di sei mesi, vuol dire che c'è gente che va al Banco
alimentare in modo sempre maggiore; non la vogliamo vedere questa
Valle d'Aosta? Non la vogliamo raccontare in quest'aula? La
vogliamo mascherare? Noi diciamo che non ci sta bene la media del
pollo, vogliamo che questa ricchezza che c'è in Valle d'Aosta sia
distribuita in modo diverso: questo è lo spirito; secondo noi,
ancora una volta non si fa quest'operazione, anzi addirittura -
l'abbiamo visto con alcuni emendamenti - si peggiora la
situazione...
Presidente
-Grazie collega.
Donzel (Pd-Sin.VdA)
- ...di chi già è in difficoltà. Non
condividiamo quindi quest'impostazione e naturalmente saranno poi
gli elettori a decidere qual è l'impostazione migliore.
Presidente
- Grazie. La parola al Consigliere Viérin.
Viérin L. (UVP)
- Merci Présidente, pour déclaration
d'intention.
A seguito delle note vicende del bilancio di previsione,
costruito in autunno senza possibilità di discussione o di
modifica, presentato in tutta fretta, attorno al quale si era
creato parecchio malumore, molta preoccupazione, ci apprestiamo ad
approvare oggi quest'assestamento a seguito della discussione e
presentazione del rendiconto, occasione utile per accertare la
fondatezza dei rilievi allora espressi, ma che si perde oggi come
occasione per rivedere scelte che, secondo noi, si sono rivelate
sbagliate. Preoccupazioni e dubbi che all'epoca avevo espresso e
apertamente manifestato, ricordo la lettera al collega La Torre,
dichiarazione anche in sede di approvazione in Giunta votando per
senso di responsabilità, ma sottolineando la contrarietà al metodo
adottato, la totale mancanza di concertazione, l'assenza di una
condivisione di un atto così importante, che doveva disegnare la
prospettiva e l'impronta della nostra Regione in questi anni a
venire.
Al di là delle difficoltà del momento, oltre ad una mancanza di
visione d'insieme, un'impronta che si rileva oggi non
corrispondente alle esigenze della nostra comunità, assieme a
preoccupazioni e a grandi incertezze su importanti settori, oggi,
attraverso questo rendiconto di cui abbiamo discusso oggi, emergono
questi paradossi della costruzione unilaterale, con logiche
superate, applicate ad una società in profonda evoluzione e
discutiamo un assestamento nel quale, malgrado un'importante fetta,
un'importante cifra da riassegnare, non si vanno a ricalibrare,
malgrado questa opportunità, certe scelte, secondo noi, molto
discutibili e tutt'altro che lungimiranti, oltre, secondo noi, a
non ritrovare una pianificazione, una visione del futuro di questa
comunità, anche rapportato appunto al momento che stiamo vivendo.
Per questo il nostro voto sarà contrario, continuiamo a non capire
infatti i paradossi di quest'impostazione, dove certi investimenti
su alcuni settori, a nostro avviso non sempre prioritari,
continuano, come quello non solo sulle grandi opere o i grandi
investimenti a volte superflui e sproporzionati, per non dire
sbagliati, ma anche, come in sede di assestamento, i milioni sulla
sperimentazione della TV digitale in un momento dove questa
profonda crisi avrebbe potuto magari vedere slittare questi
investimenti, in cui non si vogliono operare i tagli su questi
settori dove si deve urgentemente intervenire...la discussione
sulle società partecipate, non c'è la volontà, mentre si fanno
morire certi settori come gli Enti locali, i sociali, i servizi
alla persona sul territorio in una regione che da mesi è in ritardo
con i pagamenti alle imprese.
Noi riteniamo che si continui a mettere la polvere sotto il
tappeto, ma che la situazione reale sia veramente drammatica. Un
modello che, per mantenere certe grandi opere portatrici di grandi
interessi, spesso provenienti da fuori Valle, non sempre
indispensabili, che vanno oggi più che mai scelte con lungimiranza,
con interventi puntuali, di cui si devono conoscere e garantire le
ricadute attraverso una progettualità regionale integrata, affinché
tutto vada nella medesima direzione e risponda ai medesimi
obiettivi...vede l'Amministrazione rinunciare ai piccoli
investimenti, all'indotto locale connesso a questo e che crea
sviluppo in Valle, al mantenimento anche dei servizi essenziali, un
modello che, tra l'altro, sta diventando l'incarnazione di un
centralismo regionale che tende a ricondurre tutto sotto un unico
decisore e controllore, prediligendo i grandi centri, i grandi
investimenti, senza pianificazione, l'Aosta capitale, piuttosto che
il modello di federalismo valdostano, modello dei Comuni, nel quale
noi crediamo, che tutela il territorio, i piccoli centri, che sia
opportunità per le piccole e medie imprese, che garantisca
autonomia decisionale e finanziaria agli Enti locali, servizi e
indotto sul territorio. Un modello che con questa logica,
nell'incapacità di allocare diversamente le risorse ridotte, senza
un disegno chiaro di sviluppo della nostra Valle e senza essere in
grado di rivedere o, meglio, di ripensare il modello Valle d'Aosta,
non reggerà, secondo noi, alle sfide del futuro.
Président
- La parole au collègue Chatrian.
Chatrian (ALPE)
- Sì, grazie Presidente, per fare una
breve dichiarazione di voto, esplicitata in questi cinque anni di
legislatura...siamo su due posizioni distanti, siamo su fronti
opposti in tanti temi.
Questa mattina abbiamo affrontato nel dettaglio il rendiconto e
il relativo assestamento, ma abbiamo fatto comunque delle
considerazioni del quinquennio di legislatura. Oggi noi, come
abbiamo fatto in questi cinque anni, abbiamo proposto di modificare
l'assetto, quello legislativo, in prima battuta quello delle...è
necessario, urgente e doveroso rivedere il sistema delle società
controllate e partecipate, siamo su due posizioni opposte: da una
parte, la Presidenza Rollandin dice:
"va tout bien, Madame la
Marquise"
, noi diciamo: non va bene, perché questo sistema deve
essere riformato e la lente di ingrandimento deve essere portata
qui, in aula, nel Consiglio regionale e nelle varie commissioni,
passaggio, a nostro avviso, indispensabile e necessario; secondo,
per quanto riguarda la capacità dell'Amministrazione regionale di
liquidare durante l'anno le risorse messe in campo e soprattutto
impegnate.
Prima l'Assessore La Torre menzionava che qualche errore era
stato fatto questa mattina, io mi riferivo indubbiamente al
rendiconto 2012 e impegnato "X", liquidato "Y", Assessore La Torre,
quindi noi cosa diciamo? Cosa abbiamo proposto? Abbiamo proposto
che non si deve più verificare questo e che in settori importanti,
vedi l'economia regionale, vedi il settore economico, vedi la
funzione Agricoltura, si registra una capacità di liquidare durante
l'anno intorno al 28 percento, non è più possibile dato che abbiamo
tante risorse in meno.
Terzo passaggio importante: non avete voluto stanare gli sprechi
che si annidano nella macchina non riformata da questa maggioranza,
peraltro troppo permeabile rispetto alle forzature
ad
personam
, piuttosto che dedita a perseguire l'efficacia e
l'efficienza di tutti.
Quarto passaggio a nostro avviso importante: non si sono
rimodulati gli impegni per gli investimenti e la loro
riallocazione, anche su questo, scusate, magari anche un po'
l'enfasi o anche la presunzione...noi più volte in quest'aula, come
minoranza, abbiamo provato a portare delle idee, abbiamo provato ad
emendare le finanziarie, abbiamo provato a fare delle riflessioni
sui rendiconti e abbiamo provato a proporre di riallocare,
rimodulare quelli che sono gli impegni, indubbiamente ci va...cosa
ci va? Ci va una volontà politica fortissima per riequilibrare,
rimodellare e soprattutto l'obiettivo qual è nel settore degli
investimenti? Impegnare 100 e liquidare 99,9: questo è l'obiettivo
difficilissimo, lo sappiamo, ma questo era uno degli obiettivi da
mettere in campo. L'altra cosa, a nostro avviso, fondamentale, più
volte da noi espressa come sempre con emendamenti e modifiche nelle
sedi di finanziaria è la riforma dello snellimento della Presidenza
della Regione, che non è legata alla persona singola, è legata alla
funzione, all'istituzione e al ruolo, perché l'obiettivo è di far
funzionare meglio il dibattito, il confronto di natura politica sui
temi e non sulla singola persona. Stessa cosa per quanto riguarda
l'attuazione della tanto decantata riforma dell'Amministrazione,
che doveva e deve e dovrà nella prossima legislatura separare il
ruolo politico da quello amministrativo, politico da quello
amministrativo. Non è banale questo passaggio, a nostro avviso, in
questi cinque anni anche su questo abbiamo fatto delle proposte e
anche su questo siamo su due posizioni alternative.
Termino dicendo: questo rendiconto, quest'assestamento ha meno
risorse, indubbiamente, dobbiamo, dovremmo mettere e dovranno
mettere in campo più responsabilità, più trasparenza e più
opportunità nella gestione anche del parapubblico. Citavo poc'anzi
il discorso delle controllate e delle partecipate non come mero
eventualmente peso in più al piede, perché dobbiamo discutere di
scelte, di forniture, di
mission
e di pianificazione, ma
perché stiamo parlando di denaro pubblico e perché dobbiamo rendere
conto ai cittadini come questi soldi, come queste risorse vengono
spese. Netta separazione tra politica e amministrazione, chiarezza
nei programmi politici e maggiore coinvolgimento dei valdostani
nelle scelte di grande impatto sulla qualità della vita e sul
futuro della comunità.
A mio avviso...in sintesi cosa possiamo dire come gruppo di
ALPE? Noi non abbiamo condiviso quest'impianto, abbiamo cercato di
proporre in tanti settori delle alternative, non c'è la volontà di
natura politica, ne prendiamo atto e ci presenteremo ai valdostani
indubbiamente con un progetto alternativo, ma soprattutto più
trasparente.
Presidente
- Ci sono altre richieste di intervento? La
parola all'Assessore La Torre.
La Torre (GM)
- Dispiace, capisco le dichiarazioni di
voto, però alcuni interventi sarebbero stati più utili, anche per
essere...come dire? meglio confutati in un dibattito nel corso
della giornata. Prendo atto di questo, in particolare mi riferisco
anche a quello del collega Laurent Viérin, che in qualche modo
capisco debba anche dare un senso a quelle che sono le sue azioni
anche di tipo politico, comprendo. Credo però che stamattina
abbiamo spiegato con grande precisione quello che è accaduto nel
corso del 2012, gli interventi dello Stato, la difficoltà di
programmazione, addirittura penso di aver fatto anche un passaggio
molto onesto intellettualmente quando ho menzionato le difficoltà
di concertazione, non posso dimenticare sicuramente la sua lettera,
però una lettera che fa anche male ricevere da un
coéquipier
, perché non possiamo dimenticarci che abbiamo
condiviso quanto meno undici dodicesimi di quello che è il
trascorso dell'anno passato e in qualche modo conosciamo entrambi i
fatti che sono accaduti e le motivazioni che hanno portato ad un
susseguirsi anche veloce di alcuni fatti e di alcuni eventi.
Non posso dire quindi che non è vero che lei non abbia scritto
una lettera, però deve anche riconoscermi che la volontà della
concertazione a me non è mai mancata e penso che, di fatto, quello
che è accaduto invece, e forse che è stato ad un certo punto...si è
interrotta una comunicazione, però non credo che, prendendo la
scialuppa di salvataggio della nave, in qualche modo poi si possa
pensare di prendersi...come dire? il diritto di accusare gli altri
di situazioni che non hanno riferimento, anche perché poi la nave
non è affondata, anzi la nave in qualche modo continua ad andare
avanti e si assume le sue responsabilità, che sono responsabilità
importanti, come è stato detto nel corso del dibattito,
responsabilità...hanno il dovere nei confronti dei cittadini di
continuare a garantire il benessere.
Il sistema che noi abbiamo cercato di portare avanti è un
sistema che è quello che ad oggi era impostato e quindi oggi forse
prendiamo atto tutti insieme che è necessario ragionare su un nuovo
tipo di amministrazione, ci mancherebbe altro, siamo qui tutti
quanti per...come dire? per confutare questo ragionamento e
guardare avanti! Ci mancherebbe altro, non è questo il problema che
ci deve dividere! In questo senso devo dire che sono state dette
alcune imprecisioni, non è assolutamente vero che noi non stiamo
pagando i nostri imprenditori, è successo, come abbiamo spiegato
con molta precisione rispondendo alla collega Fontana, che a fine
2012, proprio per rispettare il patto di stabilità tanto
vituperato, abbiamo dovuto ritardare quelli che sono stati i
pagamenti a nostro malincuore e lo abbiamo fatto assumendoci anche
un problema importante, che poi abbiamo trascinato nel 2013, perché
quello che abbiamo spostato dal 2012 ce lo siamo portato nel 2013.
Non è vero però che oggi non stiamo pagando e quindi non è giusto
dirlo, perché...non solo sono regolari, ma addirittura, quando lo
Stato chiede di pagare nei 30 giorni, io devo dire che questa
Regione si può fare il vanto di pagare ben prima dei 30 giorni,
forse dovremo adattarci anche noi a pagare nei 30 giorni,
inteso...arrivare dove lo Stato impone agli altri noi ci arriviamo
come un passo negativo, perché, in realtà, fino adesso abbiamo
sempre pagato nei 15 giorni. In questo senso quindi intervengo
ringraziando anche i colleghi, anche Chatrian e Donzel, per gli
interventi che hanno fatto di chiusura, però penso - e mi dispiace,
lo ripeto, perché ho molta stima anche del collega - che
l'intervento lo poteva fare nel corso del dibattito, perché mi
sarebbe piaciuto confrontarmi di più su questo tema.
Presidente
- La parola al Presidente Rollandin.
Rollandin (UV)
- Sì grazie. La riflessione finale fatta
nelle dichiarazioni di voto credo sia falsata un po' dall'esigenza,
come ho detto nell'intervento precedente, di ricordarci che siamo
in campagna elettorale, perché quando il collega Donzel fa notare
che c'è stato un ritardo dei tre colleghi che sono qui
presenti...quindi questo può succedere, non è la prima volta e dire
che non c'erano...l'hanno visto tutti, tre colleghi sono arrivati
in ritardo, per cui in una votazione non erano presenti, cosa che
può succedere relativamente...questo non giustifica il fatto di
dover dire che ci sono rapporti particolari, tesi, con la
maggioranza che noi abbiamo dato atto dalla maggioranza al lavoro
che è stato fatto dal PdL in quest'aula. Correttamente si va alla
fine di questa collaborazione, che, per quanto ci riguarda, è stata
onesta e corretta, di cui abbiamo dato atto a più riprese, quindi
questo noi non l'abbiamo...nessuno l'ha nascosto, si va verso un
periodo elettorale dove ci sono scelte che in libertà ognuno può
fare. Questo non porta nulla a quello che è il dibattito su quella
che è la variazione di bilancio, che vorrei ricordare...ha detto
l'Assessore all'inizio quali sono i limiti della variazione di
bilancio, è stato detto quali sono stati i passi avanti portati
negli anni rispetto a questa variazione in quanto l'avanzo era
molto inferiore agli altri, è stato detto che cosa è stato fatto
per migliorare quello che è il funzionamento della macchina
regionale e questi sono i dati che lo portano, sono significativi,
quelli che sono stati i passi avanti fatti nei singoli interventi e
sicuramente io voglio dire che da dicembre in avanti non ci sono
stati molti soldi da distribuire, è certo che qualcuno ha avuto
meno e sicuramente noi siamo quelli che abbiamo messo la
meno...perché, tra scelte rispetto al garantire lo stato sociale e
togliere qualche musica popolare, abbiamo scelto di dare
all'aspetto sociale, è vero l'abbiamo fatto, non era semplice, era
più facile distribuire soldi a tutti quelli che venivano per
cantare una canzone, noi non abbiamo più potuto continuare la
stessa musica, siamo dispiaciuti. Siamo dispiaciuti, ma perché
abbiamo fatto delle scelte e l'abbiamo spiegato, abbiamo detto
anche agli interessati che non potevamo fare alcune scelte..."ma ci
aveva detto...", "no, mi spiace, ha detto delle cose che non si
possono...perché abbiamo questo e le scelte sono di un certo
tipo..." e non abbiamo nascosto la faccia: questo è il punto,
quindi non è una questione...
Sul discorso poi qui in quest'aula arriviamo alla fine, per
tutti, in tutti i gruppi, in tutti i movimenti, i partiti c'è stata
un po' di agitazione, non è poi solo a casa nostra, caro Chatrian,
c'è anche un Louvin che se ne è andato, non è per la
febbre...ognuno ha avuto qualche "problemino" all'interno, qualche
piccolo...
(interruzione di un Consigliere, fuori microfono)
...no, ma anche noi portiamo argomenti, nel senso che sembra
quasi che tutto il discorso sia collegato con..."avete talmente
governato male che c'è qualcuno che se ne va", beh insomma, ognuno
ha i propri problemi e credo che le meditazioni ognuno se le faccia
a casa sua, invece di dare dei consigli non richiesti, noi siamo
dell'idea che qui ci sono sicuramente persone degnissime, molto
intelligenti, però riteniamo che sia giusto mantenere quell'aplomb
che c'è stato in questi cinque anni, che io riconosco, riconoscendo
anche che di fronte a difficoltà politiche ognuno se le gestisce
nel modo che crede migliore, nella parte e nelle sedi operative e
non interessano nulla con quello che è il discorso
dell'assestamento di bilancio che...come dire? è stato fatto con
molta onestà intellettuale, dicendo quelle che sono le esigenze
reali della gente, a cui noi abbiamo dato delle risposte serie.
Presidente
- Mettiamo ora in votazione il disegno di
legge nel suo complesso. La votazione è aperta. Tutti hanno votato?
Possiamo chiudere la votazione.
Presenti: 34
Votanti: 34
Favorevoli: 24
Contrari: 10
Il disegno di legge è approvato.
Con questo punto abbiamo esaurito il nostro ordine del giorno e
quindi dichiaro chiusi i lavori di questa seduta.
La sessione termina alle ore 17,50.
