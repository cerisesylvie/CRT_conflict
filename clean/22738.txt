Classificazione
MINORANZE ETNICHE E MOVIMENTI MIGRATORI
Movimenti migratori



Oggetto del Consiglio n. 2194 del 6 ottobre 2006 - Resoconto
OGGETTO N. 2194/XII - Approvazione della mozione:
"Problematiche concernenti i flussi di immigrati nella nostra
Regione".
Mozione
Premesso che:
- il Governo Prodi ha annunciato la riapertura delle quote
dei flussi d'ingresso per l'anno 2006, prevedendo l'arrivo nel
nostro Paese di altri 350 mila immigrati;
- l'incremento continuo della popolazione extracomunitaria in
Valle d'Aosta desta l'attenzione e la preoccupazione di numerosi
cittadini residenti;
ciò premesso
il Consiglio regionale della Valle d'Aosta
Impegna
il Presidente della Regione:
1) ad attivarsi affinché, nell'assegnazione delle residenze a
cittadini extracomunitari, i singoli Comuni valdostani applichino
puntualmente e rigorosamente tutte le norme vigenti in materia,
procedendo a controlli periodici dei componenti che dimorano nelle
singole unità abitative, onde evitare sovraffollamenti o condizioni
igienico-sanitarie precarie ed illecite;
2) a verificare periodicamente, attraverso gli organi
competenti, le effettive condizioni di regolare permanenza nella
nostra regione di coloro che possiedono un permesso di soggiorno
temporaneo;
3) a riconsiderare, nell'ambito delle indicazioni
previsionali che periodicamente la Regione trasmette alla
Presidenza del Consiglio dei Ministri, la sostenibilità di
ulteriori flussi di immigrati nel territorio regionale nel triennio
2007-2009 in rapporto alla reale capacità di assorbimento del
nostro tessuto sociale e produttivo.
F.to: Tibaldi - Frassy - Lattanzi
Presidente
- La parola al Consigliere Tibaldi.
Tibaldi (CdL)
- Come abbiamo scritto in premessa di
questa mozione, il "Governo Prodi" ha annunciato, sin dall'indomani
del suo insediamento, la riapertura delle quote dei flussi di
ingresso per il 2006, prevedendo l'arrivo nel nostro Paese di altri
350mila immigrati. Il provvedimento è stato per ora solo
annunciato, non ci risulta ancora adottato dalla Presidenza del
Consiglio dei Ministri. È naturale che questo nuovo flusso di
immigrati verrà poi distribuito territorialmente in tutte le
Regioni italiane, fra queste anche la nostra Regione, che sta
registrando un incremento continuo della popolazione
extracomunitaria e i dati sono quanto mai significativi; vorrei
citarveli: nel 1992 vennero censiti 460 immigrati in Valle d'Aosta
- il dato è stato fornito dal Centro comunale extracomunitari di
Aosta -; nel dicembre 2005 abbiamo 4.200 cittadini extracomunitari
che sono stati censiti, vuol dire che in 13 anni la cifra si è
decuplicata. Orbene, sono cifre che non ci possono lasciare
indifferenti; naturalmente queste persone che vengono a vivere nei
nostri Comuni devono avere lavoro, abitazioni, servizi sociali,
devono integrarsi con la comunità residente da sempre in Valle
d'Aosta.
Con questa mozione vogliamo sollecitare l'attenzione del
Consiglio e, in particolare, del Presidente Caveri, che svolge
anche le funzioni prefettizie, che è bene governare il territorio,
ma è altrettanto bene sorvegliare la comunità. Abbiamo visto che in
questi anni la comunità valdostana ha sempre dimostrato generosità,
solidarietà, interesse nei confronti di questi nuovi arrivi;
sappiamo che in Valle d'Aosta sono stati organizzati corsi di
integrazione, ci sono state manifestazioni di solidarietà, è stato
addirittura creato un giornale per permettere questa integrazione
culturale e linguistica fra le varie nazionalità che dimorano in
Valle d'Aosta e i Valdostani: questo giornale si chiama
"Métissage". Si parlava, l'anno scorso - leggevo su un articolo di
un importante settimanale valdostano -, di fare una cittadella
musulmana ad Aosta. Sono tutte proposte che indubbiamente tengono
in considerazione le tradizioni delle varie nazionalità presenti
nella nostra Regione, però creano anche la preoccupazione della
popolazione valdostana.
Conosciamo in particolare la situazione di alcuni Comuni che
vedono una presenza elevata di soggetti extracomunitari, in
prevalenza magrebini. Saranno forse agevolati dal fatto che la
nostra Regione è anche francofona, di conseguenza Tunisini,
Algerini e Marocchini hanno una facilità di comunicazione che
agevola la loro venuta nelle nostre montagne. Sappiamo che la loro
presenza rappresenta anche una soluzione in termini di mano
d'opera, perché molte aziende si rivolgono alla mano d'opera
straniera, probabilmente anche per ragioni di convenienza, ma anche
perché spesso alcune attività, i Valdostani, non si sentono più di
svolgerle. Uso questo termine forse un po' eufemistico, ma non
tanti anni fa ricordo che il premio per la miglior fontina venne
vinto da un casaro di provenienza albanese, e sappiamo che Albanesi
e Marocchini sono quelli che più vengono impiegati nei nostri
alpeggi.
Vorremmo subito sgombrare il campo da quella che può essere una
facile interpretazione di questa mozione, che peraltro è scritta
con un tenore moderato: vuole affrontare una problematica che non
può essere sottovalutata o ignorata, vuole affrontare un argomento
che sovente viene considerato da qualcuno come un tabù, in quanto
non è opportuno affrontarlo in contesti pubblici o in Consiglio
regionale, che ha naturalmente l'importante funzione di indirizzo
politico. Abbiamo suggerito alcune proposte perché queste sono il
frutto di alcuni ragionamenti e alcune constatazioni che abbiamo
fatto sul territorio.
Non è ammissibile riconoscere, oggi, la residenza e, domani, la
cittadinanza a queste persone che vengono in Valle d'Aosta
abbagliate da qualche specchietto, come quello della cittadinanza
facile entro 5 anni, magari di una pensione facile, come leggevo
recentemente su un quotidiano, anche per coloro che non hanno mai
versato contributi, ma che hanno un'anzianità d'età ancorché
abbiamo nazionalità diversa da quella italiana; sono persone che
hanno un'assistenza sanitaria e sociale, anche se clandestine,
grazie agli enti di solidarietà che ci sono sul territorio. Non
vorremmo dimenticare che c'è anche la comunità residente e c'è una
comunità residente che desidera indubbiamente aiutare queste
persone, ma pretende che l'integrazione non sia solo a senso unico,
cioè della comunità residente nei confronti di costoro, ma che ci
sia anche uno spirito di reciprocità. Non possiamo permettere che
queste persone vivano magari in abitazioni precarie da un punto di
vista igienico-sanitario, conosco delle situazioni nel mio paese
che destano non poca preoccupazione, ma anche in altri paesi, dove
famiglie di 10-15 persone ammassano i materassi il mattino in
verticale su una parete e la notte vanno a dormire tutti insieme,
con i proprietari di queste abitazioni che chiedono pigioni
tutt'altro che irrisorie. Non possiamo permetterci di avere della
gente che viene in Valle d'Aosta, se non c'è una garanzia
fondamentale che ha chiesto anche la "legge Bossi-Fini", ovvero la
presenza di un'attività lavorativa; molte di queste persone
lavorano regolarmente presso aziende o come ambulanti, ma di
altrettante persone non sappiamo che attività svolgono!
Chiediamo attenzione - e concludo - a livello politico a questo
Consiglio, a livello di ordine pubblico al Presidente, affinché ci
sia un'osservanza puntuale e metodica delle norme per
l'assegnazione delle residenze; non residenze incontrollate, dove
basta una richiesta o un sopralluogo formale, ma dove alla fine si
perde di vista la situazione, e dove un nucleo di 2 o 3 persone
diventa poi un centro di affollamento e esce dal controllo della
normativa in materia! Vogliamo evitare condizioni di vita disumane,
quindi sovraffollamenti in unità abitative che non sono
assolutamente adeguate per la residenza; vogliamo che ci sia una
verifica periodica delle condizioni di regolare permanenza nella
nostra Regione da parte delle autorità competenti, in particolare
che questa verifica sia rivolta nei confronti di coloro che
posseggono un permesso di soggiorno temporaneo. La temporaneità non
significa definitività, di conseguenza vogliamo che le autorità
presenti possano svolgere, con un controllo continuo e periodico,
l'esistenza dei requisiti richiesti dalla legge.
L'indicazione politica che riteniamo altrettanto importante, in
vista del futuro flusso annunciato dal "Governo Prodi" - di cui non
sappiamo quanto sia opportuno, naturalmente noi abbiamo un punto di
vista piuttosto critico in merito... -, è poi che nella
ripartizione delle quote regionali, visto che il Presidente della
Regione ha la capacità di sostenere questo nuovo flusso che arriva
nella nostra Regione, di assorbire questa gente da un punto di
vista sociale ed economico, ci siano delle indicazioni più
restrittive. Non possiamo accogliere tutti, accogliamo le persone
alle quali siamo in grado di garantire dignitosamente la dimora
nella nostra Regione e il lavoro: questo va a vantaggio della
nostra comunità del benessere di coloro che arriveranno, ma
soprattutto di quel livello di sicurezza e di integrazione che
tutti quanti auspichiamo.
Si dà atto che dalle ore 17,06 riassume la presidenza il
Presidente Perron.
Presidente
- La parola al Presidente della Regione,
Caveri.
Caveri (UV)
- Il tema è di grandissima attualità. Noi
presenteremo, il 15 novembre, al Consiglio territoriale per
l'immigrazione, un'indagine che abbiamo svolto sotto 2 profili: da
un lato, chiarire l'impatto e il profilo attuale dell'immigrazione
nella nostra Regione; dall'altro di valutare il volume dei flussi
futuri di immigrazione attraverso uno specifico modello
previsionale commisurabile al fabbisogno. È uno studio molto serio
e approfondito, ve ne do qualche "aperçu" perché credo che possa
essere utile per il dibattito.
In Valle d'Aosta, dal 1992 alla fine del 2005, il numero di
possessori di regolari permessi di soggiorno è passato da 1.594 a
2.642. Ciò implica un incremento medio annuo di circa 160 unità. La
crescita si evidenzia con una notevole accelerazione negli ultimi
anni, soprattutto in ragione delle regolarizzazioni, ma i primi
dati relativi al 2005 denoterebbero un arresto di tale crescita.
Quindi diciamo che c'è un'impressione psicologica a cui
sembrerebbero non corrispondere le realtà fattuali. La presenza
straniera in Italia è, al momento attuale, valutata pari al 4,8%
della popolazione totale, mentre in Valle d'Aosta si attesta al 4%.
Anche guardando i residenti, il peso della popolazione straniera
nella nostra Regione risulta inferiore al dato dell'Italia. In
sostanza, questa è una peculiarità.
Un'altra caratteristica del quadro attuale dell'immigrazione
riguarda il fatto che gran parte del flusso migratorio che si
indirizza nella nostra Regione, lo fa con l'obiettivo di eleggere
la Valle d'Aosta luogo di residenza permanente. Abbiamo poi
immaginato il futuro dell'immigrazione e devo dire che abbiamo
fabbricato diversi scenari. Possiamo dire, in sintesi, che tanto
più elevato sarà il tasso di crescita dell'occupazione, tanto
maggiore sarà il fabbisogno di immigrati, dovendo semplificare. Non
vorrei anticipare esageratamente lo studio, perché mi sembra
corretto presentarlo prima al tavolo che ce lo aveva richiesto,
cioè il Consiglio territoriale per l'immigrazione.
Vorrei invece venire al contenuto della mozione. È una mozione
che considero molto pacata, anche perché va detto che là dove si
dice:
"l'attenzione e la preoccupazione di numerosi cittadini
residenti"
, diciamo la verità. Non è una considerazione
xenofoba o razzista, ma è la considerazione che effettivamente
chiunque di noi, anche la persona più accogliente - come
personalmente mi considero - ha una certa preoccupazione. Devo dire
che la ragione di questo studio era quella di uscire dalle leggende
metropolitane, dalle preoccupazioni di pelle, nel senso di
sensibilità immediata. Quante volte abbiamo sentito dire che in
certi giorni, in Piazza Chanoux: "vedo solo immigrati
extracomunitari, si vedono sempre più ragazze o signore velate che
percorrono la città, vediamo che oggi il 13% dei bambini che
nascono in Valle d'Aosta nascono da famiglie extracomunitarie...".
Questi sono fatti che cambieranno molto e una cosa
interessantissima dello studio è il fatto che siamo di fronte a un
calo della natalità, che si è instaurato alla metà degli anni '60
in Valle d'Aosta, a partire dall'inizio degli anni '80 c'è stato un
progressivo calo dell'entrata della popolazione in età lavorativa
che è stato accompagnato da un tendenziale aumento dell'uscita
definitiva dall'occupazione. Ci sono quindi dei problemi
strutturali che personalmente ho ritenuto di dover studiare, perché
dobbiamo capire come sarà la Valle d'Aosta nel 2015, nel 2020, nel
2050. Solo così possiamo programmare il futuro!
Il punto 1) della mozione è rivolto agli enti locali e credo che
sia una sollecitazione giusta, favorevole agli immigrati, perché
devono essere combattuti questi fenomeni di sovraffollamento e di
condizioni igienico-sanitarie precarie che colpiscono gli
extracomunitari. Il 2° punto, gli organi competenti sono in questo
caso le Forze dell'ordine, la Polizia di Stato, e qui devo dire che
l'Ufficio immigrazione della Questura di Aosta sottopone a
monitoraggio costante le posizioni degli stranieri che soggiornano
in Valle d'Aosta per i periodi di tempo limitato, verificando
l'effettivo esodo dal territorio nazionale alla scadenza del titolo
di soggiorno, sia attraverso riscontri cartacei - titolo di
soggiorno restituito in uscita alla Polizia di frontiera - che
attivando controlli mirati a partire dal domicilio in Italia
dichiarato dallo straniero all'inizio del soggiorno. Potrei dire
che le misure previste al punto 2 già vengono svolte, ma non credo
ci sia niente di male a ribadirlo.
Per quanto riguarda il punto 3, collegamento flussi di
immigrati, capacità di assorbimento del tessuto sociale e
produttivo, è l'obiettivo che la Giunta cerca di perseguire e che
abbiamo iniziato ad affrontare con la ricerca effettuata
dall'Agenzia del lavoro di cui le ho parlato, e poi nell'ambito del
Comitato territoriale per l'immigrazione, con l'incarico affidato
con deliberazione n. 2241/2006 per la predisposizione di un
progetto di legge regionale concernente l'accoglienza,
l'integrazione e la politica dei diritti-doveri dei cittadini
stranieri immigrati in Valle d'Aosta. Per questa ragione credo che
non ci sia alcuna preoccupazione da parte nostra ad accogliere le
sollecitazioni presenti nella mozione.
Président
- Est-ce qu'il y a d'autres collègues qui
souhaitent intervenir?
Je ferme la discussion générale.
La parole à la Conseillère Squarzino Secondina, pour déclaration
de vote.
Squarzino (Arc-VA)
- Abbiamo ascoltato con attenzione sia
l'illustrazione, sia la risposta del Presidente. Qui mi sembra che
le promesse e le risposte del Presidente e gli atti che il
Presidente ha illustrato, e che sono in via di attuazione, sono
condivisibili. Qui, però, l'impegno va oltre queste cose, nel senso
che intanto dice di riconsiderare la sostenibilità dei flussi, ma
questa è una cosa che viene fatta sempre, non viene fatta solo in
base a questo. E poi c'è un'altra cosa che qui è molto punitiva
come impostazione: qui si dice che bisogna procedere a controlli
periodici dei componenti che dimorano nelle singole unità
abitative, onde evitare sovraffollamenti, condizioni
igienico-sanitarie precarie e illecite, come se i responsabili di
queste condizioni precarie fossero gli immigrati, che non trovano
altra abitazione, e non fossero invece gli affittuari, i
proprietari. Allora qui penalizziamo le persone che hanno trovato
questa situazione di precarietà e non ci preoccupiamo di andare a
vedere chi specula sulla povertà di questa gente e sui loro
bisogni.
Crediamo che questa mozione sia a senso unico e abbia un senso
punitivo. Tutte le cose positive che il Presidente Caveri ha detto
qui non appaiono, non c'è un elemento di positività, di
riconoscimento del valore di queste persone. Noi abbiamo più di 700
badanti in Valle d'Aosta, i nostri "mayens" sono tutti in mano agli
immigrati, e noi ci preoccupiamo di regolare il flusso! Queste sono
persone che hanno un'importanza positiva nello sviluppo della
nostra Regione, questo avrebbe dovuto essere messo se vogliamo
veramente affrontare il problema dell'immigrazione nei suoi vari
aspetti... valorizziamoli!
Quali sono gli impegni? Andiamo a vedere che i Comuni non
facciano dei favoritismi nei confronti degli immigrati; andiamo a
vedere se ci sono degli immigrati che sono costretti a vivere in
situazioni igieniche precarie, non importa che il proprietario
faccia queste cose, l'importante è dare la multa o intervenire per
impedire agli immigrati di vivere in quelle situazioni. Secondo:
anche qui la verifica continua, cioè tutta la mozione è impostata
su un atteggiamento di punizione, di controllo, di difesa. Sappiamo
- lo ha detto il Presidente - che sono una ricchezza... perché
queste cose non vengono dette? O diciamo che queste sono una
ricchezza nostra e, come tale, vogliamo valorizzarle al massimo e
siamo preoccupati che certe situazioni non si creino, quindi
controlleremo per quanto riguarda il mondo degli affitti e della
casa, chi specula su queste cose, prima cosa; secondo, vediamo che
abbiamo bisogno di loro se vogliamo il nostro sviluppo, le nostre
famiglie hanno bisogno di queste persone... provate a togliere
all'improvviso 700 badanti dalla Valle d'Aosta...
(commenti in aula fuori microfono)
... attenzione, non c'è il riconoscimento, è questo che
contesto, non c'è alcun riconoscimento dell'importanza, del valore
che queste persone hanno, tutta la mozione ha un tono negativo!
Noi non ci riconosciamo in questa impostazione, perché secondo
noi l'immigrato, nel momento in cui arriva da noi, lavora,
contribuisce alla nostra ricchezza, è una risorsa aggiuntiva, una
risorsa preziosa, e non posso avere un atteggiamento solo punitivo
e di controllo nei suoi confronti! Ripeto: se la mozione fosse
stata fatta sulla base delle indicazioni del Presidente, lì c'è
tutto un discorso di positività: positività per quanto riguarda il
lavoro e per quanto riguarda l'inversione dell'indice demografico
negativo che abbiamo, positività sul fatto che queste sono persone
che accettano di rimanere in Valle d'Aosta, cioè non è gente che va
e viene per cui non sai bene con chi hai a che fare, ma è gente che
sta qui, che ha la famiglia, che vuole inserirsi in questa comunità
dove ha trovato lavoro e accoglienza, questo è positivo! Mettiamo
insieme tutti questi aspetti positivi, dopodiché possiamo anche
dire: "va bene, c'è un controllo da fare, cerchiamo di farlo, come
si sta già facendo", ma così non possiamo votare questa
mozione!
Président
- Je soumets au vote la motion:
Conseillers présents: 30
Votants: 29
Pour: 24
Contre: 5
Abstentions: 1 (Rini)
Le Conseil approuve.
