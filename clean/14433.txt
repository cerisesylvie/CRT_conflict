Classificazione
TRASPORTI E VIABILITÀ
Viabilità


Resoconto integrale del dibattito dell'aula
Oggetto del Consiglio n. 970 del 9 novembre 1994 - Resoconto
OGGETTO N. 970/X - Situazione relativa alla costruzione del
ponte di Donnas. (Interrogazione)
Interrogazione - Vista la mia precedente interpellanza del 23
giugno 1994;
Tenuto conto delle continue lamentele dei cittadini che si
rivolgono a me per il problema in oggetto;
Avute risposte piuttosto evasive sul problema.
Il sottoscritto Consigliere regionale
interroga
l'Assessore competente per sapere:
1) a che punto sono le pratiche per la costruzione del ponte di
Donnas;
2) come si prevede di finanziare la sua costruzione (su che
capitolo di spesa).
F.to: Chiarello
Presidente -
La parola all'Assessore dei lavori
pubblici, Lavoyer.
Lavoyer (ADP-PRI-Ind) -
Ringrazio il Consigliere
perché il problema è importante. L'incarico per i lavori è stato
affidato all'Ing. Ottin Giorgio in data 2 dicembre 1986 e gli
elaborati progettuali sono stati consegnati in data 6 novembre
1990. Con il cambiamento dei funzionari ANAS si sono dovute
rivedere le soluzioni progettuali proposte, al fine di ottenere la
convenzione definitiva per l'innesto sulla strada statale, e il
progettista ha dovuto riprogettare la parte terminale della strada.
Le nuove richieste dell'ANAS hanno comportato l'interessamento di
un muro sottoposto a vincolo della Sovrintendenza dei beni
culturali e, dopo numerosi incontri, sono state approvate le
varianti in data 28 settembre 1994.
Attualmente il progetto è stato inviato all'ANAS per il parere
definitivo, i lavori potranno essere finanziati nel capitolo 51490:
"Spese per l'ammodernamento e la sistemazione della strada
dell'Envers". Inoltre, visto che il Comune ha già acquisito il
parere favorevole da parte delle Ferrovie dello Stato, vi è
l'impegno scritto da parte del progettista, dopo aver acquisito il
parere mancante, di consegnare gli elaborati aggiornati sia a varie
richieste dei diversi enti sia alle nuove richieste tecniche, sia
ai dati relativi all'aggiornamento dei prezzi entro il corrente
anno 1994. Siamo a disposizione con la documentazione e per
eventuali aggiornamenti per l'iter della pratica.
Presidente -
La parola al Consigliere
Chiarello.
Chiarello (RC) -
Mi aveva già ringraziato
l'Assessore precedente per la mia interpellanza; io spero che mi
ringrazino gli abitanti di Donnas se ci saremo ancora. La storia è
lunga, parte 20 anni fa: i programmi elettorali prevedevano questo
ponte, si sono modificate le situazioni, nell'Envers c'è l'area
industriale, ed è veramente impossibile attraversare il ponte a
certe ore. Non voglio fare polemica ma piuttosto tentare di
sbloccare le cose. A luglio l'Assessore mi aveva detto più o meno
le stesse cose, cioè che si è risolto il problema con l'Assessorato
al turismo; poi volevo sottolineare che ci è voluto un anno per un
muro, un muro vecchio con dei garages di cemento armato attaccati
ad esso e non è ancora stato risolto il problema della statale per
mancanza di firme. É la seconda volta che parliamo di un ponte e
che nel progetto non si tiene conto dell'allacciamento alla
statale; io penso che il progettista avrebbe dovuto tenerne conto
in precedenza. Spero che entro l'anno ci siano i documenti pronti;
poi ho i miei dubbi sui finanziamenti.
