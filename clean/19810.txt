Classificazione
ASSETTO DEL TERRITORIO
Difesa ed uso del suolo - Sistemazione idrogeologica


Resoconto integrale del dibattito dell'aula
Oggetto del Consiglio n. 2991 del 5 febbraio 2003 - Resoconto
OGGETTO N. 2991/XI Programma di protezione del nucleo abitativo
della località Bosmatto in Comune di Gressoney-Saint-Jean.
(Interrogazione)
Interrogazione Richiamata la deliberazione della Giunta
regionale n. 4727 del 9 dicembre 2002, avente per oggetto
"Approvazione del progetto esecutivo nonché delle procedure di
esproprio, delle opere di consolidamento e di protezione del nucleo
abitato di Bosmatto sulla frana del Mussolier in Comune di
Gressoney-Saint-Jean a seguito dell'evento alluvionale dell'ottobre
2000. Prenotazione di spesa.";
Venuto a conoscenza del fatto che un gruppo di cittadini di
Gressoney-Saint-Jean ha trasmesso all'Amministrazione regionale un
documento contenente delle osservazioni in merito al progetto di
cui sopra;
Evidenziato come tale progetto tende a spostare in maniera
considerevole l'alveo del torrente Letze verso l'abitato di
Bosmatto suscitando così fondati timori negli abitanti di Bosmatto
e di Boden, che vedono, nella realizzazione delle opere in
progetto, un aggravio del pericolo per persone e abitazioni;
il sottoscritto Consigliere regionale
Interroga
la Giunta regionale per sapere:
1) se ritiene che il progetto in oggetto approvato sia il più
idoneo a proteggere il nucleo abitato di Bosmatto;
2) se sono stati proposti altri progetti per il consolidamento e
la protezione del nucleo abitato di Bosmatto che prevedano minori
espropri e mantengano, nel limite del possibile, l'alveo del
torrente Letze nella sua sede naturale;
3) se nella realizzazione di tale progetto sono stati coinvolti,
anche a titolo consultivo, gli abitanti di Bosmatto.
F.to: Lanièce
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Il fenomeno franoso di Mussolier, in comune
di Gressoney-Saint-Jean, è stato ed è uno dei fenomeni più
importanti - per dimensione, ma soprattutto per complessità - a cui
ci siamo interessati. L'approccio progettuale è quindi stato quanto
mai approfondito.
L'analisi che è stata condotta dal Servizio difesa del suolo
attraverso l'incarico all'ing. Béthaz Giuseppe, al geologo De Leo e
al geometra Verrando, è stata preceduta da una fase di analisi
strumentale dei movimenti del fenomeno franoso che si era
riattivato sul versante a monte del conoide. Questa prima fase è
stata realizzata direttamente dall'Amministrazione comunale. A
questa è seguita, e sta seguendo tuttora, una seconda fase di
monitoraggio, con sistema GPS automatico in tempo reale, ancora in
funzione e collegato al piano di emergenza di protezione civile.
Contemporaneamente a questa fase, si era attivato uno studio
approfondito del fenomeno franoso e dei possibili scenari di
evoluzione, attraverso un incarico ad "ENEL Idro Ismes di Seriate",
con la consulenza diretta da parte del "CNR Irpi" di Torino. Era
stato evidenziato uno stato di particolare criticità del bacino,
dovuto alla presenza di vecchi movimenti gravitativi riattivatisi
nell'ottobre 2000 e che, già in passato, avevano generato fenomeni
simili a quelli dell'ottobre 2000.
Lo studio evidenziava la possibilità di innesco di due tipologie
di dissesto: un fenomeno più catastrofico con la mobilizzazione
parziale o totale dei fenomeni di versante e un fenomeno di innesco
di colata e detriti dal piede della frana, volumetricamente meno
importanti, ma con maggiori probabilità di innesco e comportanti,
quindi, maggiori fattori di rischio per l'incolumità pubblica.
Sulla base degli scenari evidenziati, le misure di protezione
attivate da parte delle strutture tecniche regionali sono state
indirizzate, da una parte, ad un'azione non strutturale rivolta al
controllo del grande fenomeno franoso in termini di protezione
civile e, dall'altra, ad un'azione strutturale volta alla riduzione
del rischio e derivante dall'innesco di fenomeni di colate
detritiche sulle strutture abitative e infrastrutturali, presenti
sul conoide del torrente Letze. Sono state previste quindi opere
ingegneristiche, atte a contenere i volumi detritici potenzialmente
mobilizzabili.
Parallelamente alle analisi condotte a livello regionale,
l'Autorità di Bacino del Fiume Po aveva inserito il bacino del
torrente Letze nel proprio progetto finalizzato "Conoidi", quale
termine di riferimento per la Regione Valle d'Aosta dell'alluvione
del 2000. In tale progetto, coordinato dal prof. Armanini
dell'Università di Trento, è stata analizzata la dinamica
generatasi, cercando di indicare gli aspetti quantitativi delle
dinamiche idrauliche e gravitative in termini di previsione e
prevenzione. La Struttura regionale competente ha collaborato
all'analisi condotta dall'Autorità di Bacino, le cui risultanze
sono state utilizzate dai progettisti incaricati nella redazione
del progetto di protezione.
Riassumendo, la tipologia di fenomeni di innesco di colata e
detriti che si possono attendere, sono comparabili a quelli
avvenuti nel 1846 e nell'ottobre del 2000, quindi con volumetrie
complessive mobilizzabili di circa 200.000 metri cubi. Si evinceva
quindi la necessità di realizzare opere di difesa che contenessero
tali volumetrie, dissipando in maniera adeguata l'energia di
impatto di una colata detritica. In tal senso, l'adozione di una
tipologia di intervento diversa da quella che poi è stata prevista,
con la realizzazione di un connettore che portasse tutto il
materiale verso il torrente Lys, avrebbe presentato problematiche
di interferenza con i manufatti presenti, con l'asse viario
regionale e, soprattutto, con il deflusso del torrente Lys e con la
confluenza del torrente Ranzola, dando problemi di ampia entità sul
fondovalle del Lys. Inoltre, le energie di impatto sulle strutture
idrauliche di controllo sarebbero state particolarmente importanti
e difficili da gestire in termini di dimensionamento e
caratteristiche ingegneristiche.
Considerata quindi l'estensione delle aree coinvolte dal
dissesto dell'ottobre 2000 e i possibili scenari di evoluzione, le
indicazioni progettuali sono state indirizzate verso la
realizzazione di un bacino di laminazione, in grado di contenere e
dissipare colate detritiche di 200.000 metri cubi. Il progetto
prevede quindi la realizzazione di un bacino di accumulo,
delimitato da rilevati in terra e terra armata, una serie di
strutture frangicolata e dissipatori posti all'apice e all'interno
del bacino, con funzione di rallentare la colata e di distribuire
il materiale all'interno del bacino, di una briglia selettiva con
funzione filtrante all'uscita del bacino per preservare la
funzionalità dell'attraversamento della strada regionale e infine
l'adeguamento strutturale e dimensionale dell'attraversamento in
questione.
L'adozione della scelta progettuale è quindi il risultato di
un'analisi comparata volta ad individuare la soluzione migliore in
termini di efficacia e di efficienza, sia in termini di rispondenza
strutturale agli effetti indotti dal fenomeno caratteristico del
bacino, sia in termini di difesa di tutte le strutture e
infrastrutture presenti sul conoide del torrente Letze, compresi
gli abitati di Bosmatto e Boden. Sono stati inoltre considerati i
possibili fenomeni di rischio indotti sul torrente Lys derivanti
dall'afflusso di materiale in quantità tale da creare problemi di
deflusso.
Il Servizio difesa del suolo ha sviluppato le azioni
progettuali, informando contestualmente in ogni fase
l'Amministrazione comunale. I tecnici responsabili e i progettisti
hanno partecipato a incontri pubblici, organizzati
dall'Amministrazione comunale con le popolazioni interessate,
quindi anche con gli abitanti di Bosmatto, sia al termine della
fase di studio iniziale condotta dall'ENEL Idro e dal CNR in un
incontro pubblico, che si è tenuto il 2 febbraio 2002, sia nella
fase di progettazione di massima in un altro incontro pubblico, che
si è tenuto il 5 aprile 2002, e poi ancora nella fase successiva
all'approvazione del progetto esecutivo.
Le indicazioni sollevate dalla popolazione sono state analizzate
dallo staff progettuale e quando rispondenti ad azioni
migliorative, sono state considerate nello sviluppo progettuale
esecutivo. Cito due esempi: le ulteriori difese a protezione
dell'abitato di Bosmatto, in apice al conoide in sinistra
idrografica, e la non realizzabilità di una pista di servizio, in
sinistra orografica del bacino di laminazione, richiesta dagli
abitanti di Bosmatto per non deturpare le aree prative a monte
dell'abitato di Bosmatto. L'approccio progettuale sviluppato
risultava l'unico in grado di rispondere alle esigenze di
protezione dei nuclei abitati e delle infrastrutture di primaria
importanza, rispetto alle dinamiche gravitative ancora in atto.
Il posizionamento delle opere e il loro dimensionamento è stato
vincolato da alcuni aspetti ingegneristici inderogabili, riferiti
principalmente alla dimensione del bacino di accumulo, alla
struttura di controllo idraulico alla fuoriuscita del bacino, non
in asse con la direzione di impatto della frazione solida della
colata detritica, al fine di preservare la funzionalità dell'opera
in caso di trasporto solido, all'esigenza di mantenere la
direttrice di deflusso della frazione liquida conformemente alla
direzione attuale di deflusso del torrente, che rappresenta la
condizione idraulica migliore in termini energetici standard, e poi
ancora l'esigenza di evitare l'interferenza idraulica sia con il
torrente Lys, sia con la confluenza con il torrente Ranzola.
L'analisi iniziale è stata indirizzata alla verifica ed analisi
delle diverse ipotesi progettuali, sulla base delle considerazioni
tecniche che ho evidenziato è stato definito lo sviluppo
progettuale esecutivo finale. Le alternative strutturali richieste
da alcune persone risultavano discordanti e non adeguate alle
condizioni tecniche sovraesposte, risultando in termini globali di
minore efficacia e soprattutto non esaustive di tutti i problemi
derivanti dall'innesco di fenomeni di colata e detriti.
Da quanto sopra esposto, evidenzio come le scelte progettuali
siano derivate dall'apporto tecnico scientifico di strutture e
tecnici altamente qualificati, della cui competenza non abbiamo
motivo di dubitare. È evidente che, qualora in fase esecutiva
fossero individuati ulteriori accorgimenti o migliorie da apportare
alle opere, evidentemente compatibili con la logica complessiva del
progetto, saranno tenute in considerazione.
Président
La parole au Conseiller Lanièce.
Lanièce (SA)
Prendo atto della risposta dettagliata
dell'Assessore.
Questa interrogazione è stata presentata in seguito al fatto che
il sottoscritto era venuto a conoscenza delle osservazioni al
progetto preliminare delle opere di consolidamento e di protezione
del nucleo abitato di Bosmatto sulla frana del Mussolier, inviate
dagli abitanti della frazione di Bosmatto e di Boden
all'Amministrazione regionale nel settembre 2002, e anche a seguito
di un mio personale sopralluogo nella zona, tenuto conto che, in
merito a tale questione, c'era stata la volontà - già espressa
all'epoca - di presentare delle iniziative in Consiglio comunale,
iniziative che sono state presentate nel mese di gennaio. In
seguito a ciò ho ritenuto opportuno presentare questa
interrogazione, per avere informazioni da parte dell'Assessore in
merito a questo problema che ha sollevato così grande attenzione a
Gressoney.
L'Assessore ha detto che c'è stato il coinvolgimento degli
abitanti di Bosmatto, attraverso degli incontri pubblici. So che
questi incontri sono avvenuti ma - da quanto mi è stato riferito -
alle osservazioni presentate a settembre 2002, ad oggi non è stata
ancora data risposta! Queste sono osservazioni tecniche, con una
documentazione molto dettagliata; ovviamente sarebbe stato
opportuno che l'Amministrazione regionale, avesse risposto subito
alle osservazioni, in modo da tranquillizzare gli abitanti di
Bosmatto, che vedono in questo progetto tutto, meno che una
protezione del loro abitato!
Questo è un dubbio che mi rimane, perché sì, l'incontro pubblico
è importante, però sappiamo bene come vengono gestiti gli incontri
pubblici: nel momento in cui invece vi sono delle osservazioni
tecniche, messe "nero" su "bianco", inviate all'attenzione del
Presidente della Regione, dell'Assessore e dei vari servizi, una
risposta è opportuna e doverosa, anche per permettere a queste
persone di comprendere bene la spiegazione che oggi l'Assessore ci
ha dato in aula.
Su questo aspetto rimangono dunque le mie perplessità, anche
perché ho visto, di persona, che l'alluvione del 2000 ha colpito in
parte l'abitato di Bosmatto, tanto che lo stesso Dr De Leo ha detto
che, proprio a monte dell'alpeggio, una colata è sbordata verso
sinistra e ha formato un piccolo ramo secondario che ha raggiunto
la frazione di Bosmatto. Solo una parte della frana, quindi, è
riuscita a raggiungere la frazione, in quanto protetta dalla
conformazione del terreno, che nel progetto preliminare invece si
vorrebbe eliminare, visto che la costruzione di questo bacino - di
cui l'Assessore ci ha spiegato l'utilità - toglierà questa
protezione naturale dovuta alle rocce e ai pini secolari, che
stavano a monte della frazione di Bosmatto. E questa è la prima
considerazione.
La seconda considerazione: a mio avviso, la cosa che ha irritato
maggiormente gli abitanti di Bosmatto è che, pur riconoscendo il
diritto di effettuare una scelta - perché in politica e in
amministrazione si fa una scelta, poi la scelta può essere
condivisibile o meno - almeno nella deliberazione, in fase
progettuale, si doveva dire la verità, perché qui, di tutto si
tratta, meno che della protezione dell'abitato di Bosmatto! Si
tratta di un intervento che ha un senso per proteggere la zona in
cui vi erano gli ex condomini; in pratica, questo intervento è
stato fatto in previsione di difendere un'altra zona, e l'unica
zona che sarà privilegiata sarà quella a nord, denominata
"Bielciuken", zona antropizzata con costruzioni realizzate negli
anni '80 nell'asse del conoide. Se fosse stato scritto che il
progetto era finalizzato a difendere questa zona, nessuno poteva
dire nulla; scrivendo che si vuole difendere l'abitato di Bosmatto,
che sembra invece essere maggiormente a rischio, visto che gli si
crea un bacino sopra e comunque si sposta l'alveo del torrente
Letze di 100 metri verso l'abitato di Bosmatto, è ovvio che agli
abitanti di Bosmatto sembra "una presa in giro"!!
Concludendo constato che l'Amministrazione ha fatto una sua
scelta, però sicuramente è una scelta che lascia molte perplessità,
perché non va a difesa dell'abitato di Bosmatto, ma della zona dei
condomini. Occorre dire cosa si vuole fare: si è scelto di
proteggere i condomini, dove vi sono delle seconde case? Benissimo,
però lo si dica, altrimenti si rischia di aggiungere al danno anche
la beffa!
