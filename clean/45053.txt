Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 1874 del 6 ottobre 2022 - Resoconto
OGGETTO N. 1874/XVI - Interpellanza: "Mandato alla CVA Spa
per lo sviluppo di azioni a sostegno del sistema produttivo
valdostano in tempo di crisi".
Bertin (Presidente) -
Riprendiamo. Siamo al punto n. 29.
Per l'illustrazione, la consigliera Minelli.
Minelli (PCP) -
Le due iniziative che abbiamo presentato
a inizio di settembre, mi riferisco all'interrogazione a risposta
scritta e a questa interpellanza, derivano da quanto si è
verificato nell'ultima settimana del mese di agosto nel principale
stabilimento industriale della nostra regione, vale a dire la Cogne
Acciai Speciali. Come abbiamo ricordato anche nella discussione di
ieri mattina, in data 25 agosto la Cogne ha annunciato una
momentanea interruzione della produzione in alcuni settori dello
stabilimento e la messa in cassa integrazione guadagni di circa
duecento lavoratori. La Cogne aveva precisato nei suoi comunicati
che la sospensione della produzione non avveniva per una carenza o
comunque un calo nella richiesta dei prodotti, ma dal fatto che si
era verificato, e lo sappiamo, un incremento enorme, direi abnorme,
nei costi dell'energia necessaria per il ciclo produttivo
dell'acciaio. La Cogne ha anche fornito dei dati sugli incrementi
dei costi fra il 2021 e il 2022, dati da cui si poteva ricavare che
il costo del gas, nel giro di un anno, si era moltiplicato per
cinque, ma anche che il costo dell'energia elettrica era
notevolmente aumentato. L'insieme di questi due fattori aveva
determinato, in quel momento, una crisi; ma una crisi che permane e
che se non verrà risolta con dei provvedimenti adeguati, è
possibile che determinerà nel futuro una crisi anche strutturale e,
possiamo immaginare, molto grave.
Non è del resto, lo sappiamo, un problema della sola Cogne,
riguarda innanzitutto tutte le aziende considerate energivore, come
appunto la CAS, ma anche l'insieme dell'intero settore produttivo e
anche di più, anche l'insieme della società.
Per quanto riguarda l'incremento del prezzo del gas è chiaro che
ovviamente la Regione non può fare molto, non può intervenire, ma
per quanto riguarda invece l'energia elettrica, noi crediamo, e
abbiamo provato anche a spiegarlo, che il discorso sia un po'
diverso. La Regione potrebbe intervenire per il semplice motivo che
è proprietaria di un'azienda, la CVA, che produce con le sue
centrali idroelettriche una grande quantità di energia di cui solo
una parte viene utilizzata in Valle. Anche le dichiarazioni che
sono state riportate e che sono dei vertici di CVA parlano di circa
70-80 percento di energia esportata e venduta fuori Valle. Questo
io credo che sia un primo importante dato da prendere in
considerazione. CVA è un'azienda pubblica, nata soprattutto per
rispondere alle esigenze locali, almeno questo era stato
l'obiettivo iniziale, e gran parte della produzione di energia
viene venduta e utilizzata fuori Valle, mentre in Valle d'Aosta
importiamo anche per coprire tutto il fabbisogno energetico delle
grandi quantità di combustibili fossili.
Sulla questione dei profitti e degli extra profitti sono già
intervenuta ieri durante il dibattito sulla mozione che è stata
presentata dai colleghi. Ritorno brevemente su questa questione,
perché c'è un dato da tenere presente: nella risposta alla nostra
Interrogazione scritta su questo tema, si evidenzia che la tassa
sugli extra profitti di CVA è pari a 25 milioni 372 mila 379 euro,
il che significa che gli extra profitti, fatti i calcoli, sono pari
a 101 milioni 488 mila euro, che è una cifra non indifferente
sicuramente e che porterà anche a dei dividendi importanti.
Il terzo dato da tenere presente, ma che già emerge da quello
precedente, è che l'incremento dei costi dell'energia non è stato
determinato, comunque non soltanto, dall'aumento dei costi della
sua produzione: il sistema è rimasto sostanzialmente quello e i
costi anche sostanzialmente invariati, altrimenti credo che non
sarebbero cresciuti i profitti e, di conseguenza, anche gli extra
profitti. Il ragionamento che io faccio è questo: se mettiamo
insieme i tre dati sopra citati, diventa evidente che ci si trova
di fronte a una situazione che è contraddittoria e noi riteniamo
che si debba provare almeno ad affrontare e magari pure a
risolverla. È quello che avevamo già detto, cioè questa società che
è di proprietà pubblica, che è nata per perseguire gli interessi
della comunità valdostana, di fatto in questo momento non consente
al sistema produttivo della regione di riuscire a utilizzare
l'energia a un costo più basso.
Queste sono le premesse su cui si basa l'interpellanza. Alle
premesse seguono poi queste domande che vado a leggere: "Quali
approfondimenti e valutazioni sono stati fatti sulle cause e sugli
effetti dell'incremento dei costi delle bollette dell'energia
elettrica, nello specifico del sistema produttivo valdostano e
delle peculiarità che lo contraddistinguono; quali considerazioni
sono state effettuate riguardo alla inadeguatezza degli sconti
applicati da CVA alla CAS e in generale al sistema produttivo
valdostano".
Qui faccio un'osservazione riguardo proprio ai contratti. Quando
noi abbiamo sentito in Commissione i vertici di CVA a febbraio,
quando avevamo parlato dell'inizio del problema del caro energia,
ci era stato detto che c'erano dei contratti anche con le imprese e
si era fatto riferimento anche alla CAS. Io pensavo allora che la
Cogne si rifornisse principalmente da CVA; invece, recentemente ho
appreso che non è così e che la più grossa fornitura di energia
alla CAS la fa la Edison, non CVA. Questo parrebbe, almeno dalle
cose che ho capito io, perché la CVA non ha fatto un'offerta
adeguatamente vantaggiosa alla CAS. Se è così la cosa mi sorprende,
perché io dico: abbiamo un'azienda pubblica che esporta il 70-80
percento dell'energia elettrica che produce e la nostra più
importante azienda industriale si deve rifornire dalla Edison; a me
pare che questo sia comunque contraddittorio.
La terza domanda, però è una cosa di cui abbiamo già parlato
ieri e abbiamo visto che l'intenzione è un po' diversa: se si
intende dare mandato a CVA di sviluppare un'azione più incisiva
rispetto alle esigenze del sistema produttivo valdostano in una
situazione di grave crisi come quella attuale. Infine, quali sono -
perché a me interessa capire questo adesso in particolare - le
difficoltà normative, finanziarie e organizzative da superare per
perseguire l'obiettivo di fornire al nostro sistema produttivo
un'offerta di energia elettrica che sia parametrata sugli effettivi
costi di produzione, e in questo senso quali provvedimenti intende
prendere la Regione.
Presidente -
Per la risposta, l'assessore Caveri.
Caveri (AV-VdA Unie) -
Io non so in quale mondo lei viva,
se nel mondo di Alice nel paese delle meraviglie o in un alogico;
qualcuno ieri ha detto sovietica, in cui si immagina di avere delle
aziende di Stato che non mirino al profitto, in una logica
pauperistica, francescana.
Io c'ero quando è nata l'operazione di CVA e credo di essere
stato anche uno di quelli che hanno favorito questo riacquisto. È
stato un riacquisto importante, perché se oggi ci fosse l'ENEL,
forse ragionamenti di questo genere non li faremmo perché avremmo
meno dipendenti, avremmo una situazione di minore capacità di
incidere sulla società, sicuramente non avremmo gli sconti del 40
percento per le famiglie e del 10 percento per le imprese. Io c'ero
e si considerava il fatto di esportare l'energia una ricchezza per
la Valle d'Aosta, cioè l'oro bianco non è solo la neve, l'oro
bianco è anche l'acqua che turbina nelle centrali di CVA. Questa è
un'azienda che agisce sul mercato e che quindi ha delle regole di
mercato, che significano la concorrenza, da una parte, per cui CVA
agisce in un regime di concorrenza molto stretto. Ieri ho già detto
che non si può immaginare, per esempio, di applicare un regime di
prezzi predatori (viene chiamato proprio così, con quest'aggettivo)
e poi esistono gli aiuti di Stato. Se noi oggi decidessimo di dare
a prezzi folli alla Cogne per favorire la sua attività produttiva,
cadremmo negli aiuti di Stato, quindi la Cogne verrebbe multata e
verrebbe multata CVA. Se giochiamo con il Cappellaio matto, allora
va benissimo, nel senso che viviamo in un mondo parallelo e allora
possiamo dire tutto: energia elettrica alle imprese a titolo
gratuito, gratuito alle famiglie!
Perché c'è la crisi energetica? Credo che sulla prima domanda
sia inutile tornare, perché l'abbiamo detto ampiamente ieri nel
corso della mozione. È chiaro che al capezzale dei rincari
energetici, visto che qui parliamo di attività produttive, in
particolare ci deve essere anzitutto l'Europa, che in questo
momento sta facendo tutta una serie di faticosi ragionamenti sul
tetto europeo, il
price cap
, l'asticella che identifica il
livello massimo sul prezzo. Sappiamo che a innescare la situazione
è soprattutto il gas, perché il 40 percento della produzione
elettrica italiana è basata sul gas e il meccanismo negativo che ha
messo alle corde persino CVA è legato al fatto che, per quanto CVA
sia largamente produttrice di energia idroelettrica, quindi
rinnovabile, il mercato dell'elettricità è legato al gas. Questa è
la realtà del mercato di Amsterdam, che può piacere o non può
piacere. L'Europa sta riflettendo su una riforma profonda a partire
dal prossimo anno del mercato energetico che potrebbe tornare utile
anche a noi.
Per quanto riguarda la Cogne, nella speranza che quello che ho
detto possa servire, evidentemente CVA rispetto a Edison avrà fatto
dei calcoli, per cui io non credo che CVA sia cattiva perché ha
fatto un'offerta diversa; è il mercato. Evidentemente la Edison,
sulla base della propria situazione aziendale, immagino che in
qualche maniera abbia potuto fare un prezzo migliore, anche perché,
a differenza di CVA, Edison è un gruppo multinazionale, quindi
evidentemente ha una posizione più favorevole. Tra l'altro, come
cliente finale energivoro la Cogne può usare tutta una serie di
strumenti, uno si chiama
Interconnector
che consente
all'impresa siderurgica di importare energia elettrica dall'estero
a prezzi più vantaggiosi, cosa che evidentemente la Cogne ha
sfruttato e non avrebbe potuto fare CVA, e anche l'esenzione
dall'applicazione degli oneri di sistema e di trasporto. Quindi, è
una fornitura particolare che rende più facile poter ottenere una
serie di vantaggi, attraverso delle società che hanno una
caratteristica internazionale rispetto invece a un mercato più
locale come quello della Cogne, che non gestisce questo tipo di
contratti che sono legati alla siderurgia.
Oggi CVA Energie ha una parte minoritaria del fabbisogno di
energia elettrica dell'impresa siderurgica. In data 20 ottobre 2020
c'è un contratto di fornitura di energia elettrica pluriennale di
medio-lungo periodo a prezzo fisso e strettamente legato a impianti
di produzione e da energia da fonte rinnovabile, perché esiste un
piccolo obbligo per le aziende siderurgiche di avere del
rinnovabile, che prevede la fornitura da parte di CVA di un
quantitativo di energia pari a 2 Megawatt per ogni ora,
corrispondente a circa 17,5 Gigawatt, a un prezzo fisso di molto
inferiore rispetto agli attuali prezzi espressi dal mercato
spot
dell'energia elettrica; fa proprio parte di quelle
forniture che sono state fatte quando il prezzo era più basso e che
quindi in realtà per CVA in questo momento non sono certamente
favorevoli. Questo per dire che laddove CVA ha potuto intervenire,
lo ha fatto. Nella grande fornitura della Cogne, le condizioni di
mercato non avrebbero comunque consentito a CVA di ottenere quella
fornitura.
È chiaro, rispondendo alla domanda 3, che CVA, in quanto
partecipata attraverso Finaosta della Regione, è perfettamente
cosciente della situazione. Io non ripeto che cosa è stato fatto,
perché lo sappiamo che una reazione allo shock energetico c'è
stata, così come nelle settimane a venire, immaginando che la
stretta nel settore dell'energia elettrica ci sarà e ci saranno
probabilmente delle difficoltà di cui oggi non abbiamo ancora
consapevolezza, è ovvio che, d'intesa con l'assessore Bertschy,
faremo tutto il possibile per sfruttare quegli spazi molto limitati
che ci sono rispetto alle logiche di mercato, che possono piacerci
o possono non piacerci, ma le logiche della concorrenza e degli
aiuti di Stato nel settore dell'impatto con la produzione, sappiamo
perfettamente che ci sono e non possiamo assolutamente farne a
meno.
Si dice che si possono adoperare sia tutta la fiscalità che
deriva da CVA, sia tutti i dividendi che arrivano in CVA per
riversarli direttamente nel settore elettrico, a beneficio dei
cittadini e delle imprese. Resta però il problema che ho detto
prima, cioè che con la scontistica che oggi viene applicata alle
famiglie e al mercato libero è difficile superare quegli elementi
senza incappare nelle ire funeste dell'
authority
sull'energia. E per quanto riguarda le imprese, non a caso gli
aiuti, che si sono concretizzati anche quest'oggi nell'approvazione
da parte della Giunta della delibera applicativa di quei benefici a
favore delle imprese, passano attraverso la spesa d'investimento
(oggi abbiamo fatto le famiglie, poi faremo le imprese, mi corregge
giustamente il collega Bertschy).
Il quadro è questo: ogni eventuale miglioria naturalmente è
fattibile, ma non bisogna far pensare ai valdostani che CVA sia una
specie di mucca da mungere oltre a quello che viene munta. Perché
finché a mungerla, come è avvenuto nei mesi scorsi, sono questi
sovracosti legati a sovrapprezzi che vengono trasferiti nei fondi
regionali va bene, ma bisogna ricordare che l'ultimo decreto sposta
allo Stato i benefici fiscali, quindi in quel caso noi li perdiamo
totalmente. Quindi, disponibili ad andare in Commissione per
approfondire ogni tema, però l'importante è rappresentare la realtà
e la verità ai cittadini valdostani e alle imprese.
Presidente -
Per la replica, la consigliera Minelli.
Minelli (PCP) -
Grazie Assessore per la risposta, che in
parte era già in qualche modo chiara ieri, almeno su alcuni
aspetti. Lei poi oggi ha fatto delle valutazioni più generali su
quella che è una visione, o comunque un modo di intendere la
questione che è nostro e che lei ha definito di tipo sovietico,
pauperista e francescano. Al di là del fatto che per quanto
riguarda la terza questione, cioè la visione francescana, dico che
in qualche maniera io mi ci ritrovo a livello generale come
impostazione mentale, qui stiamo facendo un discorso diverso e non
lo banalizzerei come ha cercato di fare lei.
Nella sua illustrazione lei ha detto che esportare energia da
parte di CVA rientra in una logica di aumento di ricchezza per la
Regione Valle d'Aosta. Nessuno mette in discussione quest'aspetto,
ma quello che riteniamo è che ci sono delle priorità e a nostro
avviso la priorità, che poi deriva anche probabilmente dal fatto di
avere delle visioni diverse, dovrebbe essere un'altra. Quello che
noi riteniamo è che l'obiettivo principale, la
mission
, non
è, secondo noi, quella di diventare - in parte lo è già -
un'azienda
leader
sul mercato italiano. Noi pensiamo che
principalmente ci si debba preoccupare di fornire dell'energia in
quantità e a prezzi adeguati a tutti i settori della comunità
valdostana. Lei ha parlato di dare l'energia gratis, e anche questa
è una banalizzazione, poi ci ha ricordato che non si possono fare
dei prezzi predatori: lo sappiamo. Però quello che io non riesco a
capire è perché in altre realtà, società simili alla nostra, lo
dicevo ieri, in una fase complicata come è quella attuale, in una
fase emergenziale, hanno applicato delle scontistiche diverse,
hanno fatto delle scelte diverse.
Poi lei me lo ha ricordato e lo so, perché non ho di certo né la
sua competenza né quella di molti altri illustri colleghi, ma
qualche cosina abbiamo cercato di imparare anche noi e sappiamo
benissimo che esistono delle logiche di mercato, e nessuno
demonizza il fatto che un'azienda faccia dei profitti. È giusto ed
è normale che sia così, però noi qui stiamo parlando di un'azienda
che non è una cosa astratta e che non è disgiunta da quella che è
la Regione, che è l'ente pubblico. Quindi, il fatto d'intervenire e
di chiedere - lo dicevamo anche ieri - una politica diversa dal
punto di vista delle tariffe da parte della nostra partecipata
energetica, a me sembra una cosa che si dovrebbe fare. Poi ieri ci
siamo persi in tanti ragionamenti molto utili e si è partiti dal
pensare a un disegno di legge che doveva agire direttamente sugli
aiuti, per poi arrivare a votare un impegno estremamente generico,
ma che invece viene un po' passato come una soluzione. A me non
sembra che sia così. Non solo, ma se è vero - è un argomento che
poi affronteremo anche più avanti - che questa Regione ha preso un
impegno per uscire dall'uso dei combustibili fossili che sono
ancora predominanti, e che sono ovviamente inquinanti, io credo che
si debba accompagnare in questo senso anche con l'impegno della
Regione attraverso CVA.
Io ho ascoltato con attenzione quello che lei ha detto- era
anche più specificatamente il tema dell'interpellanza - riguardo
alla Cogne e ai contratti di Edison, che è un gruppo multinazionale
e lei dice che può fare di più. Resta il fatto che nel momento in
cui, e non eravamo ancora nella situazione di gravità energetica
come oggi, sono stati fatti quei contratti di cui lei ha dato
contezza, evidentemente le condizioni non erano così interessanti e
favorevoli da far propendere CAS a fare un contratto con CVA. Lei
dice che CVA non poteva accettare quelle condizioni; evidentemente
nemmeno CAS, se ha ritenuto di fare il contratto soltanto per
quella minima parte che riguarda l'utilizzo delle fonti
rinnovabili, che è un obbligo, con CVA.
In conclusione, io ritengo che le risposte date non siano così
soddisfacenti, soprattutto per quello che riguarda gli interventi
che la Regione intende mettere in campo nei confronti della sua
partecipata. Ovviamente su questo credo che torneremo anche in
futuro.
