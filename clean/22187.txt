Classificazione
COMMERCIO
Disciplina, attività, professioni



Oggetto del Consiglio n. 1841 del 22 marzo 2006 - Resoconto
OGGETTO N. 1841/XII - Censimento degli esercizi commerciali al
dettaglio operanti nella Regione. (Interrogazione)
Interrogazione
Premesso:
- che un recente rapporto dell'Osservatorio nazionale del
commercio ha censito gli esercizi commerciali al dettaglio operanti
nelle diverse regioni italiane e, in particolare, gli effetti della
liberalizzazione avviata col D.Lgs. 114/1998 nonché quelli delle
maggiori competenze assegnate alle stesse regioni con la riforma
costituzionale del 2001;
- che la Valle d'Aosta è una delle poche regioni italiane in
cui risulta negativo il saldo tra avvio e cessazione di attività e
precisamente il numero degli esercizi è diminuito - nel 2005 - a
1908 unità, rispetto alle 1994 del 2000;
i sottoscritti Consiglieri regionali
Interrogano
l'Assessore delegato per sapere:
1) se conferma i dati esposti in Premessa;
2) quali considerazioni esprime sul livello qualitativo e
quantitativo delle attività commerciali in rapporto alla
popolazione residente e alla vocazione turistica della nostra
regione;
3) se, nel quinquennio considerato (2000-2005), al calo degli
esercizi al dettaglio è corrisposto un aumento delle superfici di
vendita della media e della grande distribuzione;
4) se ritiene che la flessione di tale comparto sia
imputabile anche a un'inadeguata legislazione regionale e se
ipotizza una revisione normativa al riguardo.
F.to: Tibaldi - Lattanzi - Frassy
Presidente - La parola al Presidente della Regione, Caveri.
Caveri (UV) - Devo scusare l'assenza del collega Pastoret, che
oggi è impegnato a Roma in una riunione importante sulla questione
dei trasporti e la questione delicata degli eventuali trasferimenti
di parte del trasporto pubblico locale ferroviario alle Regioni e
Province autonome. Finalmente perché le Regioni a statuto ordinario
non hanno più lacrime per piangere nei rapporti con le Ferrovie!
Vedremo, comunque è un tema...
(interruzione di un Consigliere, fuori microfono)
... lo so, quando noi eravamo rimasti un po' dubbiosi di farci
passare queste competenze qualche dubbio c'era. Leggerò la risposta
in maniera particolarmente "pappagallesca". Va premesso che, al
fine di poter dare risposte esaurienti rispetto a quanto
prospettato dagli interrogati per il periodo 2000-2005, ci si
riferirà ai dati forniti dall'Osservatorio nazionale del commercio,
in particolare quelli risultanti dall'ultima pubblicazione stampata
dal Ministero delle attività produttive, che si chiama "rapporto
sul sistema distributivo", analisi economico-funzionale del
commercio italiano, anno 2004, nonché a quelli sul sito "Internet"
del medesimo Osservatorio, con riguardo alle consistenze degli
esercizi commerciali suddivisi per Regione e i relativi flussi
annuali a partire dal 2000 fino al 2004.
Prima risposta:
"se conferma i dati esposti in premessa"
.
Nella premessa gli interroganti evidenziano che in Valle d'Aosta
risulterebbe negativo il saldo fra avvio e cessazione di attività e
precisamente il numero di esercizi sarebbe diminuito nel 2005 a
1.908 unità rispetto alle 1.994 del 2000. Intanto dalle risultanze
emerse dalle fonti trova conferma il dato secondo cui la
consistenza degli esercizi al dettaglio in sede fissa ammonta a
1.994 unità al 31 dicembre 2000, mentre ammonta a 1.910 unità nel
2005. Ci si è premurati quindi di verificare lo svolgimento di tale
andamento negativo. Con sorpresa l'esame dei dati contenuti a
pagina 58, tavola 1 - poi le darò la risposta - evidenzia nel 2001
una consistenza pari a 1.886 unità, quindi addirittura inferiore di
ben 108 unità rispetto al dato dell'anno precedente, ma aumenta in
modo costante, seppur di poche unità, negli anni successivi per
attestarsi a 1.907 unità nel 2004 e arrivare a 1.910 unità nel
2005. Qui le darò l'allegato.
Rispetto a quanto affermato dagli interroganti, secondo cui nel
periodo 2000-2005 vi sarebbe un andamento negativo, tale da far
emergere la prevalenza delle chiusure degli esercizi del commercio
al dettaglio rispetto a nuove aperture, il dato statistico, al
contrario, dimostra nel periodo considerato un "trend"
costantemente positivo, sia pure in misura piuttosto contenuta. In
effetti, si passa da 1.886 unità del 2001 alle 1.910 unità del 2005
con un aumento di sole 24 unità, il che, peraltro in periodo di
congiuntura economica negativa, non è poi così male. Così pure, se
leggiamo i dati: nati, mortalità degli esercizi commerciali,
iscrizione e cancellazioni nei registri camerali degli esercizi di
commercio al dettaglio in sede fissa tratti dal sito "Internet"
dell'Osservatorio nazionale del commercio, sempre riferendoci al
periodo considerato, si potrà notare che il saldo fra le imprese
iscritte e cancellate nei registri camerali della Valle d'Aosta nel
periodo 2000-2005 risulta essere sempre positivo, il che dimostra
una prevalenza, nel periodo, delle iscrizioni delle imprese
rispetto alle cancellazioni. Le darò anche per questo un
allegato.
Piuttosto, appare utile e costruttivo cercare una spiegazione
del fenomeno, individuando quali siano state le cause che fra
l'anno 2000 e 2001 avrebbero determinato una riduzione secca: da
1.994 unità a 1.886 unità degli esercizi di commercio al dettaglio
in sede fissa in Valle d'Aosta. Ebbene, in proposito si fa notare
che il decreto legislativo noto come "decreto Bersani", con
l'introduzione della riforma della disciplina del commercio,
prevedeva all'articolo 25, comma 7, la concessione di un indennizzo
a favore dei soggetti titolari di esercizi di vicinato, previa
cessazione dell'attività con conseguente restituzione del titolo
autorizzatorio (si è parlato della cosiddetta "rottamazione delle
licenze"). In Valle d'Aosta negli anni 2000-2001 hanno aderito alla
rottamazione ben 72 imprese, le quali di fatto hanno chiuso in modo
definitivo la propria attività. Tale evenienza pare dunque
significativa per la spiegazione del fenomeno, che si è cercato fin
qui di illustrare. Un'altra probabile concausa può essere
costituita dal rapporto fra popolazione in Valle d'Aosta pari a
119.548 residenti dell'ultimo censimento ISTAT e il numero di
esercizi di commercio al dettaglio in sede fissa, ove emerge
un'altra risultanza alquanto significativa, ossia una densità
elevata di esercizi rispetto alla popolazione residente in Valle
d'Aosta, ben più elevata rispetto ad altre Regioni e alla media
nazionale. Mentre la media nazionale fa registrare per ciascun
esercizio una disponibilità di 74,8 cittadini consumatori
residenti, la Valle ne fa registrare 62,5; questo significa, in un
periodo di recessione economica, una maggiore e più evidente
difficoltà di sopravvivenza nella nostra Regione di piccole realtà
commerciali.
Secondo: si è già detto nel paragrafo precedente del rapporto
sfavorevole per la Valle d'Aosta fra numero di esercizi presenti
sul territorio e popolazione. Per quanto concerne il livello
qualitativo delle attività commerciali, faccio notare che la legge
regionale n. 19 (legge sul commercio), diventata operativa nel 2002
con l'adozione da parte della Giunta dei regolamenti attuativi, ha
consentito di dare un notevole impulso agli investimenti da parte
degli operatori economici.
Per quanto riguarda in particolare il settore del commercio,
sono stati erogati contributi a fondo perso per un totale di
800mila euro a fronte di 204 domande istruite per un ammontare
complessivo di 4 milioni di euro di investimenti ammessi (dato
2004), mentre nel corso del 2005 sono stati erogati contributi a
fondo perso per un totale di 3,5 milioni di euro a fronte di 639
domande istruite, triplicate rispetto al 2004, per un ammontare
complessivo di circa 12 milioni di euro di investimenti ammessi, il
che significa che la legge ha permesso agli operatori del settore
di realizzare nuove strutture e di riqualificare quelle già
esistenti. Questi dati dimostrano che nonostante tutto il settore
del commercio in Valle dimostra una tenuta, accompagnata da una
certa propensione all'investimento, alla riqualificazione e
all'innovazione.
Terza risposta. Complessivamente nel quinquennio preso in esame,
a parte il calo nel numero di esercizi di cui si è già detto, i
dati evidenziano globalmente il mantenimento della superficie di
vendita preesistente nel 2000. Nell'ambito del dato complessivo è
da rilevare un aumento degli esercizi aventi superficie compresa
fra 51 e 150 metri quadrati, verosimilmente conseguenza di una
razionalizzazione della rete distributiva nell'ambito della
categoria degli esercizi di vicinato. Il rapporto fra esercizi di
vicinato e grandi strutture di vendita è stato caratterizzato da
una riduzione sensibile della superficie delle grandi strutture di
vendita rispetto agli esercizi di vicinato. Per quanto riguarda le
medie strutture di vendita, si rileva un apprezzabile incremento di
quelle aventi superficie compresa fra 401 e 1.500 metri quadrati,
peraltro sensibilmente attenuato da una corrispondente flessione di
quelle aventi superfici diverse nell'ambito della medesima
categoria.
Quarta e ultima risposta. Alla luce di quanto detto finora, non
sembra di potersi imputare la flessione di tale comparto registrato
nel 2000-2001 all'inadeguatezza della legislazione regionale, fermo
restando che la medesima vada costantemente monitorata ed
eventualmente adeguata alle nuove esigenze. Non a caso, la legge
regionale n. 12/1999 è stata novellata una prima volta nel 2001 e
successivamente nel 2004 proprio per apportare gli aggiornamenti e
gli adeguamenti che nel tempo si sono resi necessari. Così pure
provvedimenti amministrativi ed attuativi della legge hanno subito
nel tempo diversi adeguamenti. Mi riferisco alla deliberazione
consiliare 12 gennaio 2000, che ha subito modifiche e aggiustamenti
successivi nel 2005, così pure è in corso di approvazione da parte
della Giunta regionale l'aggiornamento della deliberazione n.
12/2000, recante principi e direttive per l'esercizio dell'attività
commerciale.
Presidente - La parola al Consigliere Tibaldi.
Tibaldi (CdL) - Grazie, Presidente, per le risposte, aggiungiamo
alle sue risposte alcune considerazioni.
Prima considerazione: il dato finale che la Giunta ci ha fornito
non è di 1.908 unità, ma è di 1.910, anche perché 1.908 era
riferito al primo semestre 2005, quindi a livello numerico c'è una
variazione di due unità, ma questa variazione non cambia un "trend"
negativo che si è verificato fra il 2000 e il 2005 per quanto
riguarda la mortalità di piccoli esercizi commerciali nella nostra
Regione. È vero che, se lo analizziamo in maniera articolata negli
anni che ci sono stati fra il 2000 e il 2005, c'è un andamento
discontinuo, quindi concordo con quanto lei ha detto, ma il
risultato finale non depone a favore della salute del piccolo
commercio valdostano, che in realtà ha visto un dinamismo negativo
rispetto ad altre Regioni italiane anche simili alla nostra (penso
in particolare al Trentino o al Friuli dove la dinamica è stata
positiva). Dal rapporto dell'Osservatorio nazionale del commercio,
che è un organo collegato al Ministero delle attività produttive,
emerge uno spaccato dell'Italia suddivisa in Regioni che mette in
risalto le Regioni che sono "rimaste al palo", purtroppo la Valle
d'Aosta è annoverata fra queste, a differenza di altre che hanno
dimostrato una crescita alcune più evidente, altre più moderata.
Quali considerazioni aggiungiamo? Anzitutto che il trasferimento
delle politiche a livello regionale, che è avvenuto nel 2001 con la
riforma costituzionale, non ha portato i benefici auspicati, in
primo luogo perché forse l'interpretazione di quel processo di
liberalizzazione avviato da Bersani nel 1998 ha trovato un po' di
freno nell'intervento del legislatore regionale - e mi riferisco al
legislatore valdostano -, infatti la legge n. 12/1999 ha cercato di
rallentare questo processo di liberalizzazione e in secondo luogo
perché la legislazione in materia di saldi di fine stagione, che è
stata oggetto di novellazione nel 2005, modificata proprio da lei
quando era Assessore, è stato un monumento alla complicazione
burocratica. Se uno pensa che bisogna comunicare al Comune con
almeno 10 giorni di anticipo l'avvio dei saldi, cosa che non
avviene in altre Regioni - penso alla Lombardia o alla Emilia
Romagna -, queste sono complicazioni che vanno a gravare sugli
oneri quotidiani che gli esercenti anche del piccolo commercio
devono affrontare e superare. Crediamo che una revisione della
legge del 1999 e non una semplice novellazione a tappe, come è
stato fatto in questi anni, possa venire incontro alla crescita di
una rete commerciale piccolo distributiva come quella valdostana,
che sta "segnando il passo", e la dimostrazione arriva proprio da
questi dati che sono stati oggetto di tale interrogazione. Lei
parlava anche di monitoraggio; il monitoraggio auspicato nella
legge regionale del 1999 in realtà non c'è mai stato. Lei sa bene
che l'Osservatorio regionale del commercio è un organismo che si
riunisce "una tantum" e non è che compia approfondimenti di
tematiche specifiche con individuazione di soluzioni altrettanto
efficaci per il commercio; basti pensare che lo scorso anno è stata
conferita una consulenza al Centro sviluppo per cercare di censire
la situazione della rete distributiva in Valle. Questo la dice
lunga sull'assenza di monitoraggio da parte della Regione su un
comparto come quello commerciale, che è fondamentale, costituisce
un indotto al sistema prevalentemente turistico valdostano e sulla
difficoltà da parte della Regione e di chi governa la Regione di
individuare politiche di rilancio e di sviluppo per questo settore
economico.
