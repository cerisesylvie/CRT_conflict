Classificazione
GIUNTA REGIONALE
SPORT E TEMPO LIBERO



Oggetto del Consiglio n. 361 del 24 febbraio 2021 - Resoconto
OGGETTO N. 361/XVI - Interrogazione: "Ruolo riservato allo
sport nelle linee programmatiche di governo".
Bertin (Presidente) -
Punto 10 all'ordine del giorno. Per
la risposta l'assessore Jean-Pierre Guichardaz.
Guichardaz J. (PCP) -
Grazie colleghi Spelgatti e Brunod.
La vostra interrogazione nelle premesse si aggiunge alle molteplici
iniziative sull'argomento Palaindoor. Sul tema abbiamo già detto
negli scorsi Consigli e avremo modo nel corso del Consiglio odierno
di approfondire sia gli aspetti legati al centro vaccinale sia
quelli relativi alle ricollocazioni delle discipline sportive, che
si svolgevano nella struttura di proprietà comunale. Mi limiterei
quindi a rispondere all'interrogazione, cercando di delimitarla
proprio alla sua domanda, e cioè quale spazio la maggioranza
riservi allo sport nelle proprie linee programmatiche.
Intanto vorrei premettere che per questo esecutivo lo sport e
l'attività motoria in genere rappresentano priorità, sia sotto
l'aspetto dei corretti stili di vita basati su politiche di
prevenzione attenti al benessere psicofisico del singolo e della
comunità, sia perché lo sport trasmette in modo diretto valori
sociali importanti, soprattutto nelle fasi di sviluppo dei bambini
e dei ragazzi. Imparare a socializzare e cooperare nel rispetto
degli altri e delle regole autodisciplina, abitua alla fatica e
all'impegno, porta ad aver cura della propria salute, in più
insegna ad accettare le sconfitte e a ripartire da esse, gestendo
le difficoltà e i problemi con atteggiamenti propositivi. Specifici
capitoli, tra l'altro, del piano della prevenzione, sul quale ormai
da anni lavorano le nostre strutture e molteplici altri soggetti
istituzionali e no, vanno proprio nella direzione di caldeggiare,
di incentivare la pratica dello sport come elemento per una
crescita personale sana e, appunto, come abitudine a corretti stili
di vita, che sappiamo essere la ricetta per un benessere diffuso e
per una riduzione dei costi sanitari ma anche sociali.
Naturalmente lo sport è anche un importante collettore di
interessi turistici, commerciali e imprenditoriali e quindi
indirettamente il sostegno di iniziative aventi a oggetto lo sport
nelle sue varie declinazioni, io poi parlo di sport ma si
ricomprendono anche altri tipi di attività, è di fatto un modo per
sostenere le attività e l'importante indotto che questo genere
determina sull'economia dei nostri territori. Certo la situazione
sanitaria contingente non sta favorendo una programmazione lineare
e ordinaria delle attività sportive e degli eventi, tanto che in
questi primi mesi di legislatura abbiamo dovuto prendere atto di
numerosi rinvii e addirittura cancellazioni di iniziative che la
Regione ha sempre sostenuto con convinzione, anche in un'ottica
turistica oltre che promozionale. Ne ho già ampiamente parlato
rispondendo alle numerose iniziative del collega Brunod, così come
ho evidenziato la volontà dell'Amministrazione di guardare comunque
avanti malgrado le limitazioni attuali e prospettive di riapertura
e di pratica davvero incerte.
Per rispondere alla sua interrogazione posso dirle che, oltre
alla definizione di misure compensative di ristoro conseguenti
all'epidemia e alle restrizioni operate a livello statale e
regionale, che nelle prossime settimane e mesi perfezioneremo
ulteriormente attraverso un'apposita norma da incardinare nella
legge di variazione, proprio a favore delle professioni che a vario
titolo operano nel settore sportivo e similari, oltre al sostegno
ordinario e straordinario delle società sportive, delle
federazioni, delle associazioni di promozione sportiva, degli sci
club, da poco abbiamo deliberato tra l'altro contributi per quasi
un milione e mezzo di euro e altri saranno erogati nei prossimi
mesi, oltre ai contributi per le competizioni ed eventi di vario
genere che incentivano la pratica dello sport a più livelli e che
continueremo a erogare ai sensi delle varie leggi di settore anche
attraverso altre modalità, oltre le politiche volte a incentivare
la formazione e l'addestramento delle professioni sportive e
similari, sulle quali peraltro interveniamo in alcuni casi
direttamente, di cui ho già parlato rispondendo a specifiche
iniziative, posso aggiungere che abbiamo in agenda la
predisposizione di una nuova legge quadro sullo sport finalizzata a
rivedere gli attuali strumenti legislativi volti a sostegno del
mondo sportivo in chiave più globale, contestualizzata e organica.
A distanza di oltre sedici anni dal varo della legge regionale 3
del 2004, la nuova disciplina degli interventi a favore dello
sport, riteniamo opportuno infatti procedere a una valutazione
sull'idoneità della stessa di rispondere alle attuali esigenze del
mondo sportivo valdostano individuando, anche in conformità con la
legge nazionale sullo sport che è in fase di discussione e di
elaborazione, gli strumenti che si sono rivelati nel tempo
scarsamente utili alla crescita del movimento sportivo valdostano,
individuandone eventuali ulteriori e diversi più efficaci.
Da un punto di vista metodologico prevediamo la consultazione
dei principali organismi sportivi valdostani rappresentati in seno
alla consulta regionale per lo sport, istituita ai sensi
dell'articolo 15 della legge regionale 3 del 2004 che abbiamo tra
l'altro ampliato recentemente, al fine di raccogliere proposte e
suggerimenti di modifica del vigente impianto normativo costituito,
oltre che dalla legge in questione, dalle diverse disposizioni
applicative nel tempo approvate dalla Giunta regionale, a cui
seguirà l'elaborazione di un documento di sintesi dei contributi
forniti che costituirà la base di lavoro per l'elaborazione della
nuova disciplina regionale; naturalmente poi l'iter proseguirà
nelle apposite commissioni e in aula, secondo la prassi consueta
stabilita dai regolamenti consiliari.
Stiamo lavorando inoltre per rafforzare i rapporti tra Regione,
CONI, istituzioni scolastiche ed enti territoriali per giungere a
una più sinergica e coordinata programmazione delle iniziative dei
servizi, alla razionalizzazione di impianti e interventi di
edilizia sportiva. L'attività prevista si sostanzierò nella
costituzione di un tavolo di lavoro congiunto volto
all'individuazione delle problematiche riguardanti la consistenza e
l'idoneità dell'impiantistica sportiva, in accordo con la struttura
dell'Assessorato ai lavori pubblici che si occupa direttamente
degli aspetti manutentivi e gestionale e con l'Assessorato
all'istruzione che pianifica l'offerta di palestre scolastiche, che
tra l'altro sono in incremento, ma che sappiamo essere strutture
multivalenti, le palestre scolastiche, di interesse ben più ampio
rispetto al solo ambito della scuola e che possono soddisfare
esigenze di pratica sportiva ulteriori, al fine di meglio orientare
le attività di programmazione degli interventi regionali in tali
ambiti ai sensi della legge regionale 16 del 2007.
Aggiungo solo che l'esecutivo in questi mesi ha cercato di
agevolare, per quanto possibile, la pratica agonistica amatoriale
degli sport invernali e delle attività
outdoor
attraverso
una politica di apertura, peraltro piuttosto onerosa come lei ben
sa, degli impianti di risalita. Questi naturalmente per i soli
atleti, perché era l'unico spazio che ci era concesso dai Dpcm,
delle piste di fondo, queste anche per gli amatori, e attraverso la
adozione di ordinanze in deroga alle regole nazionali e ai Dpcm.
Ricordo tra le altre le regole sull'attività motoria nell'ambito di
tutto il territorio comunale, l'apertura delle piste di fondo anche
con accesso al di fuori del proprio comune e più recentemente
l'apertura delle palestre, naturalmente con tutti i vincoli
sanitari, e con il rapporto uno a uno, il cosiddetto
personal
trainer
la cui connotazione abbiamo comunque recentemente anche
un po' ampliato. Tutto questo ovviamente nella convinzione che
l'attività fisica e lo sport siano utili a rafforzare il sistema
immunitario, ma più in generale anche la salute psicofisica delle
persone e dell'intera nostra comunità.
Presidente -
Per la replica consigliera Spelgatti, ne ha
facoltà.
Spelgatti (LEGA VDA) -
Vede Assessore, a parole andiamo
molto d'accordo, l'ho già visto su altri ambiti. Quando lei dice
che lo sport è importante per gli aspetti della salute psicofisica
e soprattutto c'è stato un passaggio molto importante sul fatto
dell'importanza dello sport per la crescita dei nostri ragazzi ma
sotto ogni profilo, imparare proprio a cadere e rialzarsi, andiamo
perfettamente d'accordo. Noi puntiamo tantissimo sullo sport,
perché riteniamo che sia assolutamente fondamentale per la crescita
dei nostri ragazzi, per tutti quanti ma soprattutto per dare un
futuro anche ai nostri ragazzi, perché lo sport è scuola di vita,
non solo è salute fisica, è salute mentale, è un giusto equilibrio
tra corpo e mente, ma soprattutto è educazione alla socialità.
Soprattutto, lo sport è l'unico ambito dove c'è una vera
meritocrazia, perché lo sport insegna ai nostri ragazzi che per
ottenere qualsiasi cosa devi faticare, devi sudare, per ottenere
dei risultati devi comunque lavorare intensamente e impari nella
vita che c'è sempre qualcuno più bravo di te, impari a stimare gli
avversari, a stimare altre persone che sono più brave di te, impari
a vincere e anche arrivare ultimo, impari a perdere e quindi questa
è sanità dell'uomo nella sua totalità.
Non andiamo d'accordo nel momento in cui però, io dico, si va al
di là di tutte le parole. La sua buona volontà la potremo vedere
nel lungo periodo, perché giustamente non le si può addebitare
tutto ciò che è stato fatto prima e quindi il fatto che in Valle
d'Aosta sullo sport sostanzialmente non si è mai puntato, ma mai,
neanche lontanamente, non c'è mai stata una seria volontà della
pubblica amministrazione di investire nello sport. Lo vediamo sullo
sfacelo di tutta la questione Palaindoor per la quale siamo
arrivati alla chiusura quando si sarebbe potuto agire da tanti
anni, visto che il problema era noto. Lo vediamo ogni anno sul
discorso del Palaghiaccio e delle attività sportive: per anni non
potevano fare una seria programmazione, perché non si sapeva se si
sarebbe aperto o chiuso e quant'altro. Lo vediamo sul rugby ad
Aosta che se ne è dovuto andare via. Valichiamo, andiamo a Chamonix
e vediamo tutto quello che viene organizzato, ma anche dalla
pubblica amministrazione, perché è indotto, perché è economia,
perché è turismo, perché c'è una vitalità enorme in tutto questo.
Lo vediamo anche spostandoci su tutte le altre regioni dell'arco
alpino quanto investono sullo sport. Qui in Valle d'Aosta no, non
abbiamo neanche le palestre: è un disastro. E anzi, invece che
andare incontro alle società sportive, al di là del fatto di dare
il piccolo contributo, le società sportive meno male che ci sono
loro che organizzano gli eventi, ma normalmente sono pure
osteggiate nel loro fare. Già che sopperiscono alla mancanza di
attività e di visione della pubblica amministrazione per investire
sullo sport, addirittura si trovano i paletti tra le ruote ancora
più spesso.
Quello che però non ho minimamente condiviso è il primo gesto e
lo trovo molto grave. Se le idee possono essere buone lo vedremo
nel tempo, il problema è che però i fatti contraddicono queste
buone idee, se partiamo con il discorso del Palaindoor, io ripeto,
con tutti, tutti i locali di cui dispone la Regione! Ce ne abbiamo
una quantità infinita, si va a scegliere il Palaindoor? Si va a
scegliere il Palaindoor come centro vaccinale? Ne abbiamo una
quantità infinita di luoghi a disposizione per fare questo. E
soprattutto, a quei poveracci delle associazioni sportive che sono
lì, che hanno organizzato delle gare, che hanno organizzato delle
attività, gli si dice: "Comunque si chiude a marzo". Che già,
ripeto, arrivare a chiudere è una cosa indecente, ma questa non è
una sua responsabilità, ma magari di qualcun altro che siede in
Giunta con lei e per pregresse attività, non per le attività della
presente Giunta. Comunque sia, poi cosa si fa? Gli si dice: "Ah no,
abbiamo scherzato, abbiamo deciso di fare proprio lì il centro
vaccinale". Quindi tutti fuori ancora prima. Avete organizzato
gare? Organizzare gare per una società sportiva significa investire
risorse, investire tempo della propria società, ma soprattutto gli
atleti, gli atleti che sono i nostri ragazzi che si allenano, che
fanno sacrifici, che si impegnano, che non aspettano altro che la
gara per poter avere le soddisfazioni rispetto a tutto il lavoro
che hanno fatto.
Quando si fa sport non si può fare un giorno sì e un giorno no,
quando soprattutto si fa a certi livelli, e ricordo che i migliori
atleti di solito sono anche bravissimi a scuola. E, anzi, ringrazio
il fatto che ci sono degli istituti di eccellenza, come il Liceo
classico di Aosta a cui faccio tutti i complimenti, che hanno
comunque finalmente una visione anche di accettazione dello
studente atleta; parlo per mio figlio, visto che io sono cresciuta
a libri e sport, cresco i miei figli a libri e sport e sono ben
contenta di vedere anche degli istituti superiori di livello che
comprendono e accettano che ci siano degli sportivi che possono
anche andare bene a scuola e non vengono limitati per questo.
Io mi auguro veramente che ci sia una visione e veramente un
acceleratore su questo sport per tutti quanti, un acceleratore per
dare una visione a questa Valle d'Aosta e, ripeto, guardiamo cosa
succede oltre confine.
