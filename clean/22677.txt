Classificazione
ACQUE
Acque minerali e termali



Oggetto del Consiglio n. 2133 del 20 settembre 2006 - Resoconto
OGGETTO N. 2133/XII - Futuro dello stabilimento termale Fons
Salutis di Saint-Vincent. (Interrogazione)
Interrogazione
Premesso che:
- le acque minerali sgorganti dalla Fons Salutis di
Saint-Vincent avrebbero una portata estremamente bassa;
- sarebbe indispensabile potenziare il prelievo d'acqua per
consentire un'attività termale vantaggiosa e quindi per procedere
al rilancio complessivo dello stabilimento;
tutto ciò premesso, i sottoscritti Consiglieri
regionali
Interrogano
il Presidente della Regione o l'Assessore regionale delegato
per conoscere:
1) se sono consapevoli del problema enunciato in Premessa, il
quale si aggiunge alle più note incertezze sul futuro gestionale
dello stabilimento termale e al suo atteso rilancio;
2) quali variazioni ha subito, in termini quantitativi,
l'utenza delle Terme di Saint-Vincent nell'ultimo decennio;
3) se l'acqua termale di Saint-Vincent possiede tuttora una
validità terapeutica;
4) se sono state intraprese iniziative mirate al
potenziamento dell'utilizzo della risorsa idrominerale: in caso
affermativo, quali sono.
F.to: Tibaldi - Lattanzi - Frassy
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Rispondo molto volentieri a tale
interpellanza, che potrebbe avere questo titolo: "necessità di un
rilancio dello stabilimento termale", intendo come termalismo non
solo Saint-Vincent, ma anche Pré-Saint-Didier, eccetera. Concordo
perché penso che il termalismo, e soprattutto il termalismo
montano, abbia delle grandi possibilità di sviluppo in un'Italia e
in un'Europa in cui assistiamo a una ripresa di tutte le terapie
termali. L'affermazione del nostro interesse verso tale settore è
ampiamente sottolineata nel Piano socio-sanitario all'obiettivo n.
15. Dirò che nella recente riunione del Coordinamento degli
Assessori alla sanità è stato comunicato che c'è in previsione di
togliere le cure termali dai "LEA", questo complicherà la
rimborsabilità, non è ancora ufficiale, è una proposta del Ministro
e del Coordinamento. È chiaro che secondo noi la ripresa di
importanza del termalismo, soprattutto in una sede come quella di
Saint-Vincent, dove già 10 anni fa il microclima era famoso in
tutta l'alta, sottolinea adesso quanto le altre fonti di guadagno
per la zona vengono meno. Abbiamo sempre detto come Saint-Vincent e
Châtillon siano nate attorno a uno stabilimento termale e non
attorno a una casa da gioco, quindi anche i commercianti e gli
abitanti che adesso riscoprono l'importanza di un rilancio del
termalismo, forse negli anni precedenti si erano convinti che
l'attività termale potesse essere sostituita da altre.
Come lei sa, la competenza della gestione delle terme è del
Comune, molte decisioni bisogna rimandarle a quest'ultimo, non sto
a sottolineare quello che il collega Tibaldi conosce meglio di me,
cioè una storia di rapporti fra il Comune e la società di gestione.
L'appalto di gestione delle terme fu vinto nel 2000 da "Atahotel",
che ha riconfermato nel 2006 il suo pensiero di continuare in
questa idea di gestire le terme, ma che ad oggi non ha presentato
un progetto definitivo e infatti non sono partiti i lavori, tanto
che il Comune di Saint-Vincent ha posto nel 30 settembre un limite
di risposte per l'"Atahotel", dopodiché intraprenderà delle azioni
diverse. Noi, rispettando le competenze del Comune, abbiamo
manifestato diverse volte l'interesse verso questo sviluppo di
assistenza termale e anche di medicina e riabilitazione termale,
interesse che si è concretizzato nel Piano socio-sanitario
2006-2008, ma che già aveva visto delle nostre iniziative nel
dicembre 2004, quando insieme al Presidente Perrin e all'Assessore
Caveri avevamo incontrato tutta la dirigenza di "Atahotel" a La
Thuile e già avevamo visto come questa avesse dei dubbi sullo
sfruttamento e sul portare avanti tale piano di sviluppo, tanto che
noi avevamo messo in piedi un gruppo di lavoro, coordinato
dall'Assessore al turismo, per cercare di caratterizzare le Terme
di Saint-Vincent. Ormai il trattamento termale aspecifico è molto
diffuso, sono più di 100 gli stabilimenti termali in Italia, quindi
la necessità di caratterizzare il termalismo e la riabilitazione
nel senso vascolare, avendo inserito in questo gruppo anche il
Prof. Palombo, era una delle possibilità. Su questo non abbiamo
ancora ricevuto risposta da parte di "Atahotel", anche se su questo
c'è stata una loro ripresa di interesse.
Recentemente abbiamo cercato, per dimostrare la nostra
attenzione, di proporre una soluzione o di fare il possibile
affinché tale rilancio avvenga, usufruendo di una risorsa che si è
resa disponibile in Valle d'Aosta: il Prof. Canzi, un idrologo
medico e che è anche stato per tanti anni il Direttore dello
stabilimento termale di Riccione, che è il Responsabile dell'U.B.
di Otorinolaringoiatria. La Giunta, con una deliberazione di
agosto, ha dato incarico al Prof. Canzi affinché studi la
situazione nell'ottica di un rilancio del termalismo montano in
Valle d'Aosta, questo soprattutto per Saint-Vincent, ma anche per
Pré-Saint-Didier, che ha un'acqua sulfurea non ancora utilizzata
per scopi sanitari. Il problema delle Terme di Saint-Vincent, come
si sa, è la carenza del getto di acqua che deriva dalla sorgente le
"Fons Salutis", che ha una portata di 400 lt/giorno, questa è una
portata molto bassa se si pensa che istituti termali raggiungono la
stessa portata al minuto e invece le "Fons Salutis" la producono in
24 ore. Questo si sapeva già 10 anni fa, infatti su richiesta del
compianto Prof. Puggioni, Responsabile idrologo delle terme, lo
stesso Prof. Canzi, Responsabile delle Terme di Riccione, era stato
chiamato dall'allora dirigenza sanitaria per una consulenza sullo
stato delle terme per un loro ulteriore sviluppo... questo penso
sia il vero problema.
Caratteristiche dell'acqua: la "Fons Salutis" è stata scoperta
nel 1770 dal chimico abate Giovanni Battista Perret, nel 1973 fu
analizzata dal Dott. Gioannetti, che fu il medico di Carlo Emanuele
III. Anche le recenti indagini dimostrano che è un'acqua termale,
un'acqua con temperatura di 9,5 gradi, con un residuo secco di 7,3
grammi, cioè superiore di gran lunga a 1 grammo per mille, è
un'acqua bicarbonato, sulfato, alcalina, bromo idrica carbonica, è
un'acqua che ha avuto l'autorizzazione dal Ministero sia per la
terapia idropinica, sia per la terapia inalatoria. Per dirla in
modo semplice è una buona acqua termale, ma un'acqua termale
aspecifica, non è un'acqua sulfurea come quella di Pré-Saint-Didier
che ha delle indicazioni specifiche, per esempio, per le malattie
della pelle. È una buona acqua termale senza una caratteristica
particolare rispetto agli altri stabilimenti termali.
Su quello che viene richiesto per l'utenza: il rischio è che le
malattie termali escano dai "LEA", cioè dalla rimborsabilità dello
Stato. Si pensi che nel 2002 sono stati fornite 14.626
somministrazioni di cure idropiniche, nel 2005 14.800 e le cure
inalatorie sono salite da 35mila a 36mila.
Secondo me, come indicato nell'interpellanza, le possibilità di
sviluppo di un termalismo in una zona con un microclima particolare
sono sicuramente superiori all'attuale. Quale potenziamento?
Intanto il potenziamento è necessario ed è possibile sicuramente
dopo aver risolto il problema della portata dell'acqua, sempre la
consulenza del Prof. Canzi e di alcuni geologi 10 anni fa avevano
indicato come probabile il ritrovamento di acqua della sorgente in
profondità sotto il territorio, da cui fuoriesce adesso. Riteniamo
quindi, che "Atahotel" debba rispondere se portare avanti questo
progetto che avevamo previsto insieme, oppure se abbandonare. In
questo caso si dovranno trovare altre possibili convenzioni.
Inviare sul uno specialista come il Prof. Canzi, che si trova già
sul nostro territorio, può dare uno sviluppo, con le risorse
possibili, già in breve tempo.
Président
- La parole au Conseiller Tibaldi.
Tibaldi (CdL)
- Abbiamo fatto in questa interrogazione
specifica alcuni quesiti, ai quali lei ha dato risposta;
naturalmente ha analizzato il problema delle Terme di Saint-Vincent
in un contesto più ampio, come è giusto fare. Le sue risposte
confermano le preoccupazioni che abbiamo espresso anche in
premessa, ovvero manca l'acqua termale per far rifiorire le Terme
di Saint-Vincent. Certamente 4-500 litri al giorno sono una portata
irrisoria rispetto ad altri stabilimenti italiani e anche di altri
Paesi esteri che hanno portate più efficaci. Alle difficoltà
burocratiche e amministrative che lei ha affrontato brevemente,
ricordando la disponibilità di "Ata Hôtel", già manifestata 6 anni
fa, reiterata nella primavera di quest'anno e che ora soggiace al
termine di scadenza di fine settembre, a questa difficoltà di
interlocuzione fra il privato, che si propone di rilanciare le
terme, e l'ente pubblico - in particolare il Comune, ma noi ci
siamo permessi di allargare la responsabilità alla Regione - nel
favorire la possibilità di rilancio, si aggiunge il fatto
scientifico: le terme di Saint-Vincent sono a secco, il flusso
d'acqua è talmente flebile che non permette di creare un vero e
proprio termalismo. Anzi attività estetico-medicali dovrebbero
associarsi per poter creare un'offerta più completa, più appetibile
per quella utenza che oggi si riversa nelle terme, nelle "beauty
farms", in centri di benessere che vanno molto di moda e danno
anche dei risultati apprezzabili, perlomeno quelli che sono stati
creati in altre Regioni italiane. Non vorremmo che le Terme di
Saint-Vincent diventassero un reperto archeologico; sono state
scoperte verso la fine del XVIII secolo, sono state frequentate da
personalità illustri, rimane l'edifico circolare che sovrasta la
cittadina termale e dopo il 2006 abbiamo perso Ligresti, adesso
rischia di chiudersi il rubinetto dell'acqua.
Noi apprezziamo il tenore delle sue risposte, apprezziamo
l'incarico prestigioso che è stato dato al Prof. Canzi, che
sappiamo essere persona di grande professionalità, di conseguenza
confidiamo nel fatto che vi possa essere una risposta scientifica
al problema, perché il problema esiste ed è auspicabile che da
questa ricerca possano nascere suggerimenti e soluzioni che,
abbinate anche a una politica più oculata ed efficiente, sia da
parte del Comune che è il primo interlocutore, sia da parte della
Regione, possano creare questa iniziativa di rilancio con un
privato, di cui necessita Saint-Vincent "in primis", ma anche la
Valle d'Aosta nel suo insieme. Ci dispiace solo che al quesito n. 2
non siano pervenuti magari dati più precisi, perché a noi risulta
che l'ultimo decennio sia stato stabile, ma anche con alcuni
decrementi nel corso di alcuni anni; comunque ci riserviamo di
guardare la tabella.
