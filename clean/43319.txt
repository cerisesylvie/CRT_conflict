Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 720 del 23 giugno 2021 - Resoconto
OGGETTO N. 720/XVI - Interrogazione: "Notizie in merito
all'accordo tra Azienda USL e società di gestione dei bar
all'interno dei presidi ospedalieri finalizzato ad una riduzione
dell'orario di servizio".
Bertin (Presidente) -
Punto 17 dell'ordine del giorno.
Risponde l'assessore Barmasse.
Barmasse (UV) -
La prima questione, cioè se
l'Amministrazione regionale sia a conoscenza dell'accordo tra
azienda USL e la ditta Sirio S.p.A. per una riduzione
dell'erogazione dell'orario di servizio. In merito alla riduzione
dell'orario di servizio dei bar presenti all'interno dei due
nosocomi, cioè il presidio Parini e il Beauregard, rappresentato
nelle premesse dell'interrogazione, l'azienda USL ha informato
l'Assessorato che, a seguito della chiusura dei reparti Covid e
dell'allentamento dell'emergenza sanitaria, oltre che della
possibile maggiore presenza di utenti non residenti, visto l'avvio
della stagione turistica, con nota protocollo n. 50622 del 16
giugno 2021, è stato disposto dal responsabile unico del
procedimento, che gestisce il rapporto contrattuale con la ditta
concessionaria, che dal primo luglio 2021 venga ristabilito il
vecchio orario di apertura dalle ore 06:30 alle ore 20:00 in
entrambi i nosocomi.
La seconda domanda: se vi siano ulteriori aggiornamenti in
merito alla situazione del pagamento degli emolumenti ai dipendenti
della ditta Sirio S.p.A. L'azienda USL comunica che, con nota al
protocollo n. 43986 del 24 maggio 2021, a seguito di attività di
solleciti e per le vie brevi e formali degli uffici competenti, la
società Sirio S.p.A. ha confermato di aver provveduto al pagamento
delle retribuzioni ai dipendenti, relativamente ai mesi di marzo e
aprile 2021.
Presidente -
Per la replica consigliere Manfrin ne ha
facoltà.
Manfrin (LEGA VDA) -
Sono felice di avere la notizia che
l'orario non è ridotto, anche se in realtà i dipendenti ci dicono
qualcosa di opposto. Infatti, abbiamo riportato quello che è stato
disposto per i lavoratori della Sirio S.p.A., ovvero l'orario che
non è dalle ore 06:30 alle 20:00, ma si chiude alle ore 18:00 per
l'Ospedale Parini e alle ore 17:00 per l'Ospedale Beauregard,
quindi ovviamente verificheremo quanto da lei affermato
direttamente con i lavoratori.
Detto questo siamo felici di sapere che sono stati regolati
anche i pagamenti, mi auguro tutti e che non siamo stati lasciati
dei pezzi come fatto in passato, di marzo ed aprile. Mi permetto di
far notare che siamo al 23 di giugno e lo stipendio di maggio non è
ancora arrivato e da contratto il pagamento dovrebbe arrivare il
giorno 10 di giugno. Quindi è evidente che c'è qualcosa che non
funziona, è evidente che se il pagamento deve arrivare il 10 come
previsto da contratto e questo non viene rispettato, siamo di
fronte all'ennesima violazione del contratto che c'è tra la società
e l'amministrazione. La volta scorsa ci eravamo lasciati di fronte
a quello che lei ci aveva dichiarato, Assessore, cioè che era stata
valutata l'opportunità di rescindere il contratto viste le numerose
violazioni, visti anche quelli che sono stati i rapporti
antisindacali messi in campo dall'azienda. Adesso prendiamo atto
che in realtà pare che si sia abbandonata quest'ipotesi di
rescindere il contratto, ne prendiamo atto, evidentemente non siamo
noi che dobbiamo decidere. Mi permetto di sollevare che, se questi
problemi continueranno come pare che avvenga, forse è stata fatta
una valutazione errata.
Di questo ovviamente ne avremo notizie nei prossimi giorni,
quindi approfondiremo la questione degli orari con i lavoratori. Mi
permetto nuovamente di evidenziare che, se il pagamento deve
arrivare il 10, siamo al 23 di giugno e il pagamento di maggio non
è arrivato, quindi prendiamo atto che continuano i disservizi e
soprattutto la mancanza di rispetto dell'azienda concessionaria nei
confronti dei lavoratori.
