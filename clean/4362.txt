Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 37 del 14 gennaio 1982 - Resoconto
OGGETTO N. 37/VII - "ISTITUZIONE DI UNA CONSULTA PERMANENTE
PER I PROBLEMI DEL DECENTRAMENTO" - (Reiezione di mozione).
PRESIDENTE
:
Do lettura del testo della mozione
presentata dai Consiglieri Mafrica, Bajocco, Cout, Carral, Péaquin,
Tonino e Carlassare.
Da molto tempo ed in numerose occasioni i Sindaci valdostani
hanno richiesto la costituzione di una Commissione per l'esame dei
problemi degli Enti Locali.
Allo scopo di facilitare un collegamento permanente tra
amministratori degli enti locali e Consiglio regionale, anche in
vista della discussione di alcune proposte di legge relative al
decentramento, già presentate in Consiglio.
Con il fine di conseguire un'idonea utilizzazione delle risorse
messe a disposizione dalla avvenuta definitiva revisione
dell'Ordinamento finanziario della Regione.
Il Consiglio regionale della Valle d'Aosta:
DELIBERA
1) di istituire una Consulta Permanente per i problemi del
Decentramento costituita:
- dalla prima Commissione consiliare (per gli Affari Generali,
Finanze, Programmazione, Decentramento e Partecipazione);
- da tre rappresentanti dell'Associazione Sindaci Valdostani, da
essa designati;
- da tre rappresentanti delle Comunità Montane, designati
dall'Associazione dei loro Presidenti;
2) di incaricare il Presidente del Consiglio della richiesta
delle designazioni e dell'insediamento della Consulta, la quale
poi, attraverso periodiche riunioni, approfondirà i problemi oggi
aperti in materia di decentramento.
PRESIDENTE
:
Ha chiesto di parlare il Consigliere
Carlassare; ne ha facoltà.
CARLASSARE
(Democrazia Proletaria - Nuova
Sinistra):
Questa mozione è già stata illustrata nel suo
spirito, anche se non nella forma attuale, già discussa più
volte.
Prende spunto dall'esigenza espressa e confermata, se vogliamo,
anche quest'oggi, di avviare un serio e concreto piano di
decentramento finanziario e di funzioni dell'Amministrazione
regionale verso gli enti periferici, i Comuni e le Comunità
Montane.
La proposta di legge presentata dai Consiglieri Lustrissy,
Maquignaz riguardante la formazione di una Commissione di studio,
appunto, per le leggi che riguardano il decentramento mi pare sia
inserita in pieno in questo discorso e confermi ulteriormente la
necessità di dover affrontare questi problemi.
D'altra parte, l'ampia discussione che è stata fatta in questa
sede in seguito alla presentazione delle due proposte di legge di
iniziativa popolare alla cui giustezza di contenuto, anche se sono
state bocciate, nessuno si è opposto; una precisa richiesta
formulata nel Convegno di Saint-Vincent, tenuto dall'Associazione
dei Sindaci, per la costituzione di una Commissione permanente tra
Consiglio, Giunta regionale e ASVA affinché periodicamente possano
essere esaminati problemi e prospettive nuove, allo scopo di
formare un fronte unico e compatto di tutte le forze politiche e
amministrative locali nei confronti dello Stato, hanno dato vita a
questa mozione. Detta mozione è stata modificata in seguito ai
rilievi fatti che i proponenti hanno ritenuto opportuno di
accertare, nel senso di eliminare, praticamente, da questa
Commissione i rappresentanti della Giunta in quanto, in qualche
misura, rappresentanti della maggioranza. A mio avviso, sarebbe
stata più significativa una Commissione Consultiva con le presenze
anche dei rappresentanti della Giunta, comunque ritengo che questa
formulazione sia ugualmente valida, per affrontare, in modo
costante e coerente, i problemi che possono derivare da un'azione
tendente a creare un effettivo decentramento.
La composizione penso che sia abbastanza bene specificata nella
mozione stessa, per cui non mi pare il caso di valutare a fondo il
numero dei componenti.
PRESIDENTE
:
Ha chiesto di parlare il Consigliere
Mafrica; ne ha facoltà.
MAFRICA
(P.C.I.):
La particolare insistenza
dell'opposizione, ma anche di forze della maggioranza, sul tema del
decentramento è, a mio avviso, giustificata dal fatto che il
decentramento non è soltanto un obiettivo, ma è anche un sistema
che può servire a migliorare i metodi di governo a livello
regionale.
Noi siamo convinti che avere una Consulta permanente
rappresenti, da una parte, uno stimolo per le stesse forze
politiche e il Consiglio regionale, dall'altra, un momento di
verifica necessario.
Crediamo quindi che, dopo aver presentato la mozione e averla
ritirata per tener conto delle osservazioni fatte da altre forze,
questa volta possa esservi un voto favorevole del Consiglio e si
possa andare rapidamente all'istituzione di questa Consulta
permanente, costituita dalla Commissione Affari Generali, allargata
ai rappresentanti dell'Associazione Sindaci e ai rappresentanti
dell'Associazione dei Presidenti delle Comunità Montane.
PRESIDENTE
:
Ha chiesto di parlare il Consigliere
Lustrissy; ne ha facoltà.
LUSTRISSY
(D.P.):
Io parlo quale componente della
Commissione Affari Generali e quale Capo Gruppo, perché già in
occasione dell'incontro che c'è stato tra i rappresentanti
dell'Associazione dei Sindaci e i Capi Gruppo consiliari per la
discussione delle leggi sul decentramento era emersa questa
esigenza, come richiamava il Consigliere Carlassare, di proseguire
in questa forma di consultazione tra il Consiglio regionale e i
rappresentanti degli Enti Locali. In quella occasione si erano
fatte alcune proposte, di cui una è stata già esaminata dal
Consiglio in occasione della discussione delle due proposte di
legge di iniziativa popolare con l'approvazione di un ordine del
giorno. In quell'ordine del giorno il Consiglio aveva delegato,
richiamando la sua funzione istituzionale, la Commissione Affari
Generali, in accordo con l'Associazione degli Enti Locali e dei
Sindaci delle Comunità Montane, a stabilire una serie di
consultazioni per pervenire all'esame dei diversi provvedimenti
legislativi in corso di presentazione; per esaminare cioè tutto il
materiale raccolto al fine di trovare la possibilità di un accordo
generale verso la richiesta di transizione, di decentramento, per
questi primi anni: l'82 e forse l'83, dei fondi per adempiere ad
alcune funzioni istituzionali in attesa del progetto di
riorganizzazione.
Noi crediamo che con questo ordine del giorno si sia già
superata questa mozione, perché senza istituzionalizzazione una
Consulta il Consiglio si è gia espresso: ha dato mandato specifico
alla I Commissione, Commissione Affari Generali, di proseguire
negli incontri, nei dibattiti dei rappresentanti
dell'Amministrazione locale al fine di pervenire a una maggiore
definizione dei problemi esistenti.
Di fronte a questa proposta, quindi, ritenendola assorbita da
quella già votata precedentemente dal Consiglio, i Gruppi
consiliari di maggioranza si asterranno.
PRESIDENTE
: Mi spiace che non ci sia il Presidente della
I Commissione, il Consigliere e collega Martin, perché nel corso
del dibattito che c'era stato in quell'incontro che ha ricordato
adesso il Consigliere Lustrissy, io stesso, di fronte alla proposta
di creare una Commissione per l'esame di questi problemi in accordo
o con la partecipazione dei rappresentanti dell'Associazione dei
Sindaci delle Comunità Montane, avevo richiamato l'attenzione dei
presenti sul fatto che esisteva già una Commissione che si chiamava
Affari Generali, Decentramento, Partecipazione, ecc., e che quindi,
era di competenza del Presidente della I Commissione di stabilire
questo collegamento.
Il Consigliere, Presidente della I Commissione, Martin aveva
aderito e mi ricordo che, sulla discussione della mozione comunista
che poi è stata ritirata, si era addivenuti alla convinzione della
necessità che la I Commissione facesse queste consultazioni in modo
periodico, come può risultare anche da questa proposta di
Consulta.
Devo far presente al Consiglio che una delegazione
dell'Associazione Sindaci ha richiesto di conferire con il
Presidente del Consiglio e mi ha già segnalato tre nominativi
affinché il Presidente della I Commissione possa invitarli a
partecipare alle riunioni della I Commissione stessa.
La Presidenza non ha niente in contrario a ribadire questa
partecipazione dei Sindaci e delle Comunità Montane, con la
formalizzazione di una Consulta, nello stesso tempo ritiene, se il
Consiglio non addiviene a queste decisioni, che comunque sia
chiarito, proprio perché non esistano difficoltà per il Presidente
della I Commissione, che gli invitati o gli invitandi alla riunione
che effettua la I Commissione, siano, come è già stato indicato -
ma questo mi piacerebbe che fosse confermato - tre Sindaci
designati dall'Associazione Sindaci e tre rappresentanti designati
dai Presidenti delle Comunità Montane; questo è al di fuori di
tutte quelle altre consultazioni che la Commissione e il Presidente
della I Commissione riterranno di fare con altri Enti, istituzioni
e istanze che rappresentano gli Enti Locali.
Mi correva l'obbligo di fare questa precisazione perché c'è già,
direi, una certa aspettativa da parte dell'Associazione Sindaci e
un certo orientamento da parte della I Commissione di giungere ad
un certo numero di invitandi a questa riunione; l'Associazione
Sindaci ha anche prospettato i nominativi perché siano sempre
quelli che seguono lo studio e l'attività con la I Commissione.
Ha chiesto di parlare il Consigliere Mafrica. Ne ha facoltà.
MAFRICA
(P.C.I.):
Devo dire che non ho capito - il
pubblico è molto scarso, quindi non è una questione di questo tipo
- il senso della posizione della maggioranza, a meno che non sia
quella che ricordava già in una sua favoletta Fedro: "superior
stabat agnus inferior lupus" per cui qualunque cosa proposta dalla
minoranza non può andare bene. Qui si propone, abbiamo già fatto
una volta una discussione di questo tipo, praticamente la stessa
cosa, non si vuole formalizzare con l'approvazione di una mozione
una decisione che è già stata presa con un ordine del giorno
qualche settimana fa, perché? ... Interruzione ... Io vorrei
riuscire a capire questo. Qui si dice: si fa una Consulta
permanente, costituita dalla Commissione Affari Generali, da tre
Sindaci designati dall'Associazione Sindaci, da tre Presidenti di
Comunità Montane designati dalla Associazione dei Presidenti delle
Comunità Montane, perché non si vuole approvare questa mozione? Non
si può dire: quando c'è bisogno ci riuniamo, secondo me è molto
meglio avere una Consulta che può essere riunita quando ce n'è
bisogno; altre riunioni tra la Commissione Affari Generali e
l'Associazione dei Sindaci potranno anche essere fatte, però se
vogliamo avere la struttura più ristretta è bene che ci siano tre
Sindaci complessivi, non i 15 del Direttivo dell'Associazione
Sindaci; possono essere anche due, se non si è d'accordo, i
rappresentanti delle Comunità Montane, e non 7.
Vorrei quindi capire realmente qual è la ragione per cui si è
contrari a questa mozione. Non si vuole fare apparire di fronte ai
Sindaci che le forze di opposizione hanno preso una iniziativa
minima da loro voluta: diteci questo, altrimenti risulta del tutto
incomprensibile. Possiamo ripresentare una terza versione della
mozione; la ritiriamo, la presentiamo assieme e vediamo, ma
spiegateci cos'è che non va in questa mozione, per cortesia.
PRESIDENTE
:
Ha chiesto di parlare il Consigliere
Lustrissy; ne ha facoltà.
LUSTRISSY
(D.P.):
Credo che il Consigliere Mafrica
abbia usato il linguaggio corrente, non il linguaggio matematico,
anch'io ho cercato di esprimermi nel modo migliore, se non sono
stato capito cercherò di dire ancora una volta i motivi per cui
oggi riteniamo di astenerci da questa mozione.
Riteniamo che questa mozione sia assorbita all'ordine del giorno
e dalla decisione già assunta di dare, finalmente, questa
operatività alla I Commissione, che, istituzionalmente, è preposta
ai problemi del decentramento e che questi problemi vengano
discussi in collegamento con i rappresentanti degli Enti
Locali.
Mi pare che i motivi siano solo questi: riteniamo che la mozione
sia già stata, in definitiva, accolta quando si è votato
quell'ordine del giorno, perché qui potremmo riproporne anche delle
altre sullo stesso argomento, ma il problema è di lavorare, cioè
adesso mettiamoci al lavoro. Il Consiglio ha già deciso, ha preso
degli impegni e nei confronti dei rappresentanti dell'Associazione
Sindaci, quando i Capi Gruppo si sono ritrovati con l'Associazione
Sindaci e formalmente con l'ordine del giorno votato, mi pare fuori
luogo istituzionalizzare delle cose già istituzionalizzate, perché
la Commissione Affari Generali è già un fatto istituzionale e nel
settore decentramento ha il compito o il dovere politico e morale
di sentire le Associazioni che gestiscono il problema del
decentramento.
I motivi sono semplicemente quelli citati, non è per snobbare
una mozione presentata dall'opposizione, ma è perché, nella realtà,
questa cosa l'abbiamo già fatta.
PRESIDENTE
:
Ha chiesto di parlare il Consigliere
Carlassare; ne ha facoltà.
CARLASSARE
(Democrazia Proletaria - Nuova
Sinistra):
Io parlo poco latino, ma qui la ciurlata sta nel
manico.
Il problema, semmai, sarebbe esattamente opposto e cioè il non
voler istituzionalizzare questa Consulta permanente significa
realizzare un certo tipo di decentramento, significa,
semplicemente, continuare a far sì che non i cordoni della borsa,
ma le brigliette, siano solo ed esclusivamente in mano ad una
struttura che fa capo a questa assemblea. Con una Consulta
permanente si sarebbe creata, invece, una struttura dove i
rappresentanti dei Comuni, degli Enti periferici entravano a far
parte a pieno titolo, con pari dignità. Questo non vuole dire che
così non siano degni quando sono invitati, ma che i rappresentanti
dei Sindaci devono sempre ricevere il loro bravo invitino. Con la
Consulta, al contrario, si sarebbe creata una struttura
parzialmente ..... .....
FAVAL
(U.V.):
Inutile!
CARLASSARE
(Democrazia Proletaria - Nuova
Sinistra):
Può darsi, però resta il fatto che finora questa
Commissione ha operato poco decentramento nonostante la mozione
votata gli desse la possibilità di convocarli i cosiddetti Sindaci,
non mi pare che questi siano stati convocati.
Io sono convinto che è giusto per te, Faval, dire: inutile, è
inutile per il tipo di decentramento che tu vorresti! Io andrei
anche un pochino più in là, dannosa, per il decentramento che tu
vuoi, questa Consulta, perché il nodo è un nodo di carattere
politico. Qui si vuol fare un decentramento di finte funzioni ...
Interruzione ... Il decentramento di finte funzioni è perché tu non
mi vuoi consentire di discutere e di portare sempre e costantemente
le richieste e le esigenze che possono anche essere sbagliate, però
è corretto che siano poste fino in fondo.
Mi leggerò lo Statuto, farò tutto quello che vuoi, però il
discorso non cambia, qui il discorso è sempre questo: vogliamo un
decentramento dove abbiamo due cordoncini, da una parte le
brigliette per tirare di qua e di là le strutture decentrate,
dall'altra, i due cordoncini della borsa, per cui è vero che io ti
dò, però ti dò io, non tanto perché ti spetta, ma perché sono bravo
e sono generoso.
PRESIDENTE
:
Ha chiesto di parlare il Consigliere
Mafrica; ne ha facoltà.
MAFRICA
(P.C.I.):
Le posizioni credo comincino a
chiarirsi. Io ribadisco che una cosa è autorizzare oppure
ricordare, impegnare la Commissione Affari Generali a invitare,
quando vuole lei, i tre Sindaci segnalati dall'Associazione Sindaci
e i Presidente di Comunità Montane segnalati dall'Associazione dei
Presidenti, un'altra cosa è avere una Consulta permanente che è un
organismo nuovo. Questo perché un organismo nuovo acquista un suo
ruolo politico che invece, in questo modo, continua a rimanere
nelle mani della Commissione Affari Generali di cui io faccio
parte. Siccome noi non riteniamo sufficiente l'impegno preso dalla
maggioranza con quell'ordine del giorno abbiamo proposto una cosa
più precisa, invece di una convivenza abbiamo proposto un
matrimonio istituzionalizzato, scritto con nome e cognome, se non
siete d'accordo abbiamo l'impressione che, magari, pensate già al
tradimento, non so se si può usare questa espressione. Noi non vi
crediamo.
PRESIDENTE
:
Abbandoniamo la parte di diritto
matrimoniale.
Ci sono dichiarazioni di voto?
La Presidenza, a completamento di quanto ha detto prima,
trasmetterà al Presidente della I Commissione i tre nominativi che
sono stati segnalati dall'Associazione dei Sindaci in modo che
siano invitati, in quanto già rappresentanti dell'Associazione
stessa, preposti a questo collegamento con la Commissione Affari
Generali.
Metto in approvazione la mozione iscritta all'oggetto n. 37:
Esito della votazione:
Presenti: venticinque
Votanti: otto
Astenuti: diciasette (Andrione,Borbey, Bordon, Clusaz, De
Grandis, Favai, Fos-son, Lanièce, Lanivi, Lustrissy, Maquignaz,
Martin, Pollicini, Ro-lando, Tamone, Viglino e Voyat).
Favorevoli : otto
II Consiglio non approva
PRESIDENTE
:
Con questo si chiudono i lavoro.
La seduta è tolta.
L'adunanza termina alle ore 19.01.
