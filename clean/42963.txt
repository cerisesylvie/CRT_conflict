Classificazione
ASSISTENZA SOCIALE



Oggetto del Consiglio n. 431 del 24 marzo 2021 - Resoconto
OGGETTO N. 431/XVI - Interrogazione: "Notizie in merito
all'impiego dei percettori di reddito di cittadinanza nei progetti
utili alla collettività".
Bertin (Presidente)
- Punto n. 19 all'ordine del giorno.
Per la risposta, l'assessore Bertschy.
Bertschy (AV-SA) -
"Quanti siano a oggi i percettori di
reddito di cittadinanza in Valle d'Aosta" è una domanda alla quale
ho già risposto ed è difficile... io le do un dato aggregato con
l'impegno di provare a farci dare dall'INPS un dato corretto perché
il dato aggregato parla di 2.882 domande di reddito di cittadinanza
e pensioni di cittadinanza delle quali accolte 1.656, il 22% di
queste decadute e il 14% terminate.
Quindi se io le dovessi dire quanti sono in questo momento i
percettori di reddito di cittadinanza non riuscirei, le devo dare
il dato aggregato. Il mio impegno è di fornirglielo appena ne verrò
in disponibilità.
L'importo medio del reddito di cittadinanza - questo è un dato
che non ha richiesto ma visto che ci è stato fornito lo do in
disponibilità - al 31-12-2020 è di 446,90 euro, mentre quello della
pensione di cittadinanza è di 189,25 euro.
La seconda domanda credo sia quella che più interessa; la sua
iniziativa ha stimolato - e quindi evitiamo di dare una risposta
dove si cerca di raccontare di più di quello che si sa -
un'attenzione verso l'avvio dei PUC e soprattutto della situazione
in essere. Insieme al collega Roberto Barmasse, e per correttezza
lo faremo dopo l'iniziativa, ci siamo presi l'impegno... i PUC sono
in gestione ai servizi sociali e di rimando ai centri dell'impiego,
ci siamo presi l'impegno di fissare delle riunioni nei prossimi
giorni nelle strutture per capire lo stato dell'avanzamento dei
progetti.
I servizi delle politiche sociali hanno strutturato nel novembre
scorso un bando che attraverso la delibera 1172/2020 prevede un
progetto a supporto delle iniziative che gli enti locali avvieranno
per l'avvio dei PUC, la delibera prevede per il tramite del
progetto "Riattivazione" un modello operativo di presa in carico e
di gestione anche dei progetti utili alla collettività.
All'interno di questa progettualità che viene finanziata
attraverso il fondo nazionale di povertà per una quota parte, si
vuole strutturare un'organizzazione che permetta di supportare
appunto i Comuni nell'avvio di questi progetti; allo stato attuale
nessun Comune ha avviato progetti.
Quindi, come le dicevo, - è inutile che cerchiamo di raccontare
cose diverse - la situazione è questa: a breve avremo una prima
valutazione da parte del servizio di coprogettazione delle
difficoltà che ci sono state per l'avvio dei PUC che nella prima
parte sono stati legati al problema assicurativo e poi a tutto
quello che la situazione dell'emergenza sanitaria e del piano più
operativo hanno determinato; ci prendiamo l'impegno nei prossimi
giorni di fare il punto della situazione per vedere come si
potranno sviluppare dei progetti.
I progetti di utilità sociale che possono essere rivolti hanno
un problema, nel senso che i possessori di reddito di cittadinanza
hanno un periodo ben determinato di utilizzo del beneficio,
all'interno del quale possono o meno sviluppare poi attività di
ritorno al lavoro, quindi le difficoltà sono quelle di strutturare
dei servizi che possano poi fare a meno anche di eventuali
sostituzioni o di eventuali assenze dal servizio.
Quindi è sicuramente un'organizzazione abbastanza complessa però
bisogna accelerare per avviarli anche perché possono essere un
buono strumento per dare alcune delle risposte che in questo
momento è necessario poter dare anche agli enti locali.
Presidente -
Per la replica, il consigliere Manfrin.
Manfrin (LEGA VDA) -
Questa iniziativa - è stato detto in
maniera piuttosto sommaria, ma è bene approfondire anche per far
capire all'esterno di cosa parliamo - mirava, oltre a conoscere il
numero dei percettori di reddito di cittadinanza in Valle d'Aosta,
a capire quante Amministrazioni avessero avviato i PUC.
I PUC sono i progetti utili alla collettività per i quali i
percettori di reddito di cittadinanza sono obbligati a partecipare
per almeno otto ore settimanali, aumentabili fino a sedici. Tutti i
percettori di reddito di cittadinanza sono obbligati a partecipare
almeno otto ore alla settimana - aumentabile fino a sedici - a
questi progetti di utilità collettiva.
Con questi progetti si possono fare una molteplicità di azioni,
una molteplicità di lavori, una molteplicità di funzioni ed
evidentemente si possono rendere sì dei servizi chiaramente utili
alla collettività, partendo dal presupposto che dei soldi vengono
percepiti dai nuclei e dai percettori singoli che, appunto,
richiedono il reddito di cittadinanza.
Come ben sappiamo, il reddito di cittadinanza e il sistema dei
PUC sono attivi fin dal 2019, quindi sicuramente la pandemia ci ha
messo la coda ma dal 2019 a oggi si sarebbe dovuti partire in Valle
d'Aosta e le Amministrazioni avrebbero dovuto organizzare sul
proprio territorio dei progetti utili alle collettività che
andassero chiaramente a impiegare questo personale che altrimenti
non ha altra occupazione oppure è alla ricerca di un'occupazione,
ma vedo difficile - visti i dati comunicati anche a livello
nazionale - che si riesca a trovar loro un'occupazione con i
navigator che mi pare in Valle d'Aosta siano peraltro sei e non so
quanti posti di lavoro abbiano trovato, ma credo molto pochi.
Quindi c'era la possibilità di coinvolgere... e la ringrazio,
Assessore, per averci fornito questi dati: per almeno una parte,
lei ci ha detto che una parte sono ancora in esercizio, una parte
sono cessati, insomma 1.656 persone hanno percepito, chi più chi
meno chi per più mesi chi per meno mesi, il reddito di
cittadinanza.
Ho provato a fare, mentre lei parlava, Assessore, una semplice
moltiplicazione, cioè se tutti questi percettori di reddito di
cittadinanza avessero anche soltanto per una settimana fatto le
otto ore di lavoro che avrebbero dovuto fare, avremmo tirato fuori
qualcosa come più di 13 mila ore di lavoro che sarebbero state
destinate alla collettività.
Pensare che a oggi stiamo erogando - e si continui a erogare -
un reddito e le Amministrazioni che devono farlo non organizzino i
progetti utili alla collettività, lo ritengo quantomeno assurdo,
perché abbiamo a disposizione tutta una serie di manutenzioni, di
piccoli lavori, ma quante volte sentiamo dire "Bisognerebbe fare
questo intervento, bisognerebbe fare un intervento su quest'area
verde, bisognerebbe fare manutenzione su questo edificio" e non si
trova mai, e c'è la gara d'appalto, non ci sono i soldi, non si può
fare la spesa!
Caspita! Abbiamo delle persone che potrebbero farlo, anzi, sono
obbligate a farlo, e non vengono impiegate da due anni? Credo che
sia assolutamente una criticità, io le chiedo, Assessore, come
giustamente lei ha preso impegno, di farsi parte attiva nel cercare
di coinvolgere queste persone, perché credo che siano dati
imbarazzanti.
Io non so quante Regioni effettivamente si trovino nella stessa
condizione ma non penso che ci sia un'altra Regione italiana che
abbia zero progetti utili alla collettività attivati sul proprio
territorio e credo che questa sia una manchevolezza e un evidente
sintomo di disorganizzazione e anche di mancata conoscenza di
quello che le norme che vengono disposte a livello nazionale
prevedono come utilità per tutti i cittadini.
Qui non parliamo chiaramente di un progetto che sia utile a
questo o a quello, questi sono progetti di utilità già pagati, già
stipendiati a livello nazionale che non vengono sfruttati.
È una grave carenza, è una grave mancanza, sono felice che ne
abbia preso atto, però ovviamente prima si pone rimedio a questa
mancanza e meglio è.
