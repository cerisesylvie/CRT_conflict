Classificazione
AMBIENTE
Inquinamento


Resoconto integrale del dibattito dell'aula
Oggetto del Consiglio n. 1597 del 15 novembre 2000 - Resoconto
OGGETTO N. 1597/XI Notizie in merito all'eventuale esistenza
di pericoli di inquinamento elettromagnetico in Valle d'Aosta.
(Interrogazione)
Interrogazione Preso atto che, nel corso del Dibattito
pubblico, organizzato dal Conacem (Coordinamento Nazionale dei
Comitati per la tutela dai campi elettromagnetici) e dal Cpoe-Aosta
(Comitato Prevenzione Onde) su "Campi elettromagnetici: quali
rischi per la salute?", svoltosi ad Aosta il 30 settembre 2000,
sono state segnalate dal pubblico alcune situazioni di inquinamento
elettromagnetico presenti sul territorio regionale, ulteriori e
diverse rispetto a quella già nota provocata
dall’elettrodotto di Hône, che ha visto come vittime
i coniugi Praduroux;
Considerato che alcune di tali situazioni richiederebbero
interventi immediati onde salvaguardare la salute dei cittadini,
residenti e non, che vivono esposti ad alti livelli di inquinamento
elettromagnetico;
i sottoscritti Consiglieri regionali
Interrogano
l’Assessore competente per sapere:
1) se l’amministrazione regionale è a conoscenza
di situazioni di inquinamento elettromagnetico diverse da quella
dell’elettrodotto di Hône;
2) in quali vi ravvisa elementi di pericolosità per la salute
dei cittadini e, in questi casi, quali iniziative sono state, o
saranno, prese dalle autorità competenti.
F.to: Squarzino Secondina - Curtaz
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Il DPCM 23 aprile 1992, "Limiti massimi di
esposizione ai campi elettromagnetici, generati dalla frequenza
industriale nominale (50 hertz) negli ambienti abitativi e
nell'ambiente esterno", stabilisce limiti di campo elettrico e
magnetico (all'articolo 4) e distanze minime delle linee dai
fabbricati (all'articolo 5).
I limiti di campo sono molto poco restrittivi, tutelano
dall'insorgenza di effetti acuti, ma non possono essere considerati
cautelativi dell'insorgenza di eventuali effetti a lungo
termine.
Le distanze minime sono assai più restrittive. Sul territorio
regionale esse vanno verificate in diverse situazioni di prossimità
tra elettrodotti e abitazioni, soprattutto in relazione ad
elettrodotti ad alta tensione nei Comuni di La Salle, Aymavilles,
Jovençan, Gressan, Pollein, Brissogne, Chambave, Châtillon e
Champdepraz.
Le azioni di risanamento devono essere effettuate a cura dei
gestori a seguito di presentazione di progetti di risanamento e
loro valutazione da parte dei Ministeri dell'ambiente, della
sanità, dell'industria e dei lavori pubblici (articolo 7).
Tuttavia il DPCM 28 settembre 1995, "Norme tecniche e
procedurali di attuazione del DPCM del 1992", stabilisce che per la
prima fase di attuazione del DPCM le azioni di risanamento vengono
effettuate in base alle prescrizioni dell'articolo 4 (quello che
riguarda i livelli di campo). Esse, come si è detto, sono assai
meno restrittive che le distanze dell'articolo 5.
Sulla base del DPCM del 1995 l'ENEL ha individuato criticità in
relazione all'elettrodotto Albertville-Rondissone (codice 354) e
Villeneuve-Châtillon (codice 209). Le criticità sono state stimate
dall'ENEL in riferimento a valori presunti massimi di campo
elettrico in esterno. All'interno di abitazioni o fabbricati il
valore limite di campo elettrico non è mai raggiunto e il valore
limite di campo magnetico non è mai raggiunto né in esterno né in
interno.
Il programma di risanamento (trasmesso dall'ENEL il 19 febbraio
1996 al Ministero dell'ambiente per la parte interessante la Valle
d'Aosta) prevede la presentazione del programma di risanamento
entro il 19 ottobre 2002 per la linea Albertville-Rondissone.
Per quanto riguarda la linea Villeneuve-Châtillon è in
predisposizione da parte dell'ENEL il progetto di rifacimento
integrale della linea con spostamento in zone non abitate; il
progetto dovrà naturalmente passare attraverso tutte le fasi
istruttorie tecnico-amministrative preliminari alla fase
esecutiva.
Questo per quanto riguarda la normativa ad oggi in vigore, ma
come è noto sono in discussione oggi presso il Senato i decreti
contenenti i limiti per la tutela della popolazione da eventuali
effetti a lungo termine dall'esposizione a campi elettrici e
magnetici a 50 hertz. Al momento attuale la situazione è
questa.
Il testo del Decreto contiene i seguenti valori di riferimento
per il campo magnetico (induzione magnetica), validi per edifici
adibiti a permanenze non inferiori a 4 ore giornaliere:
- valore medio annuo: 0,5 uT (microtesla)
- valore massimo su ogni intervallo di 0,1 sec: 2 uT
- obiettivo di qualità in corrispondenza di spazi dedicati
all'infanzia: 0,2 uT
- obiettivo di qualità per nuove linee e installazioni
elettriche: 0,2 uT
Questi livelli sono attualmente superati in Valle d'Aosta in
molte abitazioni. La loro adozione richiederà la predisposizione
(da parte degli enti gestori) di estesi piani di intervento per la
riduzione dei livelli ambientali di campo.
Per rispondere al punto 2 dell'interrogazione oltre a Hône si è
a conoscenza attualmente delle seguenti altre situazioni.
Nuova cabina di trasformazione di La Sounère-Châtillon:
indubbiamente la scelta di installare una cabina di trasformazione
in vicinanza di una scuola elementare non è delle più felici data
l'ipersensibilizzazione sui possibili effetti dei campi magnetici a
50 hertz. Di fatto, la situazione che si verrà a creare sarà la
seguente: nessun aumento di esposizioni a campo magnetico negli
spazi accessibili ai bambini, ma riduzione degli spazi medesimi
utilizzati per il gioco all'aperto.
L'ARPA ha già effettuato rilievi nell'area circostante e
all'interno della scuola prima dell'entrata in funzione della
cabina in modo da valutare il fondo elettromagnetico preesistente.
A cabina in funzione, i rilievi verranno ripetuti e si provvederà a
cintare l'area in cui si rileverà un incremento dei valori di
fondo.
Il comune, nel corso di una pubblica riunione tenutasi presso la
scuola di La Sounère il giorno 11 aprile 2000, si è impegnato ad
acquisire un terreno adiacente per fornire spazio ai giochi
all'aperto dei bambini.
La seconda situazione è il traliccio di Muranche a Valtournenche
con antenne televisive e recenti installazioni di stazioni
radiobase per la telefonia cellulare. Sono già state effettuate
rilevazioni presso l'abitazione della persona interessata. I
livelli misurati sono trascurabili, cosa peraltro intuibile visto
che tutte le antenne sono rivolte verso valle dalla parte opposta
rispetto alle abitazioni in questione. Nuovi rilievi sono in
programma nel corso della già citata campagna di valutazione
complessiva dell'esposizione della popolazione a radiofrequenze in
tutto il Comune di Valtournenche.
Ristorante Résidence Les Fleurs, Gressan: questa è una
situazione di chiaro superamento dei limiti, che va risanata.
L'ARPA è intervenuta su richiesta dei proprietari del locale e le
misure effettuate hanno permesso di evidenziare la situazione
anomala.
Condominio Collignon, Via Saint-Martin de Corléans, Aosta: vi è
stato un lungo colloquio presso la sede dell'ARPA con la persona
interessata e a tutt'oggi non è ancora pervenuta alcuna richiesta
di intervento.
Rispetto alle azioni dell'ARPA in riferimento ai campi generati
dagli elettrodotti, poi ritorneremo ai campi elettromagnetici da
radiofrequenza, l'ARPA sta facendo su richiesta di privati dei
rilievi di campi magnetici ed elettrici in abitazioni poste in
prossimità di elettrodotti o installazioni elettriche.
Alcuni di questi rilievi hanno permesso di identificare già fin
d'ora situazioni che dovranno essere necessariamente prese in
considerazione per la riduzione dei livelli ambientali, di campo
nel caso in cui venga approvato il decreto in questione.
Sta facendo la quantificazione complessiva dell'esposizione
della popolazione del Comune di Châtillon ai campi a 50 hertz
generati dagli elettrodotti ad alta tensione transitanti sul
territorio comunale.
Lo studio è concluso e fornisce indicazioni su quanti abitanti
sono interessati ad esposizioni a campi da elettrodotti rispetto ai
valori di riferimento attualmente in discussione. Il metodo per
esso utilizzato potrà servire per estendere l'indagine a tutto il
territorio regionale.
Sta facendo la quantificazione complessiva dell'esposizione
della popolazione del Comune di Hône ai campi a 50 hertz generati
da elettrodotti ad alta e media tensione e dalle cabine di
trasformazione. Il lavoro è nella fase preparatoria.
Sta collaborando con l'Amministrazione regionale per il
censimento e la caratterizzazione di tutte le situazioni di
prossimità fra spazi e strutture dedicate all'infanzia e sorgenti
di campi a 50 hertz. In questa prima fase l'attenzione è
concentrata sugli elettrodotti ad alta tensione (380-230 e 132 KV)
successivamente l'indagine si estenderà alla media tensione (15 KV)
e alle cabine di trasformazione.
Sta partecipando insieme con la sezione della Valle d'Aosta
dell'Istituto zooprofilattico, all'Istituto superiore di sanità e
al servizio veterinario dell'USL a un progetto di ricerca
presentato per l'approvazione al Ministero della sanità rivolto
all'indagine esplorativa di effetti dell'esposizione prolungata di
animali domestici a campi a 50 hertz.
Si tratterebbe di uno dei primissimi studi, se approvato,
condotti su animali con criteri di tipo
epidemiologico-protezionistico.
Rispetto ai campi elettromagnetici, alla radiofrequenza, per le
radiofrequenze i livelli normativi di riferimento per il campo
elettrico a livello nazionale sono stabiliti dal decreto
ministeriale n. 381. A livello regionale, come sapete, è stata
emanata la legge regionale 21 agosto 2000, "Disciplina per
l'installazione e l'esercizio di impianti di
radiotelecomunicazioni". Essa è incentrata su una logica di
pianificazione e razionalizzazione degli insediamenti degli
impianti emettitori, la quale, salvaguardando la copertura omogenea
e completa del territorio regionale per quanto riguarda la
fruibilità dei servizi da parte dei cittadini, sia vincolata al
rispetto dei valori radioprotezionistici di riferimento nonché dei
valori paesaggistici e ambientali. Essa non stabilisce obiettivi di
qualità più restrittivi degli attuali valori di riferimento
nazionali, ma in nessun modo li esclude come già è stato ampiamente
detto dal collega Vallet quando ha illustrato il testo del disegno
di legge.
Numerosi rilievi di campo elettromagnetico a radiofrequenza sono
stati effettuati dall'ARPA a partire dalla sua istituzione, per lo
più su richiesta di privati e residenti in prossimità di antenne
per radiotelecomunicazioni; in uno di tali rilievi, di cui ho già
parlato in località Les Fleurs di Gressan, è stata rilevata una
situazione di superamento dei livelli limiti del decreto
ministeriale n. 381. Ad essa ha fatto seguito la tempestiva
segnalazione all'autorità comunale in data 3 ottobre 2000 e la
richiesta di verifica della proprietà delle installazioni sul sito
e della regolarità di permessi di installazioni. Il sito sarà
quindi soggetto a procedura di riduzione di emissioni a conformità
secondo quanto previsto dall'allegato C del decreto ministeriale n.
381.
In sintesi devono ridurre percentualmente la potenza delle
antenne; mi risulta che proprio oggi ci sia un incontro in questo
senso con il Comune di Gressan e questo è l'unico caso di
superamento dei livelli limiti per le radiofrequenze riscontrato
nel corso dei diversi interventi di misura ad oggi effettuati sul
territorio regionale.
Su questo versante l'ARPA, come ho già detto, effettua rilievi
di campo elettromagnetico a radiofrequenza su richiesta dei
privati; su richiesta dell'amministrazione comunale è in corso la
valutazione complessiva dell'esposizione della popolazione a campi
a radiofrequenze nel Comune di Valtournenche e un lavoro analogo è
stato richiesto dal Comune di Saint-Vincent che verrà iniziato il
più presto possibile.
La legge regionale, di recente approvazione, assegna all'ARPA un
ruolo importante nella rilevazione sperimentale e nella valutazione
revisionale dei livelli di campo a radiofrequenza generati da
diversi emittori presenti sul territorio regionale. L'ARPA dovrà
inoltre curare la redazione e l'aggiornamento dell'archivio
regionale delle sorgenti di emissione a radiofrequenze. Siamo
all'inizio di un processo lungo e complesso che sicuramente ci darà
elementi informativi nel medio, lungo periodo molto importanti per
la programmazione e la pianificazione regionale.
Termino facendo alcuni riferimenti sui rischi per la popolazione
che mi pare che poi sia di fatto il contenuto forte
dell'interrogazione dei colleghi Squarzino e Curtaz.
I livelli limiti per le radiofrequenze del decreto ministeriale
n. 381 e quelli previsti nel decreto in discussione relativo agli
elettrodotti per la frequenza di 50 hertz sono misure di cautela
finalizzate a minimizzare l'esposizione della popolazione rispetto
a potenziali fattori di rischio per il quale non esistono a questi
livelli di esposizioni accertate correlazioni causa/effetto, ma il
cui effetto dannoso, soprattutto per quanto riguarda i campi a 50
hertz generati dalle linee elettriche, non può neppure essere
escluso.
Di conseguenza le situazioni sopraindicate relative al
territorio della Valle d'Aosta vanno considerate non come
situazioni di accertato rischio in atto per gli occupanti delle
abitazioni, ma come situazioni in cui sono o saranno necessari
interventi in nome di un principio di cautela nei confronti di un
agente la cui nocività, per quanto non accertata, non può essere
esclusa. Questo è il significato della classificazione dei campi
magnetici a 50 hertz fra i possibili agenti cancerogeni fatta
ultimamente dal National Institute of environmental service sulla
base dei risultati di diversi studi epidemiologici effettuati.
Proprio perché le conoscenze sono carenti e perché l'effetto
nocivo non può essere escluso il principio di cautela fatto proprio
dalla legislazione italiana è a nostro parere giusto e
condivisibile e su questo versante sicuramente attueremo tutte le
azioni di nostra competenza.
Président
La parole à la Conseillère Squarzino
Secondina.
Squarzino (PVA-cU)
Ringrazio l'Assessore per questa
risposta articolata, ricca di dati, che denota come ci sia
un'attenzione da parte dell'Assessorato rispetto a questo tema.
Mi rendo conto che la situazione da cui siamo partiti era molto
vaga e generica. Fino a due anni fa si avevano pochissime
informazioni rispetto a questo problema e non era stato attivato
ancora nessun programma di accertamento, di indagine, di
attenzione, ora, sia su sollecitazione di eventi che purtroppo sono
capitati, vediamo l'esempio di Hône che è stato l'elemento
scatenante che però ha attirato l'attenzione su questo tema, sia
perché anche a livello nazionale questa attenzione si è rafforzata
e a livello regionale si è tradotta nella legge regionale, sia
perché c'è l'ARPA che ha fra i suoi compiti anche questo, sia
perché c'è da parte della popolazione una sempre maggior richiesta
di salute, questo problema è diventato di attualità.
Credo che per tutti questi elementi anche l'Amministrazione
regionale abbia attivato una serie di azioni e di indagini che
ritengo molto positive.
Se c'è un elemento che vorrei sottolineare e suggerire
all'Assessore è forse un elemento di informazione; non c'è stata e
non c'è attualmente nessuna iniziativa di informazione su questo
pericolo alla popolazione. Prendiamo atto che l'informazione finora
è stata esercitata in Valle proprio dal Comitato prevenzione onde
che è nato ad Aosta in collegamento con il Conacem, Coordinamento
nazionale dei comitati per la tutela dai campi
elettromagnetici.
L'ultimo convegno svoltosi recentemente ad Aosta a settembre è
un esempio di questa tipologia di informazione. Anche in quel
convegno è emerso come molte persone non sapessero nulla e alcuni
dei casi che lei mi ha elencato sono casi che sono stati segnalati
durante quel convegno.
Allora trovo poco funzionale, usiamo questo termine, il fatto
che l'informazione alla popolazione sia fatta da comitati di
volontari, che forniscono ai cittadini degli elementi per leggere
in modo diverso il proprio territorio e la propria situazione.
Credo che non tocchi alla Regione arrivare buona seconda in questo
tipo di lavoro; lei stesso, Assessore, ha detto e riconosciuto, e
su questo noi concordiamo pienamente che, mentre c'è chiarezza
sugli effetti negativi all'esposizione per limiti molto alti di
inquinamento elettromagnetico, non ci sono evidenze scientifiche
per quanto riguarda una prolungata esposizione a bassi campi
elettromagnetici perché questo richiede forti finanziamenti, perché
bisogna finanziare ricerche a lungo termine che durano 10, 15, 20
anni anche, non solo 2, 3 anni o pochi mesi perché in questo caso
si valutano soltanto gli effetti immediati su acuti.
Quindi quello che noi chiediamo all'Assessore sono due cose: la
prima preventivare una campagna informativa seria, capillare alla
popolazione e anche alle amministrazioni, proprio adesso che c'è
questa legge regionale è utile che gli amministratori siano
informati e che si rendano conto che questo è uno degli elementi da
prendere in considerazione; la seconda, verificare se ci sono
attualmente delle ricerche in atto o dei progetti di ricerca in
atto proprio sull'inquinamento a lungo termine sulle persone da
poter eventualmente finanziare.
