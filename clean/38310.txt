Classificazione
AGRICOLTURA
Bonifica, miglioramenti e riordino fondiario



Oggetto del Consiglio n. 1868 del 9 marzo 2016 - Resoconto
OGGETTO N. 1868/XIV - Interrogazione: "Organizzazione di un
incontro con tutti i soggetti interessati al completamento dei
piani di riordino fondiario".
Viérin M. (Presidente) -
Punto n. 9 dell'ordine del
giorno. La parola all'Assessore Testolin.
Testolin (UV) -
In riferimento al primo quesito posto
nell'interrogazione, "se si sia presa in considerazione la
richiesta formulata dai presidenti di allargare l'incontro a tutti
gli attori direttamente interessati", la risposta è affermativa. Si
è presa in considerazione la richiesta avanzata da alcuni consorzi
di incontrare l'Amministrazione congiuntamente ai propri tecnici;
tuttavia si segnala come in questa prima fase, a livello
organizzativo, si sia ritenuto più opportuno incontrare
preventivamente i presidenti dei consorzi interessati dai 21 piani
di riordino fondiario, il cui finanziamento è stato approvato dalla
Giunta regionale nel gennaio di quest'anno, al fine di consentire
il recepimento delle istanze da approfondire poi all'interno dei
successivi incontri tecnici.
In merito al secondo quesito dell'interrogazione, "se è vero e
se è a conoscenza che le risorse messe a disposizione per i piani
di riordino fondiario dei 21 consorzi siano insufficienti", siamo
ad evidenziare come le risorse messe a disposizione dei consorzi
per il completamento dei 21 piani di riordino fondiario sono state
calcolate dagli uffici in funzione di quanto previsto dalla d.g.r.
n. 715/2013, in particolare dall'articolo 25, che esprime il
tariffario per il piano di riordino fondiario, ai fini del
riconoscimento delle prestazioni professionali ammissibili a
contributo, relative alla redazione e al deposito del piano di
riordino fondiario, di cui agli articoli 9 e 10 della legge
regionale n. 20/2012, che regola i riordini fondiari nel loro
complesso e dispone che tale tariffario sia definito sulla base di
criteri oggettivi e in particolare relativamente alla superficie,
al numero di particelle del comprensorio oggetto del riordino e al
numero di proprietari coinvolti.
Tale metodo di calcolo tiene quindi conto delle peculiarità e
delle difficoltà di ogni piano di riordino fondiario e trova
applicazione anche per le prestazioni professionali eventualmente
già svolte. Alla luce delle considerazioni sopra esposte, i fondi
impiegati con la delibera di cui sopra -n. 9/2016 - risultano
congrui ai fabbisogni delle pratiche da completare.
"Se abbia valutato l'opportunità di organizzare al più presto un
ulteriore incontro, coinvolgendo tutti gli attori coinvolti nelle
procedure di riordino per meglio dirimere le criticità emerse",
come già anticipato, a seguito dell'incontro svoltosi lo scorso 4
marzo in funzione dell'estrema eterogeneità delle singole pratiche,
l'Amministrazione ha già calendarizzato una serie di incontri fra i
consorzi, i tecnici incaricati e gli uffici regionali competenti,
al fine di verificare puntualmente ogni singola pratica di
riordino. Tali incontri consentiranno di illustrare nel dettaglio
quanto già reso disponibile a livello di procedure dal riordino
pilota "Gaspard, Ross e Devin" e di individuare eventuali criticità
emerse nella fase di completamento dello stesso, attualmente ancora
in corso. Si segnala infine come sia stato inoltre richiesto ai
consorzi di formulare ulteriori osservazioni - che pure erano
direttamente correlate alla procedura tecnica di completamento del
riordino - e di comunque coinvolgere altri soggetti al fine di
definire eventuali azioni da intraprendere, oltre a quelle già
intraprese dall'Amministrazione regionale per risolvere queste
stesse problematiche.
Président -
La parole au collègue Fabbri.
Chatrian (ALPE) -
Cercherò di essere molto pratico, anche
a seguito della risposta che ci ha fornito oggi l'Assessore. Stiamo
parlando di ricomposizione fondiaria, di nuovo assetto catastale
legato a numerosissimi trasferimenti di proprietà, più volte
affrontati in questa e nella passata legislatura. Questo processo
coinvolge migliaia di famiglie sul territorio valdostano. Ho
ascoltato attentamente le risposte che ci ha dato l'Assessore, ma
non ci capacitiamo principalmente di due cose, cari colleghi. La
prima è che per i consorzi che hanno riattivato la procedura di
riordino e che hanno fornito tutti i documenti, si parla del 15
novembre 2013. Siamo a marzo 2016 e non siamo ancora certi delle
procedure e di fatto dei costi reali. Ecco perché avevamo posto il
secondo quesito. Tutti i consorzi che sono stati finanziati con
l'ultima delibera del gennaio 2016, avevano richiesto un incontro
all'Assessore, un incontro molto largo, cioè con tutti gli attori.
Ecco perché oggi voglio essere molto chiaro, pratico perché ci sono
numerosissime criticità identiche per tutti i riordini, tranne
magari qualche caso.
Forse era il momento di affermare che siamo stati lunghi -
abbiamo fatto diverse campagne elettorali su questo tema - e,
finalmente, si è deciso di approvare e impegnare 7 milioni di euro,
forse è il momento di essere un pelino più rapidi. Quindi hanno
richiesto all'Amministrazione regionale, all'Assessore di
coinvolgere subito tutti gli attori principali, AREA, CAA (Centro
Assistenza Agricola), uffici dell'Amministrazione, strutture
regionali coinvolte, presidenti dei consorzi e i tecnici che
seguono da anni i vari consorzi, i vari riordini.
Ci è spiaciuto, Assessore Testolin, che lei anzitutto abbia
tenuto un incontro riservato ai presidenti, solo a quelli da cui è
stato finanziato. Agli altri è stato risposto in una maniera
oltretutto direi poco educata: "Vi invitiamo per qualsiasi tipo di
approfondimento a voler contattare eventualmente l'Assessorato, i
cui funzionari saranno a vostra completa disposizione", e adesso si
fa una calendarizzazione futura singola mirata per ogni singolo
consorzio.
Vi assicuro, colleghi, stiamo parlando di ricadute per migliaia
e migliaia di famiglie valdostane, lo sa chi si occupa di questi
temi, di questi dossier che sono lì da anni, con tempi di
maturazione lunghi. E i temi sono simili per tutti i riordini, le
criticità sono simili per tutti i riordini.
Se a monte 21 presidenti chiedono all'Amministrazione regionale
di fare un incontro plenario, ci sarà un motivo. Se chiedono che
siano presenti tutti i tecnici è perché non sempre i presidenti
hanno tutte le cognizioni di causa per poter essere un po' più
rapidi. E, terzo, peggio ancora, la memoria che è stata
predisposta, a seguito dell'ultimo incontro di qualche giorno fa, è
praticamente il copia/incolla di, articoli della legge e di una
parte della delibera approvata a inizio gennaio 2016. Questo per
dire che non si sono ancora fatti dei passi avanti.
Questa nostra iniziativa, Assessore Testolin, è presentata solo
per stimolare un po' la situazione. Prenda il toro per le corna,
non divida consorzio per consorzio per fare dei singoli incontri.
Lei lo sa come lo sappiamo noi, ci sono decine di domande puntuali
a tecnici, e non solo, a cui a oggi non sono ancora state date
risposte. Lo spirito di questa nostra iniziativa era di dire: "non
perdiamo altri mesi, altri anni, dato che avete impegnato 7 milioni
di euro, cerchiamo di essere più rapidi e soprattutto più efficaci
e non suddividiamo di nuovo, per l'ennesima volta, ogni singolo
consorzio, ogni singolo presidente, ogni singolo riordino per
essere più celeri nel momento in cui le risorse sono state
impegnate e finanziate.
Termino, l'ultimo passaggio che vorrei fare è legato al progetto
pilota che è stato finanziato, se non erro, qualche settimana prima
della campagna elettorale del 2013. Ad oggi, le procedure del
progetto pilota non sono ancora concluse, come diceva poc'anzi
l'Assessore. Dato che sono migliaia le famiglie che stanno
aspettando i trasferimenti di proprietà per la ricomposizione
fondiaria, l'invito - se può essere ritenuto tale - è: "se ci sono
delle criticità, affrontiamole in maniera forte e decisa per dare
delle risposte un po' rapide, e non solo a ogni singolo, ma a tutti
quelli che sono stati finanziati".
Président -
Merci. Le point n° 10 est renvoyé à demain
matin. On passe au point n° 11 à l'ordre du jour.
