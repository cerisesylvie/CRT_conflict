Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 2921 del 8 aprile 2013 - Resoconto
OGGETTO N. 2921/XIII - Interpellanza: "Verifica delle
condizioni degli impianti e delle attrezzature presso il reparto
neonatale dell'Ospedale Beauregard".
Presidente -
Per l'illustrazione la parola alla collega
Fontana.
Fontana (Pd-Sin.VdA)
- Grazie Presidente.
Fortunatamente l'ultimo episodio di disguido presso il reparto
di patologia neonatale dell'Ospedale Beauregard si è risolto in
tempi brevi, con pochi disagi per i piccoli pazienti e per il
personale, cosa che nei casi precedenti ha comportato un notevole
disagio, sia per i pazienti che per i familiari, dovuti a
spostamenti forzosi. Ora, a fronte di tutto ciò, una riflessione è
doverosa.
Ci chiediamo se da parte dell'Azienda USL esiste una qualche
programmazione e ricognizione per valutare se sia il caso di
affrontare una qualsivoglia ristrutturazione di tali ambienti,
nell'attesa che, come da progetti, sia pronta la palazzina
nell'Ospedale Umberto Parini, o se si voglia continuare a
rattoppare al momento del bisogno tali situazioni, e se si voglia
collaborare fattivamente con i rappresentanti dei lavoratori per la
sicurezza degli ambienti di degenza e di lavoro. Spiace, infine,
dover affrontare tali argomenti a fine legislatura, e confidiamo
che la prossima veda l'Assessore competente ad una più attenta
programmazione e controllo verso le strutture per salvaguardare il
bene comune di una migliore fruizione delle strutture esistenti.
Volevamo sapere quale sia l'attuale situazione strutturale dei
reparti dell'Ospedale Beauregard, se non s'intenda intervenire con
una verifica approfondita delle condizioni degli impianti, delle
dotazioni e delle attrezzature dell'intera struttura per evitare il
ripetersi di analoghi episodi. Grazie.
Président
- Pour la réponse la parole au Président
Rollandin.
Rollandin (UV)
- Grazie.
Ringrazio la collega per aver sottolineato questo episodio che
si è verificato all'interno della struttura del Beauregard, nel
reparto di neonatologia. Si è trattato, in questo caso...venerdì 8
marzo, il personale infermieristico di turno all'interno del
reparto di patologia neonatale si accorgeva di una sgocciolatura
d'acqua tra i pannelli della controsoffittatura. L'unico neonato
che occupava la stanza veniva spostato in un locale attiguo, anche
per consentire l'intervento manutentivo da parte degli addetti che
rimuovevano i due pannelli interessati, intervenivano sulla
perdita, per cui oggi è completamente riparato (si è trattato di
una perdita casuale).
Allo stato attuale i locali di patologia neonatale sono
perfettamente agibili, così come gli altri reparti del Beauregard
per il quale - voglio dirlo - c'è un monitoraggio di solito
continuo...adesso la perdita può succedere, come succede nelle
case, succede anche in ospedale...quindi ad oggi non si ritiene di
svolgere, approfittando di questo, di un ulteriore sopralluogo per
tutta la struttura, perché questa regolarmente è monitorata e
sappiamo qual è lo stato di consistenza. Evidentemente il tutto,
come lei ricordava...questa struttura verrà utilizzata per altri
fini, perché tutto si sposterà nella nuova struttura dell'Umberto
Parini. Quindi noi riteniamo che le condizioni...questo fatto è
proprio un fatto straordinario, occasionale, e non vi sia, in
conseguenza di questa, da assumere dei provvedimenti straordinari e
particolari, in quanto c'è questo monitoraggio continuo. Comunque,
sicuramente, c'è tutta l'attenzione necessaria perché episodi -
anche episodi straordinari come questi - non succedano più.
Presidente
- Merci.
Per la replica la parola alla collega Fontana.
Fontana (Pd-Sin.VdA)
- Vede, Presidente, questo
effettivamente è stato un episodio non grave; l'altra volta il
collega Donzel aveva posto il problema della faina...non è la prima
volta che vengono fuori questi episodi! Capisco che possono
succedere, però se pensiamo a tutte le risorse che si sono messe
sulla sanità non dovrebbero esistere questi problemi! Perché di
risorse ne abbiamo messe una marea...mi dà l'idea che veramente non
ci sia una programmazione; è vero che passeranno nella palazzina
dell'Ospedale Parini, ma ancora l'ospedale deve essere
costruito...pensi quanti anni dobbiamo ancora aspettare...cosa
vogliamo fare? Vogliamo una volta per tutte...? Si prende una
struttura e si vede di ristrutturarla, anche perché servirà dopo
per qualche altra cosa, non si può fare un reparto, poi si va
dall'altra parte si fa un altro reparto, poi si parla
dell'ospedale, l'ospedale è in continua ristrutturazione, perché
stamattina sentivo che spostavano un altro reparto perché ci sono
rumori...cioè, veramente, è una telenovela infinita questa delle
strutture dell'USL!
Secondo me veramente bisognerebbe fare una riprogrammazione e
cercare di risolvere i problemi. Grazie.
Président
- Point 12 à l'ordre du jour.
