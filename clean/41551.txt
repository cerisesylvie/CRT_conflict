Classificazione
DEMANIO E PATRIMONIO REGIONALE



Oggetto del Consiglio n. 654 del 22 maggio 2019 - Resoconto
OGGETTO N. 654/XV - Reiezione di mozione: "Realizzazione di
uno studio di fattibilità tecnico-economica sulla struttura dello
stabile di Palazzo Cogne di Aosta".
Rini (Presidente)
- Riprendiamo ora i lavori colleghi,
siamo al punto 5, posso aprire la discussione generale. Ha chiesto
la parola il collega Aggravi, prego.
Aggravi (LEGA VDA)
- Semplicemente per una considerazione
di carattere generale, o meglio sull'impegnativa della mozione, non
voglio assolutamente entrare nuovamente sull'argomento Palazzo
Cogne - che ormai tutti conosciamo e sappiamo quali sono stati i
trascorsi degli ultimi Consigli - però tenevo a porre un dubbio e
una questione che poi molto probabilmente verrà anche considerata,
io penso, da parte del Governo. L'impegnativa, appunto, richiede al
Governo regionale: "affinché le strutture amministrative affidino a
un tecnico la realizzazione di uno studio di fattibilità tecnico-
economica con relativo cronoprogramma al fine di valutare gli
interventi urgenti per la messa in sicurezza dei solai
ammalorati".
Oggi il Palazzo, prendendo il sito della Regione, è inserito
all'interno del piano di alienazione e valorizzazione, per
l'appunto è specificato che per tale fabbricato è prevista la sola
valorizzazione. Io credo che sia una questione non da poco valutare
prima di tutto, al di là degli interventi, e capire effettivamente
quale sia la finalità che la Regione vuole dare a questo Palazzo,
perché io penso che oggi definire un cronoprogramma, o comunque un
progetto di fattibilità tecnico-economica - ma ripeto lo pongo come
questione e spero che il Governo faccia una precisazione, sono
sicuro che la farà - pone anche una questione riguardo al fatto che
il Palazzo sia considerato all'interno del piano di alienazione e
di valorizzazione, perché tutto quello che è stato inserito lì è,
molto probabilmente, non considerato strategico al momento, ma non
perché si vuole andare incontro al Palazzo, ma per le esigenze di
amministrazione, appunto, non è considerato strategico; andare a
definire uno studio di fattibilità di questo tipo, io penso che
ponga una questione di una certa importanza tenuto conto del fatto
che il Palazzo permanga all'interno del piano di alienazione e
valorizzazione.
Quindi penso che prima di tutto la Regione deve comprendere e
deve dirsi qual è appunto l'obiettivo che ha per il Palazzo, cioè
se permanere all'interno e lasciarlo all'interno del piano di
alienazione e valorizzazione e perseguire la strada che in parte
era già stata indicata dalla precedente Giunta - mi ricordo che
anche l'assessore Testolin aveva citato, si parlava, di un bando
per la sua valorizzazione - oppure se si vuole cambiare la
finalità, perché credo che questa impegnativa possa in parte
tracciare un diverso percorso.
Presidente
- Possiamo chiudere la discussione generale.
Per la replica, la parola all'assessore Testolin.
Testolin (UV)
- Rispondiamo in replica alle disamine
abbastanza particolari della collega Pulz che, incentivata e
stimolata dal collega Bianchi, ha ammesso di voler approfondire un
percorso che più volte è stato analizzato all'interno di questa
aula e che più volte aveva fatto emergere un percorso, - e mi fa
piacere che finalmente sia riuscita a mettere in sequenza le fasi
di avvicinamento al momento attuale -, a tutt'oggi è nelle mani
dell'Amministrazione una perizia datata 2016 che, come più volte
accennato, non comprendeva il piano interessato dal CCS Cogne che
complessivamente vale circa 2.000-2.300 metri su un totale di 9.000
metri del Palazzo, e che, proprio per iniziativa
dell'Amministrazione, così come già accennato, è stato implementato
a livello di attività di verifica sull'immobile con
un'implementazione di perizia che andrà a fotografare
complessivamente l'immobile e che avrebbe dovuto chiudersi in
questi giorni, e lo sarà nonostante le difficoltà incontrate
nell'affrontare questo percorso, perché evidentemente, come più
volte sottolineato, la perizia prevedeva la possibilità di
effettuare tutta una serie di verifiche in assenza di persone
all'interno dello stabile; da qui, a suo tempo già nell'agosto
dello scorso anno, la richiesta di sgombero dell'edificio
stesso.
Più volte è stata sottolineata all'interno di quest'aula la
volontà e la presa in carico di un'attenzione particolare per le
attività svolte all'interno dell'edificio del Palazzo Cogne, tant'è
vero che dall'inizio dell'anno ci si è attivati, prima attraverso
un confronto con il Comune di Aosta e poi in maniera autonoma, -
abbiamo verificato che il Comune di Aosta non aveva possibilità di
delocalizzare tutta una serie di iniziative che venivano svolte
all'interno di questo Palazzo -, per dare delle risposte
compatibilmente, evidentemente, agli spazi a disposizione sul
territorio di Aosta che sono di proprietà regionale, per dare a
molte associazioni un'alternativa a quello che deve considerarsi
uno stabile che è da ripensare nel suo complesso, e poi arriverò al
perché di questo ripensare nel suo complesso. La collega Pulz si è
dilettata in un gioco di pensieri che ci ha portati a passeggio tra
situazioni che evidentemente non considerano l'evolversi
complessivo della situazione, perché nel frattempo, cioè dal mese
di marzo, quando è stata presentata questa mozione, a oggi sono
successi altri fatti che hanno messo in chiaro tutta una serie di
situazioni, anche di rapporto tra CCS Cogne e Amministrazione
regionale, la collega non ha messo in evidenza che già in
precedenti confronti con lo stesso CCS Cogne, proprio il giorno
della manifestazione sotto Palazzo regionale, si erano presi degli
impegni all'interno di questa aula consiliare, in Sala Commissioni
qua vicino, in una riunione alla presenza del Presidente del
Consiglio nella quale ci si era impegnati non soltanto a trovare
un'alternativa temporanea, evidentemente con tutte le difficoltà di
trovare degli spazi confacenti alle necessità delle attività del
CCS Cogne, e a procedere con tutta una serie di verifiche e di
analisi che avrebbero assolutamente voluto tenere conto, e lo
faranno, di un aspetto assolutamente importante che è restituire, a
completamento di questo percorso, degli spazi confacenti alle
necessità socio-culturali di Aosta, ma non soltanto di Aosta.
Quindi questo è per dare una sequenzialità di quello che è
successo e di riportare nello stesso tempo la discussione sulla
richiesta d'impegno presentata al Governo regionale. Un impegno che
vorrebbe un ulteriore affidamento di un incarico a uno specialista
per la definizione tecnico-economica delle attività da realizzarsi.
Peccato che questo tipo d'iniziativa, così come presentata, non
tenga conto di valutazioni che scelte amministrative di un Governo
regionale devono tenere in conto: prima di tutto quello che
rappresenta lo stato dell'arte in questo momento dell'edificio. È
necessario avere contezza finale degli studi
in itinere
per
poi poter procedere con una serie di valutazioni da un punto di
vista sia tecnico sia politico per definire un percorso di recupero
complessivo dell'immobile, perché al di là delle sensazioni
personali - che posso avere io come può avere evidentemente
qualsiasi Consigliere - evidentemente ci sono dei vincoli di un
certo tipo, delle procedure di un certo tipo, che prevedono degli
interventi da svolgersi in questo caso in maniera complessiva
sull'edificio e non possono essere ricondotti a una mera
sistemazione di alcune situazioni che più di altre creano in questo
momento delle perplessità.
Quindi quello che è stato fatto, anche su sollecitazione di
altre iniziative all'interno di questa assise, è stato di
coinvolgere in questo percorso tutta una serie di strutture
dell'Amministrazione regionale che possano definire, a perizia
complessiva ultimata, una situazione di fatto e queste strutture -
tra le quali annoveriamo evidentemente la struttura che si occupa
di patrimonio così come le strutture che si occupano di
manutenzione stabili dell'Assessorato alle opere pubbliche e la
Sovrintendenza ai beni culturali, perché la caratteristica di
pregio di questo edificio impone certi tipi d'interventi piuttosto
che altri e poi l'Avvocatura regionale - ci permetteranno di
definire tutta una serie di situazioni, tra le quali lo stato
dell'arte dell'edificio, i tempi e le modalità di un ipotetico
recupero, il valore attuale dello stesso - perché, a seconda di
questo, certe scelte possono essere preferite ad altre, o viceversa
-le risorse eventualmente necessarie per il recupero e le possibili
iniziative che si possono attivare per trovare queste risorse e per
fare delle scelte che raggiungano lo stesso obiettivo che è
salvaguardare almeno una parte dell'edificio da adibire a servizi
per la socialità e che evidentemente non escludono delle
suggestioni già espresse da questa Amministrazione, all'interno di
questo e di altri confronti dove si possono ipotizzare soluzioni
che permettano una certa redditività all'interno di questo
complesso, anche in funzione delle iniziative che, a corollario di
quella zona, stanno nascendo, non ultima, assolutamente,
l'università.
Questo è l'obiettivo che ci si pone partendo da una disamina
interna che deve renderci chiara la situazione per poi fare delle
valutazioni che - evidentemente, tenendo conto delle indicazioni
politiche, tra le quali la prima e assolutamente riconfermata
necessità di mantenere l'aspetto sociale di una parte di questo
edificio - verranno assolutamente prese in considerazione nelle
iniziative da svilupparsi. È per questo che in questo momento ci
sembra poco opportuno - sia da un punto di vista finanziario sia da
un punto di vista della dinamica delle iniziative che dobbiamo
mettere in campo - affidare un ulteriore incarico, ma anzi
riteniamo che si debba procedere nella strada già intrapresa di una
verifica trasversale tra le nostre strutture per avere una
fotografia chiara sulla quale lavorare per dare le soluzioni del
caso.
La richiesta sarebbe di ritirare la mozione, altrimenti il
nostro voto sarà di astensione.
Presidente
- Per la replica la parola alla collega
Pulz.
Pulz (ADU VDA)
- Noi, Assessore, non crediamo che sia
opportuno ritirare la mozione, perché la sua risposta va solo in
parte nella direzione auspicata, da noi ma soprattutto dai tanti
cittadini preoccupati da mesi per la situazione di Palazzo Cogne.
Non si capisce con chiarezza quali siano le scelte politiche di
fondo, è questo che contesto nella sua risposta, cioè non si
capisce se sono state fatte delle scelte di lungo corso, non la
scelta per arrivare a domani nell'attesa che venga consegnata la
perizia -la quarta a questo punto se non ho sbagliato i conti - ma
proprio se ci sono delle scelte di fondo, quelle che
un'Amministrazione credo che sia tenuta a dover fare. Non chiediamo
i dettagli tecnici della risposta ma almeno quale sarà la
direzione, quali sono gli intenti, quale sarà la programmazione. Se
non siamo in grado di fare un cronoprogramma preciso va bene, ma
cerchiamo almeno di dare delle risposte di fondo. Mi fa piacere
sentire che lei ha ripetuto più volte "Lo scopo socio-culturale
sarà tutelato"; questa è già cosa buona e giusta, però non basta.
Noi ci troviamo di fronte al rischio di far morire un centro
culturale e sociale che è un
unicum
in Valle d'Aosta, un
unicum di cui dovremmo andare davvero fieri in un momento storico
come il nostro in cui l'aggregazione e la socializzazione - lo
dicevamo un po' anche questa mattina in apertura - sono molto più
virtuali che reali. Poi la proposta della soluzione alternativa
dell'Amérique a noi sembra un po' - mi scusi se mi permetto - una
sorta di caduta dalla padella alla brace perché i locali
dell'Amérique... almeno chi li ha visti riferisce un po' allarmato
che non sono adeguati, pare che il cemento armato sia ammalorato,
non si può entrare lì così, servirebbero dei lavori! Alla fine cosa
risolviamo? Ci troviamo nella stessa situazione di Palazzo Cogne,
dei famosi sfondellamenti.
Poi c'è anche da dire che il CCS Cogne era interessante per i
costi contenuti dei corsi che sapeva offrire alle famiglie, corsi
che sono alla portata della maggior parte delle famiglie che sono
comunque sempre più pressate dai conti di fine mese. E io credo che
se noi vogliamo sfaldare questo tessuto di associazionismo che ha
tutta una storia molto interessante, questa sia la strada
giusta.
Poi non vorrei sembrarvi aggressiva, forse ho mangiato un po' di
pasta al peperoncino a pranzo, ma io mi chiedo anche, e penso che
questo dubbio sia legittimo dal momento che parliamo di soldi
pubblici: ma la Corte dei Conti non avrà niente da dire su queste
mancate manutenzioni dal 2011 di un bene di proprietà della
Regione, di un bene di proprietà pubblica? E anche della storia del
mancato pagamento degli affitti?! Credo che sia un dubbio
legittimo.
Lei sa, Assessore, che io sono molto disponibile per le
mediazioni: se ce ne fosse l'occasione, se si potesse trovare un
accordo su questa mozione, io chiaramente sarei pronta a trattare,
mi sembra però che non ci siano le condizioni di base qui, non
capisco se stiamo andando nella stessa direzione; se fosse vero
questo allora non avrebbe senso l'astensione del Governo, se invece
questa è l'intenzione e non si può in nessun modo trovare un
terreno comune per risolvere i problemi - che sono problemi di una
fetta grossa della cittadinanza - allora noi non ritiriamo la
mozione e chiediamo che venga messa ai voti. Non so se il collega
Aggravi vuole proporre un emendamento, altrimenti il testo rimane
così.
Presidente
- Collega Bertin, per? Non ci sono le
dichiarazioni di voto così come stabilito dalla conferenza dei
capigruppo colleghi, c'è solo l'intervento durante la discussione
generale per 10 minuti a gruppo e nelle repliche i proponenti e il
governo regionale. Collega Bertin per mozione d'ordine.
Bertin (RC-AC)
- È evidente che quando abbiamo discusso
alla conferenza dei capigruppo era ovvio che nei 10 minuti era
compresa anche la dichiarazione di voto, per cui rimane la
dichiarazione di voto.
Presidente
- No, abbiamo proprio messo in votazione,
collega.
Bertin (RC-AC)
- Anche perché uno non può fare la
dichiarazione di voto prima di sapere cosa fa il governo regionale.
Deve aspettare che il governo regionale dia un'indicazione e poi in
seguito fa la dichiarazione di voto, altrimenti non ha senso.
Era ovvio che s'intendesse 10 minuti sia per dichiarazione che
per l'intervento, anche perché così non ha assolutamente senso.
Presidente
- Noi abbiamo messo in votazione questa
proposta però collega - almeno chiedo anche a chi era presente -
erano 10 minuti nella discussione generale e senza dichiarazione di
voto, perché nella dichiarazione di voto, colleghi, proprio per la
volontà di contingentare i tempi, la scelta era quella di dare la
parola comunque alla proponente che, a nome delle forze, o
dell'opposizione o della maggioranza, a seconda di chi propone
l'atto, desse ed esprimesse la propria posizione in merito
all'atto.
Bertin (RC-AC)
- È ovvio che non sono intervenuto nel
dibattito generale anche per sapere e attendere qual era la
posizione del Governo regionale anche perché diventa difficile
poter esprimere un voto senza sapere la posizione del Governo.
Presidente
- Colleghi, io mi attengo a quanto deciso
dalla conferenza dei capigruppo e comunque c'è il diritto di
replica dopo il Governo regionale da parte dei proponenti. Questo è
stato il
modus operandi
scelto per riuscire a snellire, a
velocizzare e finalmente a concludere l'ordine del giorno. Se
riapriamo la discussione su quello che la conferenza, votando, ha
già deciso, capite che di nuovo andiamo ad allungare i tempi e non
si arriva a risolvere la questione dell'ordine del giorno. Comunque
ovviamente ha diritto d'intervenire chi ha proposto l'atto e quindi
in replica alla presa di posizione da parte del Governo. Collega
Vesan per...?
In realtà non è una mozione d'ordine perché è quanto deciso
dalla conferenza dei Capigruppo, se vogliamo chiarire chiudiamo
però qua, perché altrimenti, di nuovo, non andiamo avanti. Prego,
collega, brevemente.
Vesan (M5S)
- Relativamente all'intervento sulle mozioni,
la proposta ai capigruppo è stata fatta dal collega Manfrin in
questi termini: 10 minuti per l'illustrazione e 10 minuti a Gruppo
che potevano essere frazionati all'interno dello stesso Gruppo ed
erano comprensivi di dichiarazione di voto. Questo vuol dire che
possono essere fatti sia in discussione generale che in
dichiarazione di voto i 10 minuti! In nessun momento nella
Capigruppo, per quanto mi è dato da ricordare, abbiamo detto che i
10 minuti dovevano essere integralmente impiegati in discussione
generale.
Presidente
- Colleghi, vi rileggo testualmente quanto
abbiamo votato in conferenza dei capigruppo: per quanto riguarda
l'esame delle mozioni abbiamo deciso 10 minuti per l'illustrazione
dell'iniziativa, 10 minuti per gruppo per il dibattito, comprensivo
delle dichiarazioni di voto in discussione generale. Alla fine 10
minuti per ciascuna replica. Questo è quanto deciso dalla
conferenza. Io non credo che sia il caso di tornare sulla decisione
assunta dalla conferenza, ribadendo che c'è la possibilità e lo
spazio di intervenire da parte di chi ha proposto la mozione,
ricordando che abbiamo più di 90 punti all'ordine del giorno.
Collega Manfrin per...? No. Siamo in replica, colleghi. Sulla
mozione d'ordine chiudiamo, come abbiamo dato la parola agli altri,
ha la parola anche lei.
Manfrin (LEGA VDA)
- Allora ci tengo a ricordare che la
mia proposta andava sì nei termini proposti dal collega Vesan, e
quindi trovo assurdo che non si dia la possibilità di esaurire i 10
minuti in generale, ma non ho mai fatto menzione della
dichiarazione di voto: io rimango ovviamente a favore della
dichiarazione di voto e secondo me quei 10 minuti sono da
intendersi esclusi dalla dichiarazione di voto, ma in ogni caso
quei 10 minuti a Gruppo possono essere utilizzati in qualsiasi
momento, altrimenti non si dà la possibilità, come giustamente ha
sollevato il collega Bertin, anche di magari modificare la propria
opinione e il proprio voto, a seguito del dibattito generale. Mi
sembra la procedura naturale della discussione.
Presidente
- Grazie. È giustamente legittima la sua
posizione, io ricordo quello che ha votato la conferenza dei
capigruppo. Possiamo mettere in votazione la mozione colleghi? La
votazione è aperta. La votazione è chiusa.
Presenti: 33
Votanti: 7
Favorevoli: 7
Astenuti: 26 (Aggravi, Baccega, Barocco, Bertschy, Bianchi,
Certan, Chatrian, Cognetta, Daudry, Distort, Farcoz, Ferrero,
Fosson, Gerandin, Luboz, Lucianaz, Manfrin, Marquis, Morelli,
Nogara, Peinetti, Restano, Rini, Sammaritani, Testolin e
Viérin).
Il Consiglio non approva.
