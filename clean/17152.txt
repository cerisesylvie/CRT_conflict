Classificazione
AMBIENTE
Stoccaggio e smaltimento rifiuti


Resoconto integrale del dibattito dell'aula
Oggetto del Consiglio n. 498 del 24 marzo 1999 - Resoconto
SÉANCE DU 24 MARS 1999 (MATIN)
OGGETTO N. 498/XI Dati sulla presenza di un "rischio amianto" ed
intendimenti in merito alla cessazione dell'impiego dell'amianto.
(Interrogazioni e interpellanza)
Interrogazione Richiamata l'interrogazione presentata in data 22
gennaio 1997, relativa agli interventi per eliminare, negli edifici
della città di Aosta, le coperture dei tetti con materiale
contenente amianto, e la relativa risposta;
Sottolineata l'importanza di un attento monitoraggio sul
problema amianto, monitoraggio che è stato affidato all'ARPA;
il sottoscritto Consigliere regionale
Interroga
la Giunta regionale per sapere:
1) quali sono i risultati finora ottenuti dal monitoraggio
effettuato dall'ARPA;
2) entro quali tempi si prevede che tale studio venga ultimato,
in modo da poter avere un quadro completo sulla presenza di un
"rischio amianto" nella nostra Regione.
F.to: Lanièce
Interrogazione Premesso
? che la legge 27 marzo 1992, n° 257 ha disposto una serie di
norme relative alla cessazione dell'impiego dell'amianto,
prevedendo altresì misure di decontaminazione e di bonifica delle
aree o degli edifici interessati dall'inquinamento di questo
minerale;
? che, ai sensi della succitata legge, le regioni avevano il
compito di adottare piani di protezione dell'ambiente, di
decontaminazione, di smaltimento e di bonifica ai fini della difesa
dai pericoli derivanti dall'amianto;
i sottoscritti Consiglieri regionali
Interrogano
l'Assessore delegato per conoscere:
1 - se sono stati rispettati i tempi di pianificazione dalla
Regione Valle d'Aosta, nonché quali sono le risultanze del
"censimento" contenuto nel Piano regionale con particolare
riferimento a edifici pubblici, locali aperti al pubblico o di
utilizzazione collettiva e blocchi di appartamenti;
2 - se sono stati predisposti corsi di formazione professionale
e di abilitazione finalizzati alla rimozione e alla bonifica delle
aree interessate all'inquinamento;
3 - qual è l'entità delle risorse messe a disposizione per lo
svolgimento delle attività di controllo, nonché quali sono le
tecniche di monitoraggio utilizzate;
4 - se è stato altresì istituito l'apposito registro di cui alla
legge n° 257.
F.to: Tibaldi - Frassy
Interpellanza Letto l'articolo 10 della legge n. 27 marzo 1992,
n. 257 (Norme relative alla cessazione dell'impiego dell'amianto)
che impone alle Regioni l'adozione di piani di protezione
dell'ambiente, di decontaminazione, di smaltimento e di bonifica ai
fini della difesa dai pericoli derivanti dall'amianto;
Appreso dagli Organi di stampa nazionali che la Valle d'Aosta,
insieme ad altre tre regioni italiane, non ha ottemperato alle
previsioni di legge;
Ritenuta grave tale omissione, in considerazione dei danni
biologici provocati dall'amianto in primo luogo agli esseri
umani;
il sottoscritto Consigliere regionale
Interpella
l'Assessore competente per sapere:
1) Per quali motivi l'Amministrazione non ha ottemperato alle
previsioni di legge in materia;
2) Se si intende porre rimedio alla mancanza e, in caso
affermativo, in quali tempi e con quali modalità.
F.to: Curtaz
Président Comme nous l'avons rappelé, cette interpellation sera
discutée conjointement aux questions dont aux points 9 et 10.
La parole au Conseiller Curtaz.
Curtaz (PVA-cU) La legge nazionale n. 257/92, "Norme relative
alla cessazione dell'impiego dell'amianto", che come sappiamo è un
elemento molto pericoloso, al suo articolo 10 impone alle regioni
l'adozione di piani di protezione dell'ambiente, di
decontaminazione, di smaltimento e di bonifica ai fini della difesa
dei pericoli derivanti dall'amianto. Abbiamo appreso dagli organi
di stampa nazionali che la Valle d'Aosta, insieme ad altre tre
regioni dell'Italia meridionale: Calabria, Basilicata e Campania,
ma non sono sicuro di questa terza regione, non ha semplicemente
ottemperato alle previsioni di legge. Riteniamo questa omissione
piuttosto grave proprio in considerazione dei già accennati danni
biologici che l'amianto può provocare in primo luogo agli esseri
umani.
Da qui l'oggetto dell'interpellanza, in cui chiediamo per quali
motivi l'Amministrazione non ha ottemperato alle previsioni di
legge in materia, e quando l'Amministrazione medesima intende porre
rimedio a tale omissione, con quali tempi e con quali modalità.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Questa interpellanza mi dà la possibilità di
chiarire la differenza che c'è fra un aspetto formale e un aspetto
sostanziale. Formalmente la Regione non ha adottato questo piano
perché di fatto il problema dell'amianto in Valle d'Aosta è
limitato, come è noto, alla cava di Cheissan in Comune di Emarèse;
una cava che è stata oggetto di continui e ripetuti monitoraggi per
verificare la quantità di fibre nell'aria e il conseguente rischio.
Cito a memoria una tesi di laurea del dr. Sandri, documenti
prodotti dalla clinica del lavoro di Pavia, dalla società di
geologia e ingegneria mineraria, dall'Unità operativa Chimica
tossicologica dell'USL, documenti richiesti alcuni dei quali
direttamente dall'Amministrazione regionale nel corso degli anni e
che hanno sempre tutti ripetutamente escluso qualsiasi possibilità
di rischio. Faccio presente che questa miniera di Cheissan è stata
chiusa nel '70 ed è stata definitivamente messa in sicurezza nel
1982.
Questo è il motivo principale ed esclusivo per il quale il piano
formalmente non è stato adottato, per mancanza di motivazione. È
pur vero che formalmente risulta non adottato, ma è anche vero che
una cosa è la forma, altra cosa è la sostanza. Ciò non toglie che
comunque nella predisposizione del piano di gestione di rifiuti è
intenzione dell'Amministrazione regionale prevedere un'apposita
sezione sulle bonifiche dell'amianto, ma semplicemente a livello di
rappel, proprio perché tutti i documenti che sono in nostro
possesso - e vi assicuro sono stati continuamente monitorati - ci
escludono qualsiasi possibilità di rischio.
Comunque, nell'ambito dell'applicazione di questa legge n.
257/92 è stato preparato uno specifico progetto, "Difesa dei
pericoli derivanti dall'amianto negli edifici pubblici", approvato
con deliberazione della Giunta regionale n. 3441 del 29 settembre
1997, la cui esecuzione è stata affidata all'ARPA che consente,
anche in assenza del piano, di adempiere totalmente a quanto
previsto dall'articolo 10, comma 2, lettere i) ed l) della legge n.
257. Quanto allo stato di fatto del progetto, le prime risultanze
sono contenute nel documento dell'ARPA, che è ancora interlocutorio
in quanto i lavori non sono ancora conclusi, e di cui vi darò
lettura. Inoltre, anche in risposta ad altre richieste avanzate dai
Consiglieri Tibaldi e Frassy, sono stati regolarmente avviati i
corsi di formazione professionale e di abilitazione, finalizzati
alla rimozione, bonifica e smaltimento dei rifiuti contenenti
amianto, previsti dall'articolo 10, comma 2, lett. h), di cui una
parte, quelli a livello gestionale riferiti ai responsabili di
impresa, sono già stati svolti, dal 19 febbraio al 27 marzo 1998,
per un totale di 52 ore e a cui hanno partecipato 33 persone,
mentre per quanto concerne quelli a livello operativo, riferiti ai
lavoratori, si svolgeranno il 9 e il 13 aprile prossimi per un
totale di 8 ore per ogni corso e a cui sono iscritti 65
persone.
Tengo a sottolineare che quest'attività di aggiornamento e
formazione professionale non è di esclusiva competenza dell'ente
pubblico, perché in altre regioni molte volte sono direttamente le
associazioni di categoria che organizzano questi corsi, ma d'intesa
con il CPT principalmente abbiamo deciso di organizzarli e di
convalidarli formalmente da parte dell'Amministrazione regionale,
proprio perché da parte loro c'era questa lamentala del fatto che
non c'erano in Valle d'Aosta ditte abilitate alle rimozioni di
eternit e di materiale di amianto. Il problema è stato risolto con
questo primo corso riguardante appunto i responsabili d'impresa,
corso che ha avuto un successo notevole a cui segue adesso quello
relativo ai lavoratori.
Con una delibera di Giunta viene, ripeto, formalmente
convalidata la partecipazione a questi corsi, in modo da rilasciare
poi una certificazione di partecipazione al corso stesso.
Per quanto riguarda l'attivazione del registro di cui
all'articolo 12 della legge n. 257, questo è subordinato alla
conclusione del censimento affidato all'ARPA e alle relative
risultanze. Vi do lettura di un documento che l'ARPA ha predisposto
e che è ancora interlocutorio: L'ARPA Valle d'Aosta ha predisposto
un progetto-obiettivo a difesa dei pericoli derivanti dalla
presenza di amianto negli edifici pubblici.
Il progetto, approvato e finanziato dalla Regione autonoma Valle
d'Aosta, prevede le seguenti fasi:
a) censimento degli edifici pubblici con presenza di materiali o
prodotti contenenti amianto;
b) effettuazione di sopralluoghi e prelievo di campioni,
materiale o aria;
c) analisi dei campioni raccolti;
d) definizione delle priorità di intervento;
e) bonifiche;
f) restituzione dei locali;
g) smaltimento dei rifiuti.
L'ARPA ha deciso di iniziare i sopralluoghi dagli edifici di
proprietà pubblica, in particolare gli edifici scolastici, e
successivamente di estenderli anche a quelli di proprietà privata
aperti al pubblico o di utilizzazione collettiva. Per la fase di
censimento è stata inviata una lettera in data 27 gennaio 1998 con
la quale si richiedeva la collaborazione da parte degli uffici
tecnici comunali per il rilevamento dei dati relativi agli edifici
pubblici presenti sul territorio comunale e sono pervenute al
momento 65 risposte. Previa richiesta inoltrata al Servizio del
patrimonio dell'Amministrazione regionale, è stato acquisito
l'elenco degli edifici di proprietà regionale presenti sul
territorio valdostano.
Da queste indicazioni e da ricerche condotte presso gli archivi
comunali da parte di quest'agenzia è stata organizzata una
catalogazione degli edifici divisi per comune, sulla base della
quale è stata definita la strategia per l'effettuazione dei
sopralluoghi. Alla data odierna sono stati effettuati sopralluoghi
presso 24 comuni della Valle, ispezionando 195 edifici e prelevando
104 campioni di materiale.
Per quanto riguarda il capoluogo regionale, si è stabilito di
cominciare la fase dei sopralluoghi partendo dagli edifici
scolastici. Sono stati ispezionati gli asili nido, le scuole
materne e le scuole elementari. Sono in corso le analisi dei
campioni raccolti, eseguite mediante la tecnica della microscopia
ottica in contrasto di fase. Con questa tecnica analitica è
possibile verificare l'assenza o la presenza di fibre di amianto
nei manufatti e in caso affermativo riconoscerne la specie.
Occorre precisare che anche là dove è stata riscontrata la
presenza di amianto non si dovrà procedere tout court alla sua
rimozione, in quanto la sua pericolosità per la salute è legata ad
alcuni fattori, di cui bisogna tenere conto, e principalmente alla
friabilità del manufatto. Per friabili s'intendono quei materiali
che si sbriciolano con la sola pressione delle dita della mano; da
questo punto di vista le coperture in eternit, le pavimentazioni
plastiche tipo linoleum contenenti fibre di amianto sono di tipo
non friabile e quindi in genere non pericolose. Per stimare il
rischio per la salute e definire il tipo di bonifica e le priorità
d'intervento, è stato deciso di utilizzare alcuni algoritmi fra
quelli principali riportati nella letteratura specializzata.
Nel corso dei sopralluoghi vengono valutati alcuni fattori come
ad esempio la friabilità del materiale, l'accessibilità e la
destinazione d'uso del locale, attribuendo ad essi un valore. Per
mezzo del procedimento di calcolo suggerito dall'algoritmo
utilizzato, si ottiene un punteggio finale che viene confrontato
con una scala la quale definisce il tipo di intervento: rimozione,
confinamento o incapsulamento.
Data la soggettività individuale nell'attribuire i valori ai
vari fattori, si è stabilito di utilizzare più di un algoritmo per
ogni singolo caso e di tenere comunque conto dell'esperienza
maturata. La definizione delle priorità d'intervento verrà
affrontata solo al termine di tutto il lavoro di valutazione ed
analisi dei campioni prelevati dagli edifici pubblici esaminati, ad
eccezione dei casi ritenuti a maggior rischio; ad esempio, in
alcuni campioni prelevati presso la scuola media di Valtournenche è
stata accertata la presenza di amianto crisotilo in matrice
friabile e applicato a spruzzi sui muri, anche se in alcuni locali
adibiti a deposito e a centrale termica.
A seguito dell'indagine è stata redatta una relazione tecnica
che è stata inviata agli organi competenti, Regione, Comune e ASL.
Si fa presente che allo stato attuale il quadro che si va
delineando è quello di sporadiche presenze di manufatti contenenti
amianto in matrici friabili negli edifici esaminati.
La Regione Valle d'Aosta con deliberazione del 12 gennaio ha
approvato uno specifico corso di formazione nel settore della
rimozione, bonifica e smaltimento dell'amianto; il personale
tecnico di quest'agenzia ha svolto alcune ore di lezione
nell'ambito del corso sopracitato, al termine del quale sono stati
rilasciati diplomi di qualificazione a 35 imprese della
regione.
Per rispondere alla domanda che chiedeva quali sono le risorse
messe a disposizione, attualmente in seno all'agenzia tre persone
si occupano anche se non a tempo pieno del progetto amianto, un
chimico, un ingegnere e una dottoressa in scienze naturali.
Un apposito finanziamento regionale ha permesso al laboratorio
dell'ARPA di dotarsi della strumentazione necessaria per
l'effettuazione di campionamenti di fibre aerodisperse e per le
analisi del materiale con possibile presenza di amianto. Per il
campionamento di fibre aerodisperse il laboratorio dispone di
cinque campionatori personali e di un monitor per amianto. Per
l'analisi dei materiali e per il conteggio delle fibre vengono
utilizzati un microscopio stereoscopico e un microscopio ottico in
contrasto di fase, aventi le caratteristiche prescritte dalla
normativa.
È stata inoltre inviata la scheda di partecipazione al programma
di controllo di qualità per l'idoneità dei laboratori di analisi
che operano nel settore amianto, ai sensi del decreto 7 aprile 1997
al Ministero della sanità.
È in fase di conclusione inoltre un corso specifico sulle
metodiche di analisi dell'amianto mediante la microscopia ottica
presso il dipartimento di georisorse e territorio del Politecnico
di Torino. Sono in fase di acquisizione altri due strumenti
previsti dalla normativa per le analisi sull'amianto, un
difrattometro a raggi X e uno spettrofotometro infrarosso in
trasformata di Fourier. Si tratta di apparecchiature molto, molto
sofisticate, di cui l'ARPA attualmente non dispone, per le quali è
obbligata a rivolgersi fuori Valle.
Dice inoltre l'ing. Zublena, che ha redatto questa relazione,
che si prevede che entro la fine dell'anno in scorso si concluderà
la parte del progetto relativa agli edifici di proprietà pubblica.
Questo è quanto ho a disposizione.
Per concludere, mi pare di aver risposto alle domande che sono
state poste e di tranquillizzare i Consiglieri nel senso che la
scelta politica della Giunta regionale è stata quella di affidare
all'organismo tecnico, all'ARPA, l'incarico di effettuare questa
rilevazione. Siamo in buone mani nel senso che il personale è
professionalmente preparato, le attrezzature ci sono, rischi non ce
ne sono come è stato confermato da questa relazione, perché da
questa prima indagine che, ripeto, ha comportato un'ispezione in
circa 200 edifici pubblici della Valle d'Aosta non risultano rischi
di nessun genere. Comunque l'attenzione va mantenuta alta e
soprattutto bisogna concludere il lavoro.
Mi riservo di portare all'attenzione dei Consiglieri i risultati
finali del lavoro che sta effettuando l'ARPA.
Président Pour répliquer sur la réponse donnée à la question, la
parole au Conseiller Lanièce.
Lanièce (Aut) Prendo atto di quanto ha appena dichiarato
l'Assessore, quindi chiederei di avere la copia della relazione che
ha appena letto, anche per poter meglio avere tutti i dati a
disposizione.
Partendo dalla prima affermazione dell'Assessore, là dove ha
detto che non è stato adottato questo piano, perché il problema è
limitato alla cava presente a Emarèse, al di là di questo penso che
quando c'è un problema come quello dell'amianto, che in base ad
osservazioni scientifiche può avere dei grossi riflessi negativi
sulla salute pubblica, occorra porre in essere un attento
monitoraggio.
La prima considerazione da fare è che purtroppo la Regione
autonoma Valle d'Aosta è notevolmente in ritardo perché la legge n.
257, con la quale si chiedeva alle varie regioni di porre in essere
delle azioni per verificare la presenza di amianto sul territorio,
è del 1992.
A differenza di quanto ha detto il collega Curtaz, le regioni
che non hanno ancora presentato il piano sono la Valle d'Aosta,
l'Abruzzo, il Molise e la Puglia. Questi sono i dati rilevati da
"Il Sole 24Ore" del 2 marzo 1999. Quindi abbiamo una legge
nazionale del 1992 che invitava le regioni a verificare la presenza
di amianto sul proprio territorio.
Nel 1995 viene istituita l'ARPA, che nel 1997, a distanza di due
anni dalla sua istituzione, viene messa in condizione di poter
operare; nel settembre 1997 con delibera della Giunta regionale si
approva il progetto di difesa dai pericoli derivanti dall'amianto.
Pertanto, 1992 richiesta da parte della legge nazionale, 1997
delibera della Giunta regionale, sono 5 anni di ritardo.
Inoltre nella stessa delibera, nella quale viene indicata la
presentazione di questo progetto che presenta le fasi che ha detto
l'Assessore, quindi censimento di edifici pubblici, effettuazione
di sopralluoghi, analisi dei campioni raccolti, definizione delle
priorità d'intervento, bonifica degli edifici, smaltimento e
restituzione dei locali, si dice chiaramente che i primi quattro
passaggi - censimento, effettuazione dei sopralluoghi, analisi dei
campioni e definizione delle priorità - spettano all'ARPA, mentre
la bonifica, lo smaltimento e la restituzione dei locali spetterà
all'Amministrazione regionale, una volta terminati gli
interventi.
Tenuto conto che viene indicato un termine, e questo emerge da
dati che avevo richiesto qualche tempo fa all'ARPA, cioè da una
relazione dell'ARPA al bilancio preventivo 1998 e preconsuntivo
1997, in cui era scritto: "Progetto amianto, la durata del progetto
è stimata in circa un anno", e tenuto conto che la relazione è
datata 12 dicembre 1997, vuol dire che entro il 1998 bisognava
terminare questo progetto.
Nella stessa delibera, fatta dall'allora Assessore Riccarand, è
scritto: "Comunica che dovrà comunque essere fornita
all'Amministrazione regionale una relazione dettagliata al termine
di ogni fase, o comunque almeno trimestrale sui risultati
ottenuti". C'è adesso una relazione che non è dettagliata, lo ha
detto l'Assessore, ma sicuramente non c'è stata mai una relazione
trimestrale.
Si dice ancora che "l'Assessore all'ambiente attraverso i propri
funzionari provvederà a verificare e a controllare che i tempi
vengano rispettati e che tutto venga eseguito così come previsto
dal progetto".
Ora questa è una delibera regionale che non è stata applicata
per nulla, e questo è un fatto che dimostra che molte volte certi
problemi vengono seguiti con poca attenzione, al di là del fatto
che poi ci sia o meno il pericolo; però come si può dire che non
c'è nessun pericolo, se non si fa un monitoraggio completo? È
difficile dire che non c'è rischio in Valle d'Aosta; lo si può dire
solo alla fine di un monitoraggio completo. L'unica cosa che è
evidente è che nel 1992 c'era una legge nazionale, alla fine del
1997 è stata fatta una delibera, che però non è stata rispettata.
Questo è un fatto sul quale vogliamo richiamare l'attenzione, penso
che anche i colleghi siano d'accordo.
Speriamo che quest'attività di monitoraggio venga completata al
più presto, ma sta di fatto che ancora una volta una delibera
regionale non è stata rispettata per niente, perché com'era scritto
nella delibera bisognava predisporre delle relazioni trimestrali, e
comunque il termine preventivato per ultimare almeno le prime fasi
era di un anno, quindi, come dicevo prima, entro la fine del 1998.
Siamo al primo trimestre 1999 e c'è stato un controllo su 24
comuni, addirittura Aosta non è stata ancora monitorata.
Ricordo che nel 1996 e nel 1997 avevo presentato due
interpellanze sul problema dell'amianto, e in quella del 22 gennaio
1997 avevo scritto: "Interventi per eliminare negli edifici della
città di Aosta le coperture e i tetti con materiale contenente
amianto"; l'Assessore allora mi aveva risposto che era già stato
affidato il progetto all'ARPA. Ma non era vero, perché se il
progetto è stato approvato con la delibera datata settembre 1997,
in data 22 gennaio 1997 non poteva di certo essere stato già
affidato.
Questi elementi mi portano ad essere dubbioso sul fatto che
questo problema così importante venga seguito con particolare
attenzione; quindi visto che spetta all'Amministrazione regionale -
perché ricordo che l'ARPA è un ente strumentale della Regione e ne
realizza gli indirizzi programmatici - dare indirizzi e verificare
che questi indirizzi vengano portati a termine, rivolgo un invito
all'Assessore a far sì che la delibera venga attuata al più presto,
per poter dire finalmente che il rischio di amianto non esiste in
Valle d'Aosta.
Président La parole au Conseiller Tibaldi.
Tibaldi (FI) Mi sembra che le affermazioni che ci ha fornito
l'Assessore siano viziate da una contraddittorietà manifesta e mi
spiego.
L'Assessore inizia la sua risposta, dicendo che il problema è
limitato solo alla cava di Emarèse, problema risolto con la
chiusura della cava e della messa in sicurezza della medesima,
completata nel 1982. In realtà nella prosecuzione della sua
risposta fa cenno a un'attività di analisi, di monitoraggio, di
prelievo di campioni che è stata fatta a livello regionale e che è
appena iniziata, e che si riferisce alla presenza di fibre di
amianto o fibre nei manufatti che contengono anche amianto
soprattutto a livello di edifici pubblici, con priorità per gli
edifici scolastici.
Il problema non può essere scisso sotto il profilo formale e
sostanziale, perché sia sotto il profilo formale che sostanziale
c'è stata una palese inadempienza nei confronti di quella che era
la disposizione prevista dalla legge del 1992. La Regione Valle
d'Aosta, come è stato giustamente sottolineato dagli organi
d'informazione, non ha adempiuto nei tempi e nelle modalità a
quelle che erano le disposizioni che si riferivano alla tutela e
alla sicurezza dell'incolumità pubblica per quanto riguarda il
fenomeno amianto. Tant'è che abbiamo avuto oggi anche la specifica
dichiarazione che il controllo è limitato solamente ad un terzo dei
comuni, 24 su 74 è grosso modo un terzo, con l'aggravante che
nemmeno il Comune di Aosta, il capoluogo, dove si concentra la
maggior parte della popolazione e dove c'è la maggiore densità
urbana e la maggiore densità a livello di edifici, non è ancora
oggetto di specifico censimento. Inoltre c'è da dire che le analisi
in corso da parte dell'organo a ciò deputato, cioè l'ARPA, sono
state appena, appena avviate.
Allora io penso che non si possa trattare con estrema leggerezza
un problema di questa portata, perché sappiamo che le fibre
aerodisperse di questo minerale sono particolarmente pericolose. E
sono particolarmente pericolose non solo quelle che possono
aerodispersi dalle cave, nella fattispecie dalla cava di Cheissan
nel Comune di Emarèse, ma anche e soprattutto quelle che sono
presenti in manufatti di edifici pubblici o comunque ad uso
pubblico.
Per quanto riguarda le risposte fornite all'interrogazione
presentata dal sottoscritto e dal collega Frassy, devo dire che c'è
stata una risposta esauriente nei punti 2 e 4, che non c'è stata
risposta nel punto 3 perché non sappiamo qual è l'entità delle
risorse messe a disposizione per lo svolgimento dell'attività di
controllo, mentre per quanto riguarda il quesito n. 1 c'è stata una
risposta a metà, perché le risultanze del censimento, non essendo
stato completato tale censimento ma essendo appena iniziato, sono
estremamente vaghe, tant'è che l'Assessore, e qui mi allineo
perfettamente con quanto detto dal collega Lanièce, non può
arrivare oggi in aula a distanza di 7 anni dall'entrata in vigore
di questa legge a livello nazionale, e darci lettura di una lettera
che lui stessa ha definito interlocutoria.
Oggi in aula avremmo avuto il piacere di ascoltare piuttosto
delle relazioni dettagliate, analitiche, documentate e magari
motivate su quello che avrebbe dovuto essere un censimento fatto
nel vero senso del termine.
Per queste ragioni mi sento di dichiarare l'insoddisfazione alle
risposte fornite dall'Assessore.
Président La parole au Conseiller Curtaz.
Curtaz (PVA-cU) Ho apprezzato gli interventi dei colleghi
Tibaldi e Lanièce, che hanno sviluppato delle argomentazioni che
personalmente condivido, quindi non vorrei ripetermi se non per
precisare un punto che da loro non è stato accennato ed è quello
relativo al piano.
A me risulta incomprensibile la distinzione che l'Assessore ha
fatto fra profili formali e profili sostanziali; mi sembra che di
fronte ad una legge che impone alla Regione di fare un piano, il
piano si fa. Il piano si fa perché si deve fare, perché è previsto.
Altrimenti vale questa strana concezione della legalità, che si fa
se conviene, se va bene; questa è una cosa che aleggia sempre in
questa nostra vita politica.
Se poi per fortuna i dati dell'Assessore sono giusti e ci si
dice che non c'erano oggetti da inserire nel piano, che cioè siamo
in una situazione buona rispetto a quella di altre regioni
d'Italia, va bene, allora si faceva un piano invece che di 100
pagine di 2 pagine, ma si faceva un piano per dire che non avevamo
questi problemi, adempiendo in questo modo a quello che era un
obbligo di legge. Perché, secondo me, questo è un modo corretto di
procedere, al di là del merito su cui non ritornerò.
Queste sviste credo che le paghiamo in termini d'immagine della
Valle d'Aosta. Dicevo già l'altra volta con una battuta che la
notizia che l'Assessore Vallet diffonde per mezzo di televisioni e
organi di stampa che la Valle d'Aosta sarà per 3 anni un grande
cantiere, m'immagino ci porti 20mila turisti in meno all'anno.
Notizie come quella che la Valle d'Aosta è particolarmente
insensibile ai problemi dell'amianto e non fa i piani come le
regioni più "scassate" d'Italia, portano 10mila turisti in
meno.
Secondo me bisogna che soprattutto in materia ambientale dove
siamo a mio giudizio molto indietro rispetto a tante regioni
d'Italia, e siamo indietro anni luce rispetto alla situazione in
Europa, ci voglia più attenzione anche per queste piccole cose,
perché poi la pubblicità negativa che ne deriva è assai alta.
Senza dire poi che spendiamo miliardi per fare la pubblicità per
far venire i turisti, e poi quando possiamo farci la pubblicità
gratis, ci facciamo degli autogol piuttosto significativi.
