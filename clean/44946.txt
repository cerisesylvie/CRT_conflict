Classificazione
ACQUE


Oggetto del Consiglio n. 1781 del 28 luglio 2022 - Resoconto
OGGETTO N. 1781/XVI - Interrogazione: "Azioni poste in essere
per risolvere le criticità connesse alle disfunzioni della rete
idrica valdostana".
Bertin (Presidente) -
Finiamo i lavori con
l'interrogazione al punto n. 24, che sarà l'ultimo. Risponde
l'assessore Marzi.
Marzi (SA) -
Pare praticamente una benedizione o una
maledizione il fatto che concluda il sottoscritto.
Lo scorso 12 maggio, rispondendo all'iniziativa sul tema del
collega Ganis, ho precisato che le conseguenze della siccità si
ripercuotono in maniera differente sui comparti potabile e irriguo,
perché ne sono differenti sia le principali fonti di
approvvigionamento, sia lo stato delle reti. Per tale motivo la mia
risposta concernerà le reti acquedottistiche, mentre le reti
irrigue saranno trattate dal collega Sapinet a cui lascerò la
parola.
Circa le azioni poste in essere dall'Amministrazione regionale,
l'assestamento di bilancio, non c'è bisogno che lo dica, con
l'articolo 13 ha approvato un contributo al BIM di quattro milioni
di euro che serviranno ai Comuni per interventi volti a
fronteggiare le criticità di approvvigionamento potabile
realizzabili in tempi brevi, in modo da risultare utili già dal
prossimo autunno-inverno, il periodo in cui le previsioni indicano
le più alte carenze idriche. Gli interventi, oltre alla
manutenzione delle reti per contenere le perdite di acqua,
comprendono queste altre linee di azione che concorrono
significativamente alla razionalizzazione delle risorse idriche:
uno, la predisposizione di opere di captazione dei relativi
collegamenti alla rete da acque superficiali, per integrare il calo
delle portate delle sorgenti; due, l'interconnessione tra le reti
servite da sorgenti diverse, per condividere la risorsa idrica;
tre, la ricerca e la captazione di nuove sorgenti, con la
ristrutturazione di quelle esistenti; quattro, la digitalizzazione
delle reti, per consentire un migliore monitoraggio dei pozzi,
delle sorgenti e delle opere di presa per un loro corretto
mantenimento nel tempo.
Il programma degli interventi dovrà essere predisposto dal BIM,
unitamente ai Comuni, oggetto questo dell'emendamento all'articolo
13, che stanno presentando le relative richieste di finanziamento,
le cui modalità di erogazione saranno condivise con il Consiglio
permanente degli enti locali. Nel frattempo, il BIM, da parte sua,
ha anche approvato il piano di ambito nel settore potabile
fognario, che prevede interventi in un arco temporale trentennale
per un ammontare complessivo di circa 445 milioni di euro, dei
quali 266 milioni 800 mila euro per il settore acquedottistico.
Naturalmente questo piano, che nel frattempo è stato approvato, è
stato anche oggetto, in occasione della presentazione del disegno
di legge 59, di discussione in III Commissione, diventato poi la
legge 7 del 2022.
Il piano prevede la razionalizzazione, ristrutturazione e
potenziamento delle reti idriche nell'ottica di ridurre le perdite
e rendere sicuri gli approvvigionamenti delle fonti più cospicue e
costanti. In particolare, sono previsti investimenti per 54 milioni
700 mila euro per l'aumento della capacità idraulica dei serbatoi e
per 79 milioni di euro per la sostituzione di reti di distribuzione
ammalorate.
Durante la recente presentazione in III Commissione
dell'aggiornamento del PTA, o meglio Piano territoriale delle
acque, questo aggiornamento è stato oggetto di una specifica
trattazione, evidenziando le misure e le conseguenze della società
sugli altri utilizzi delle acque e in generale sull'ecosistema dei
nostri corsi d'acqua. Ricordo che la Regione autonoma Valle d'Aosta
ha, in termini di corpi idrici, un numero maggiore di tutta quanta
la Francia messa assieme. Ritengo che il PTA sia la sede naturale
in cui continuare ad approfondire ed esaminare le diverse opzioni e
punti di vista, per definire il quadro di azione politica nel
settore idrico per i prossimi anni.
Lo stato di conservazione delle reti è da decenni argomento dei
programmi di intervento e di riorganizzazione delle modalità di
gestione del servizio idrico. Come Regione già nel 2008 venne
approvato un primo piano di interventi di manutenzione sulle reti,
sia potabili che fognarie, del valore di 25 milioni di euro, che ha
consentito ad ogni Comune di realizzare sul proprio territorio gli
interventi ritenuti più urgenti. Dal 2015 il BIM ha finanziato ai
Comuni una serie di interventi finalizzati a migliorare la qualità
del servizio, ridurre le perdite, migliorare la distribuzione e
realizzare nuovi approvvigionamenti. Dal 2022 il BIM finanzia il
cento percento dell'importo richiesto, senza limiti di spesa
rispetto al passato, in relazione alle somme disponibili. Dal 2015
al 2021 il BIM ha quindi finanziato interventi per circa 12 milioni
100 mila euro, dei quali 550 mila euro per emergenze e circa 11
milioni 550 mila euro per far fronte alle criticità.
Gli investimenti diretti alla manutenzione delle reti comunali
sono sempre stati indicati come essenziali per affrontare il
deterioramento della capacità di distribuzione di acqua potabile
nei diversi comuni, nonostante nel rapporto ISTAT citato
nell'interrogazione, la nostra regione sia quella che presenta meno
perdite possibili, il 22 percento, su una media nazionale di circa
il 42 percento.
Entro l'autunno sarà inoltre presentato, come già anticipato in
Consiglio, il disegno di legge il cui testo è già scritto ed è
attualmente all'esame dell'ufficio legislativo, di aggiornamento
dei canoni per le concessioni di grandi derivazioni di acqua per
uso idroelettrico. Il disegno di legge prevede per il BIM un
maggiore introito annuale valutabile in almeno 4 milioni di euro e
definisce un quadro di finanziamenti certi a lunga scadenza, che
consente di impostare programmi di interventi pluriennali,
considerato quanto già il BIM destina al servizio idrico dei
sovracanoni idroelettrici. Le risorse annualmente disponibili,
quindi, sommeranno a un importo di circa 7 milioni 500 mila euro.
Questo significa, nell'arco temporale trentennale del piano di
ambito del settore potabile e fognario, di poter disporre di un
ammontare complessivo di risorse pari a 225 milioni di euro. Gli
investimenti previsti però nel trentennio sommano, come citato, a
444 milioni 900 mila euro, al lordo dei contributi pubblici già
resi disponibili con specifiche convenzioni, stimati nella misura
di 59 milioni 300 mila euro, per un importo medio annuo di
investimenti netti di circa 12 milioni 800 mila euro.
Per far fronte alle esigenze non coperte dai 225 milioni di euro
derivanti dal trentennio dei canoni idroelettrici, si rende
necessario reperire ulteriori 160 milioni di euro, che dovranno
essere trovati attraverso mutui, nuovi finanziamenti statali,
europei e del PNRR. Per rafforzare l'azione di reperimento di tali
risorse è allo studio la possibilità d'intervenire come Regione
attraverso mutui per finanziare, in condivisione con il BIM, gli
interventi di maggiore entità programmabili per i prossimi anni,
una volta acquisita la progettazione degli stessi, e questo atto è
in fase di predisposizione.
Presidente -
Per i minuti restanti, l'assessore
Sapinet.
Sapinet (UV) -
Una breve sintesi. Sul lato agricolo non
si può parlare tanto di perdite, perché i consorzi di miglioramento
fondiario hanno una rete relativamente efficiente, ma comunque
hanno la possibilità, non trattandosi di condutture che devono
essere costantemente in funzione, di chiudere quei tratti che
risultassero problematici. Su questo abbiamo già citato ieri, con
l'articolo 42 gli investimenti crescenti per quel che riguarda i
consorzi, ma soprattutto le opportunità che arrivano dai bandi
nazionali hanno necessità di mettere in atto delle condizioni che
permettano di partire con gli iter progettuali.
Riguardo ai ristori di particolare rilievo paesaggistico,
certamente alcuni tratti andrebbero e saranno nei prossimi anni
bilanciate le priorità paesaggistiche, ambientali e quelle di
efficienza irrigua in un momento così difficile. É importante,
comunque, che tutta l'acqua non strettamente necessaria alle
operazioni colturali, sia restituito in sorgente o in alveo. A tal
fine, oltre alla
mail
di segnalazione di cui ho già
accennato nella scorsa seduta, sono state inviate ai consorzi di
miglioramento fondiario alcune linee guida: il monitoraggio dei
turni di irrigazione, al fine di evitare di irrigare zone marginali
o comunque incolte; la garanzia ai consorzi di miglioramento
fondiario più a valle del miglior deflusso possibile, concordando
le azioni anche con le amministrazioni comunali di competenza per
territorio, al fine di coordinare nei comprensori una migliore
gestione idrica; l'invito a consorziati e utenti in generale
all'adozione di comportamenti virtuosi.
Sono frequenti e continui gli incontri con le associazioni di
categoria. Preoccupa sicuramente la situazione dei pascoli, in
alpeggio soprattutto, ma è monitorata anche quella relativa alle
situazioni contingenti e urgenti di mancanza d'acqua per
l'abbeveramento del bestiame e per l'espletamento delle operazioni
di pulizia e funzionamento degli alpeggi.
La struttura dell'Assessorato, con i tecnici dell'ufficio
consorzi e dei tecnici di zona, sono come sempre in monitoraggio
continuo sul territorio. Non è da poco anche l'apporto delle
stazioni forestali nel monitorare le aste fluviali, intervenendo
anche in modo incisivo dove sorgono problemi.
Per quel che riguarda poi i progetti, ho citato con l'ordine del
giorno il progetto "Reservaqua" con l'installazione di misuratori
su vari siti in modo da avere sempre più informazioni anche sui
consumi irrigui. Poi va sottolineato anche il lavoro nell'ambito
dell'emergenza portato avanti dalla struttura sistemazioni montane,
che sta intervenendo in diversi territori e in diversi Comuni
proprio in questa direzione.
Presidente -
Per la replica il consigliere Manfrin.
Manfrin (LEGA VDA) -
Per spiegare anche agli eroici
valdostani che ancora ci ascoltano a quest'ora, è utile inquadrare
la motivazione di quest'interrogazione, che verteva nel comprendere
qual è lo stato della nostra rete idrica relativamente alle perdite
che la rete idrica stessa purtroppo accumula, come è emerso da
diverse analisi a livello nazionale, e soprattutto quali sono le
azioni per contrastare questa perdita di acqua, che chiaramente
viene immessa nel sistema ma poi appunto si perde e, in un momento
particolarmente difficile a causa della siccità come questo,
sicuramente non è una buona notizia.
Io prendo atto e ringrazio ovviamente dei dati forniti e su cui
chiaramente andremo a fare i dovuti approfondimenti, addirittura
dati che guardano, assessore Marzi, al trentennio, quindi dati che
guardano molto in là nel tempo; diciamo che le situazioni di crisi
sono molto più contingenti e magari forse avere delle risposte nel
breve è più sicuramente aderente a quelle che sono le nostre
necessità, ma ha dato tutta una serie di dati sicuramente
importanti su cui avremo modo di riflettere e di questo la
ringrazio.
Trovo però un'incongruenza rispetto ai dati che ci ha fornito,
perché giustamente lei ci diceva che a livello nazionale lo spreco
di acqua, cioè l'acqua che viene immessa nel sistema e poi si
disperde, arriva al 42 percento, però ci ha detto che invece la
nostra rete perde soltanto il 22 percento, ma la volta scorsa al
collega Ganis aveva detto che le perdite possono essere stimate
nell'ordine del 30-35 percento. Ora io non capisco come ci sia
questa discrasia fra i dati e non vorrei che, se presentiamo
un'altra iniziativa, le perdite della rete dovessero diminuire
ancora: o siete intervenuti in maniera urgente nel frattempo e
quindi siete riusciti a ridurre e contrarre in maniera importante
la perdita, oppure c'è un qualcosa che non funziona nei dati, ma
ripeto, anche questo lo andremo chiaramente a verificare.
Quello che credo importi ai valdostani che ci ascoltano è
sicuramente capire quelle che sono le azioni che vengono messe in
campo e soprattutto capire se c'è attenzione verso questo fenomeno,
e mi pare che questo si possa dire, perché è chiaro che un conto è
non avere acqua, un altro conto è avere l'acqua ma dissiparla in
una rete che è un colabrodo e perderla quando in realtà avrebbe
potuto essere utilizzata.
Presidente -
Con quest'interrogazione si conclude il
Consiglio regionale. I punti 37 e 49 sono ritirati, i restanti
punti sono rinviati. Con questo si concludono i lavori della
sessione primaverile del Consiglio, ci si rivede a settembre. Buone
vacanze, a chi le fa.
---
L'adunanza termina alle ore 20:32.
