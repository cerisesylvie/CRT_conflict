Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2214 del 24 settembre 1986 - Resoconto
OGGETTO N. 2214/VIII - FUTURO PRODUTTIVO DELLA "COOPERATIVA
ERRETI VALLE D'AOSTA".
(Interpellanza).
PRESIDENTE:
Do lettura dell'interpellanza presentata dal
Consigliere Aloisi:
INTERPELLANZA
VENUTO A CONOSCENZA che la maggioranza degli ex operai della
Ditta Roberto Tonetti di Saint-Vincent (costruttrice di dispositivi
per impianti di riscaldamento), si sono costituiti in cooperativa
denominata "Cooperativa ERRETI a r.l. Valle d'Aosta, allo scopo di
evitare la definitiva chiusura, per fallimento, di un'azienda
produttiva con ancora notevoli possibilità di sviluppo
commerciale;
CONSIDERATO che l'obiettivo che si prefigge la cooperativa è
quello di evitare la definitiva chiusura di un'azienda valdostana,
e di dimostrare con orgoglio e soprattutto con notevoli sacrifici
personali, la ferma volontà di riemergere e riaffermarsi, in
contrapposizione (senza polemiche) alle ditte che giungono da fuori
Valle, attratte solo da facili finanziamenti, mentre tante aziende
valdostane vengono ignorate e penalizzate;
il sottoscritto Consigliere regionale del M.S.I.-D.N.
INTERPELLA
l'Assessore competente per conoscere gli intendimenti della
Giunta regionale in merito al futuro produttivo della "Cooperativa
ERRETI Valle d'Aosta", e cosa intende fare onde evitare che la
vendita fallimentare disperda in frazionamenti le sovrastrutture,
strutture, attrezzature, scorte che, singolarmente, non hanno alcun
valore reale, ma se rilevate nel suo complesso danno la possibilità
del proseguimento dell'attività commerciale salvaguardando
soprattutto l'occupazione.
PRESIDENTE:
Ha chiesto di illustrare l'interpellanza il
Consigliere Aloisi, ne ha facoltà.
ALOISI - (M.S.I.):
È mia intenzione con questa
interpellanza portare all'attenzione del Consiglio e soprattutto
all'attenzione della Giunta, una situazione alquanto incresciosa,
di carattere prettamente occupazionale.
Mi riferisco a quella Cooperativa ERRETI, composta da ex operai
della ditta Tonetti Roberto di Saint-Vincent, che, per motivi che
non sto ad elencare, aveva chiuso per fallimento. Gli operai,
trovatisi senza lavoro, hanno costituito una Cooperativa ed hanno
intenzione di continuare nella produzione e nell'attività di quella
azienda.
Il loro scopo è quello di evitare la chiusura di questa azienda,
di evitare che con la vendita fallimentare della ditta Tonetti ci
siano quei frazionamenti per cui in seguito non viene permesso di
poter riprendere l'attività.
È un'azienda che offre tutte le prospettive sotto l'aspetto
occupazionale e anche sotto l'aspetto produttivo si ritiene che sia
molto valida perchè produce raccordi per serbatoi, valvole,
indicatori di livello galleggianti per linee gasolio, nafta etc.,
quindi ha una buona possibilità di continuare la produzione.
Questi operai chiedono a tutte le forze politiche presenti in
Consiglio che si adoperino con urgenza perchè una azienda, nata in
Valle d'Aosta e fornita di brevetti valdostani - perchè queste
valvole sono state brevettate da gente locale - possa continuare
nella produzione e quindi possa garantire il livello occupazionale
di questi lavoratori.
Penso che, dal momento che sono stati dati contributi a destra e
a manca, a gente proveniente da fuori Valle, la richiesta di
lavoratori residenti in Valle, che conducono una azienda
valdostana, possa avere da parte di questa Amministrazione almeno
quella considerazione che possa permetterle di proseguire
nell'attività produttiva.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
In effetti la cooperativa ERRETI di
cui parla il Consigliere Aloisi, è stata costituita il 25 luglio,
omologata il 5 agosto e registrata il 22 agosto. Questa
cooperativa, di cui risultano soci nove lavoratori, in parte ex
dipendenti della precedente azienda (ditta Tonetti), quindi o
cassaintegrati o licenziati per cessazione attività o riduzione di
personale, già presentato in data 5 settembre la richiesta di
finanziamento in base alla legge n. 4.
(La legge n. 4 così come è scritto al Titolo II della legge
stessa, intende sostenere, quelle iniziative di lavoro autonomo in
forma singola o associata di cooperativa).
I soci hanno fatto la richiesta di un finanziamento di 80
milioni, che è il tetto massimo consentito dalla legge per le spese
di avviamento delle cooperative, di cui almeno il quaranta per
cento sia formato da questo tipo di personale. Quindi questa
cooperativa ci rientra.
La Commissione per l'occupazione, prevista dalla stessa legge,
ha già espresso parere favorevole in data 15 settembre, quindi una
decina di giorni fa, e sarà al più presto approvata dalla Giunta
regionale.
Per eventuali nuove forme di finanziamento, la Cooperativa potrà
utilizzare i mutui che la 101 mette a disposizione della
Cooperativa. Fino ad oggi la richiesta della Cooperativa ERRETI è
di utilizzare, per quanto riguarda interventi a fondo perduto, gli
80 milioni per le spese di avvio, richiesta già approvata dalla
Commissione prevista dalla legge n. 4.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Mi ritengo soddisfatto delle risposte
dell'Assessore. Mi auguro che tutto proceda bene perchè ci sono in
gioco nove posti occupazionali.
