Classificazione
ENERGIA


Resoconto integrale del dibattito dell'aula
Oggetto del Consiglio n. 1989 del 9 maggio 2001 - Resoconto
OGGETTO N. 1989/XI Completamento del piano di metanizzazione
in Valle d’Aosta. (Interrogazione)
Interrogazione Premesso che la metanizzazione della Valle
d’Aosta, avviata dalla società Digrava nei primi
anni Novanta è continuata con l’Italgas;
i sottoscritti Consiglieri regionali
Interrogano
l’Assessore competente per conoscere:
1) se è stato completato il piano di metanizzazione della Valle
d’Aosta, a suo tempo programmato, e quante sono le
utenze oggi servite;
2) se è intendimento della società Italgas ampliare la rete e il
conseguente bacino d’utenza;
3) qual è stato l’intervento finanziario
complessivo da parte della Regione per realizzare il piano
sopracitato.
F.to: Tibaldi - Frassy - Lattanzi
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Per quanto riguarda la questione del
completamento del piano di metanizzazione, vorrei solo ricordare
una questione che è quella relativa al fatto che tramite
l’intervento pubblico è stato possibile in un primo
tempo realizzare la metanizzazione in una parte importante della
Valle d’Aosta; grazie a questo si sono ottenuti
diversi risultati. In primo luogo avere una fonte energetica a
minor costo e a minor inquinamento, di conseguenza aver consentito
sia ai cittadini sia alle imprese di poter utilizzare questa fonte
energetica.
Questo è un elemento che deve essere tenuto in considerazione;
se non ci fosse stato l’intervento pubblico, a causa
delle dimensioni della Regione Valle d’Aosta, del
numero dei suoi abitanti e della sua conformazione geomorfologica,
non ci sarebbe stata compagnia a livello nazionale che avrebbe
investito soldi propri per sviluppare una rete di
metanizzazione.
Sapete anche che successivamente vi è stata la cessione delle
quote della Regione e dei comuni per cui oggi la gestione della
rete di metano fa capo a Italgas, quindi a una società
sostanzialmente privata, anche se una società del gruppo ENI.
Per quanto riguarda il completamento del piano di
metanizzazione, negli ultimi due anni abbiamo avuto diversi
incontri fra Giunta regionale e Italgas, innanzitutto allo scopo di
verificare il completamento della rete di metanizzazione, così come
previsto dall’accordo del 17 gennaio 1997, accordo
che prevedeva il completamento della metanizzazione in 29 comuni e
la realizzazione della rete di metanizzazione in altri 13
comuni.
L’azienda, anche sulla base delle sollecitazioni
fatte dall’Amministrazione regionale, per
incrementare l’utilizzo del metano è intervenuta con
fondi propri, con 1.800 milioni nel corso del 2000, per promuovere
e incentivare la trasformazione delle centrali termiche da gasolio
o da nafta a metano ed ha attivato anche un'attività di
collaborazione con gli operatori termoidraulici. Questa campagna ha
dato dei risultati positivi.
In ogni caso, dopo gli incontri Regione/Italgas, si è tenuto
anche un incontro con l’Associazione dei comuni
(come sapete le convenzioni sono state stipulate direttamente dai
comuni con Italgas). Ad oggi la situazione che possiamo descrivere
è la seguente.
Per quanto riguarda il piano di metanizzazione di 29 comuni,
questo è sostanzialmente completato; restano da completare alcuni
adeguamenti nella città di Aosta, relativamente ad alcuni frazioni.
Il problema più delicato riguardava i 13 comuni che non erano
ancora metanizzati, alcuni dei quali non lo sono tuttora.
La situazione è la seguente: i Comuni interessati erano quello
di Hône, che è stato metanizzato, di Pontey, che è stato
metanizzato, di Villeneuve, che è stato allacciato alla rete ed è
parzialmente metanizzato; rimangono ancora non collegati alla rete
del metano i Comuni di Aymavilles, Champdepraz, Montjovet,
Jovençan, Saint-Marcel. Il Comune di Arnad è stato interessato per
una metà alla metanizzazione, questa dovrebbe essere completata nel
corso del 2001.
Nel Comune di Bard è quasi ultimata la realizzazione della rete.
Nel Comune di Brissogne è stata solo metanizzata la zona vicina al
carcere, mentre il resto del Paese non è ancora stato coinvolto
nella metanizzazione.
Per quanto riguarda il Comune di Gressan è interessata solo la
zona della Centrale Laitière, il resto dei comuni invece non è
coinvolto nel progetto di metanizzazione. Per quanto riguarda il
Comune di Quart, è interessata solo la zona industriale
dell’Amérique; rimangono dunque solo 5 Comuni non
metanizzati: Aymavilles, Champdepraz, Montjovet, Jovençan,
Saint-Marcel; altri sono in fase di completamento.
Per quanto riguarda gli utenti che attualmente sono allacciati
in Valle d’Aosta, questi sono 11.533 alla data del
30 aprile 2001.
Per quanto riguarda gli utilizzi, abbiamo 1.863 utenti che hanno
un utilizzo domestico, cottura e acqua sanitaria, 7.868 con
utilizzo promiscuo domestico e riscaldamento, 450 per riscaldamento
centralizzato, 1.322 nel settore terziario e 30 utenti nel settore
industriale.
Per quanto riguarda i piani e lo sviluppo di piani di
metanizzazione, al quesito n. 2:
"se è intendimento della
società Italgas ampliare la rete e il conseguente bacino
d’utenza"
, la situazione è questa:
l’Italgas nel corso del 2000 ha sottoposto un piano
quinquennale di interventi, riguardanti i comuni non metanizzati o
metanizzati solo parzialmente, piano ripartito negli anni a venire
fino al 2004-2005 con una previsione di 2.320 attivazioni e una
spesa di circa 28 miliardi.
Successivamente l’Italgas ha evidenziato che il
progetto di liberalizzazione in corso nel settore previsto dal
decreto legislativo n. 164/2000 porterà a radicali cambiamenti
nell’ambito della politica di mercato seguita dalla
Società in quanto, come tutti sappiamo, a partire dal 2003, il
mercato sarà completamente liberalizzato, le concessioni degli enti
locali potranno essere rinnovate solo a seguito di gara e per non
più di 12 anni (contro i 30 attuali); inoltre vi sarà
l’obbligo di separazione societaria
dell’azienda in società di distribuzione e in
società di vendita, separazione che dovrà diventare operativa dal
1° gennaio 2002.
Per quanto riguarda la prima applicazione del decreto, le
convenzioni in essere scadranno soltanto nel 2009.
Le modifiche del sistema tariffario comportano la previsione di
una riduzione dei margini economici per l’Impresa e
una riduzione del costo al litro del gas di circa 50 lire per il
prossimo biennio.
Nel corso degli incontri Italgas ha anche esposto un piano per
la distribuzione del GPL in alcuni comuni dell’alta
Valle attraverso un accordo con l'Agipgas. I Comuni compresi in
questo piano sono quelli di Arvier, Avise, La Salle,
Pré-Saint-Didier, Courmayeur, La Thuile (evidentemente, per il
Comune di Morgex, si tratta di una condizione particolare in quanto
esiste già un impianto di teleriscaldamento che si pone in
alternativa a una rete di distribuzione del GPL).
Questo piano prevede anche una spesa di 20 miliardi e
l’allacciamento di circa 8.000 utenti.
Va detto che questo è un piano presentato nel 2000,
antecedentemente al decreto legislativo sulla liberalizzazione,
quindi il processo di liberalizzazione ha determinato un
aggiornamento dei piani di investimento di Italgas per il periodo
2001-2004 proprio in relazione al fatto che è ancora in fase di
definizione, a livello di Authority, la questione relativa alle
tariffe, a come vengono calcolate e quali sono i criteri per andare
ad individuare le nuove tariffe per il gas.
L’azienda ha chiesto di avere un incontro con
l’Amministrazione regionale fra la fine del mese di
maggio e i primi di giugno per presentare un nuovo piano di
ampliamento della rete per quanto concerne la Valle
d’Aosta.
Nel momento in cui questo piano verrà presentato verrà valutato
e sottoposto alla valutazione del CELVA e dei comuni interessati,
che sono i diretti titolari, come ricordavo prima, delle
convenzioni.
Da questo punto di vista pertanto siamo in attesa di vedere
quali saranno gli orientamenti di Italgas tenuto conto che alcuni
parametri con la liberalizzazione si modificano.
L’ultimo quesito chiede:
"qual è stato
l’intervento finanziario complessivo da parte della
Regione per realizzare il piano"
.
Per la sottoscrizione del capitale sociale della società
Digrava, a partire dal 1989 al 1996, dalla ricerca effettuata
dall’Ufficio gestione bilancio
dell’Assessorato del bilancio, finanze e
programmazione risulta che la Regione ha sostenuto una spesa di
11.309 milioni. A fronte di questo esborso sono stati introitati 3
miliardi previsti dall’accordo del 17 gennaio 1997
come il Consigliere Tibaldi sicuramente ricorderà.
In base alle informazioni fornite dalla Direzione finanze
risulta anche l’intervento finanziario della Regione
riferibile all'applicazione della legge regionale 6 novembre 1991,
n. 65 relativa alla concessione di contributi ai comuni per il
ripristino del manto stradale manomesso nello svolgimento dei
lavori di metanizzazione.
Complessivamente sono stati erogati 8.493 milioni per quanto
riguarda questa parte?
Va detto che questa legge ha cessato di operare nel momento in
cui vi è stata la privatizzazione della Digrava.
I Comuni beneficiari di questi 8.493 milioni sono: Aosta,
Chambave, Charvensod, Châtillon, Donnas, Fénis, Issogne, Pollein,
Pont-Saint-Martin, Quart, Saint-Christophe, Saint-Pierre,
Saint-Vincent, Sarre, Verrayes e Verrès.
L’esborso invece legato
all’applicazione della legge n. 44/1996, legge che
concede dei contributi ai cittadini che si allacciano al metano, è
quantificato a partire dal 1997, anno in cui la legge è diventata
operativa, in 3.802 milioni: 380 miliardi nel 1997, 488 nel 1998,
1.299 nel 1999, 1.399 nel 2000 e 233 milioni nel primo quadrimestre
dell’anno, ma il trend è simile a quello che si era
delineato negli anni 1999-2000.
Président
La parole au Conseiller Tibaldi.
Tibaldi (FI) Ringrazio l’Assessore per la
risposta articolata che ha fornito alla nostra interrogazione, la
quale aveva come obiettivo quello di assumere dati sulla situazione
della metanizzazione in Valle d’Aosta.
La metanizzazione, come ben sappiamo, nasce come esigenza
strategica, a cavallo degli anni '90, con la società Digrava.
Società che vede la partecipazione di enti pubblici e privati e che
viene poi completamente privatizzata nel 1996.
La sua privatizzazione, come si ricorderà, ha comportato una
serie di reciproci impegni sia in capo all’Italgas,
che era l’ente privato subentrante alla Regione, sia
in capo alla stessa Regione.
Le risposte fornite alla nostra interrogazione sono
interessanti. Chiedo pertanto all’Assessore se ce ne
può fornire una copia, anche per avere una conoscenza più precisa
dei dati che ci ha letto oggi in aula.
A distanza di cinque anni quali considerazioni possiamo fare?
Anzitutto possiamo dire che il piano di metanizzazione, stando alle
affermazioni dell’Assessore, sembrerebbe completato,
anche se alcuni comuni devono ancora vedere l'ultimazione della
rete da parte della società gerente la distribuzione del gas.
Purtroppo, e questa è un po' la nota dolente, di piani di
espansione non se ne parla perché il decreto di liberalizzazione,
secondo quanto detto dall’Assessore, avrebbe
modificato condizioni e presupposti per poterli programmare.
Questa è la nota dolente, poiché, da quanto emerge da notizie di
stampa pubblicate recentemente, Italgas non avrebbe un'intenzione
di politica espansiva così come avrebbe manifestato
l’Assessore in questa sede.
Lo stesso Assessore non ha fatto cenno - è vero, non
c’è la domanda esplicita in tal senso - ad una
preoccupazione latente su quello che sarebbe addirittura
l’abbandono della sede di Sarre e quindi la
possibile riduzione dei livelli occupazionali, oltre che la
possibile concentrazione delle decisioni al di fuori della Valle
d’Aosta.
Se queste notizie di stampa fossero confermate dai fatti,
l’iniziativa di espansione e quindi l'ampliamento
della rete distributiva non possono essere nelle previsioni
dell’Italgas.
Abbiamo appreso tuttavia che entro la fine del mese dovrebbe
esserci una rielaborazione del piano. Rimaniamo quindi in attesa
fiduciosa per vedere se questa rete verrà ampliata oppure no, anche
perché il metano è energia pulita, energia a basso costo e quindi
una rete di questo tipo merita attenzione per una sua espansione,
non solo nella dorsale di fondovalle dove ci sono i principali e
più popolati comuni della Regione, ma, anche nelle valli laterali e
in altre zone attualmente disservite.
Ringrazio l’Assessore per la risposta fornita,
attendendo ulteriori notizie a seguito di quella che sarà
l’elaborazione di un piano concreto da parte della
società Italgas.
