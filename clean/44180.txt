Classificazione
ASSISTENZA SANITARIA E OSPEDALIERA



Oggetto del Consiglio n. 1242 del 9 febbraio 2022 - Resoconto
OGGETTO N. 1242/XVI - Interrogazione: "Procedure adottate
dall'Azienda USL della Valle d'Aosta per l'assegnazione delle
forniture di guanti sterili".
Bertin (Presidente) -
Punto n. 17. Risponde l'assessore
Barmasse.
Barmasse (UV) -
Le domande sono quattro, la prima è: "con
quali modalità e/o procedura la Casa di riposo G.B. Festaz abbia
assegnato la fornitura alla società Smartlab procurement Ltd
coinvolta nel procedimento di cui in premessa". L'azienda J.B.
Festaz, nel contesto di emergenza epidemiologica da Covid-19, si è
trovata nella primavera del 2020 a dover gestire una situazione di
estrema criticità dettata dalla difficoltà di reperire sul mercato
dispositivi di protezione individuale, nello specifico guanti in
nitrile. Tale difficoltà derivava dall'indisponibilità del prodotto
presso il proprio fornitore, contratto fornitura derivante
dall'adesione alla convenzione realizzata dalla centrale unica di
committenza regionale denominata: "Fornitura di materiali a basso
impatto ambientale occorrente al fabbisogno delle strutture di
assistenza anziani e inabili, lotto 2, materiali di consumo e
pulizia". La Direzione dell'azienda J.B. Festaz ha più volte
segnalato al Coordinamento regionale della Protezione civile le
difficoltà dell'azienda nel reperire i DPI obbligatori, fabbisogno
ordinario della struttura seimila pezzi alla settimana, tramite i
canali di rifornimento abituali, chiedendo la possibilità di
attivare canali di approvvigionamento di emergenza da parte della
Protezione civile. Il Coordinamento regionale, con una
comunicazione del 10 giugno 2020, ha precisato come in quel periodo
non potesse essere garantita alcuna fornitura regolare da parte
della Protezione civile, ma che doveva essere compito delle
strutture assistenziali e sanitarie provvedere ai propri
rifornimenti in modo autonomo. Le difficoltà di approvvigionamento
dei DPI si sono acutizzate nell'autunno del 2020 in concomitanza di
una nuova ondata pandemica a causa della quale l'azienda si è
trovata nelle condizioni di poter reperire solamente piccoli
quantitativi di merce senza ricevere alcune garanzie sui tempi di
consegna, nello stesso tempo le forniture da parte della Protezione
civile erano saltuarie e insufficienti.
In questo contesto di emergenza l'azienda J.B. Festaz viene a
contatto, tramite un soggetto intermediario, di una società in
grado di fornire un quantitativo elevato di guanti, nello specifico
tremilaseicento confezioni di guanti in nitrile da cento pezzi,
quindi non tremilaseicento pezzi di guanti sterili come
erroneamente riportato dalla stampa, in grado di soddisfare il
fabbisogno della struttura a medio termine. È stato
conseguentemente adottato un provvedimento di affidamento diretto
della fornitura ai sensi del comma 2 dell'articolo 1 del
decreto-legge 16 luglio 2020 n. 76 modificato in fase di
conversione con la legge 11 settembre 2020 n. 120.
La seconda domanda è perché la fornitura sia stata pagata in
anticipo e per l'intero importo. L'emergenza epidemiologica da
Covid-19 ha comportato la generalizzata e diffusa carenza dei DPI a
livello globale; all'epoca dei fatti la fornitura degli stessi non
poteva che avvenire con pagamento immediato anticipato,
diversamente la fornitura non sarebbe stata garantita. Rimane il
fatto che per la questione in causa l'azienda ha subito agito
legalmente per riparare il torto subìto.
Terza domanda: "se oltre alla Casa di riposo la Smartlab
procurement Ltd abbia mai avuto contatti o rapporti con le aziende
USL". Sentita l'Azienda USL Valle d'Aosta, informo che la Smartlab
procurement Ltd non è mai stata un fornitore dell'azienda
medesima.
Quarta domanda: "quali modalità e/o procedure siano ad oggi
adottate dall'Azienda USL ai fini dell'assegnazione delle forniture
di guanti e a quanto ammonti il prezzo medio di ogni guanto ad oggi
acquistato dalla medesima". Oggi le procedure utilizzate
dall'Azienda USL per gli acquisti di guanti sono quelle
dell'accordo quadro, i prezzi medi sono stati rappresentati
dall'Azienda USL in una tabella dettagliata e variano per ogni
singolo pezzo da un minimo di euro 0,095 per il vinile a un massimo
di euro 1,70 nitrile sterile taglia XXL ginecologia. Per i
chirurgici il vinile indicato...ho rilasciato una tabella al
Consigliere dov'è indicato il prezzo attuale, a seguito di aumenti
è comunque inferiore al 50 percento del prezzo iniziale, prezzo
accordo quadro; per il nitrile nella prima colonna il prezzo medio
attuale ultimo anno, vedi convenzione 140/2020... è da notare però
che in prima ondata i lotti degli accordi quadro sono stati chiusi
nella seconda colonna il prezzo medio di mercato con cui l'Azienda
USL ha acquistato in quel periodo. A questo elenco del parco guanti
mancano quelli attenuatori di raggi X e antitaglio e quelli dei
veterinari, neoprene felpato, esplorazione rettale bovini di cui
non sappiamo ancora i prezzi. Non riesco a farglieli avere in
giornata, ma domani posso farle avere anche questi ultimi
prezzi.
Presidente -
Per la replica, ha chiesto la parola il
consigliere Aggravi, ne ha facoltà.
Aggravi (LEGA VDA) -
Ringrazio l'Assessore per la tabella
e per i dati che avremo, ovviamente la premessa citava i numeri
riportati dalla stampa: tremilaseicento paia per 32.400 euro erano
un prezzo notevole che si commentava da solo. Ovviamente questa
vicenda è figlia dell'emergenza perché ne leggiamo di tutti i
colori nel Paese e non soltanto; mi rincuora il fatto che questa
società o presunta tale non sia fornitrice dell'Azienda USL. Quello
che forse manca all'interno di quest'interrogazione ma che è
confermato dalla risposta mi viene da dire è: stiamo attenti agli
intermediari a cui facciamo riferimento, quindi la domanda nascosta
che lascio a lei e alla Casa di riposo è che forse
quell'intermediario ci ha girato un pacco, mi perdoni la battuta.
Dall'altro lato, sul discorso del pagamento, sicuramente c'è un
discorso di emergenza, c'è un discorso di controlli che sono stati
fatti probabilmente in maniera più leggera perché, come sappiamo
tutti, c'era una necessità di avere le forniture, però io penso
che, al di là del singolo caso, sia necessario verificare sempre e
comunque approfonditamente i fornitori al di là di tutto e a questo
punto io direi soprattutto gli intermediari.
