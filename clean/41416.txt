Classificazione
EDILIZIA
Edilizia pubblica
ISTRUZIONE PUBBLICA
Università



Oggetto del Consiglio n. 545 del 3 aprile 2019 - Resoconto
OGGETTO N. 545/XV - Interrogazione: "Tempistica per
l'ultimazione dei lavori di realizzazione della Nuova Università
della Valle d'Aosta".
Rini (Presidente)
-
Punto n. 10 dell'ordine del
giorno. Per la risposta, la parola all'Assessore Borrello.
Borrello (SA)
- Io ringrazio l'interpellante perché mi dà
la possibilità di fare un po' di chiarezza e ripeterò quanto già
detto a seguito di un'interrogazione proposta dal suo collega di
movimento Stefano Ferrero per quanto riguarda l'inquadramento delle
responsabilità in merito alle azioni che ogni singolo
rappresentante all'interno degli accordi deve apportare. Dico
questo perché, anche alla luce di alcune notizie che ho letto sul
giornale rispetto alle dichiarazioni all'interno del Comune di
Aosta e anche alcuni organi di stampa che mi hanno fatto richiesta,
è sempre meglio definire le responsabilità incardinate ai singoli
enti. Si ricorda innanzitutto che l'approvazione delle perizie -
rispondo puntualmente alle domande che lei ha posto - attinenti
alla realizzazione delle opere sono di competenza esclusiva di NUV
in quanto società di scopo, stazione appaltante e unica committente
delle opere in argomento. Le valutazioni di merito di mezzo circa
le lavorazioni proposte, nonché di legittimità dei connessi atti
attengono esclusivamente alla sfera decisionale della stessa
società restando in capo alla Regione, all'Amministrazione
regionale la sola autorizzazione all'utilizzo delle somme a
disposizione. La Giunta regionale ha preso atto della perizia di
variante n. 6 con la deliberazione n. 1258 del 19 ottobre del 2018.
La perizia medesima è stata quindi approvata dall'Amministratore
unico NUV in data 17 dicembre 2018. Così come riferito
dall'Amministratore medesimo, ad oggi sono stati contabilizzati
lavori ascrivibili alla perizia di variante n. 6 per un ammontare
di circa 295 mila euro su un importo di perizia pari a circa 477
mila euro.
Per quanto attiene il secondo quesito da lei posto, la normativa
in materia di appalti pubblici prevede che l'appaltatore, la ditta
esecutrice delle opere, possa avanzare delle richieste economiche,
che vengono definite in termine tecnico "riserve", relative al
contratto in fase di esecuzione dei lavori da iscriversi sui
documenti contabili e disciplinati espressamente dalle norme
applicabili al contratto in essere, nel dettaglio il DPR n. 207 del
2010 (articoli 190 e 191) e il decreto legislativo n. 163 del 2006
(articolo 240). L'impresa pertanto può quantificare e motivare le
domande secondo le proprie valutazioni ma, ai fini di un eventuale
riconoscimento delle medesime riserve, il responsabile unico del
procedimento è il RUP della società di scopo, quindi di NUV, che ne
valuta sia l'ammissibilità sia la non manifesta infondatezza. Sono
delle richieste dell'impresa quindi che poi devono essere valutate
dalla società di scopo, dalla committenza. Il responsabile unico
del procedimento, quindi NUV, nella propria attività di valutazione
può avvalersi della relazione riservata della direzione lavori e
dell'organo di collaudo nominati entrambi dalla società di scopo.
Successivamente la norma prevede che il RUP sempre di NUV, laddove
ritenga le riserve ammissibili e fondate per un importo non
inferiore al 10 percento di contratto - quindi le riserve, affinché
possano essere valutate, non devono essere inferiori al 10 percento
del contratto -, promuove un accordo bonario ai sensi dell'articolo
240 del decreto legislativo n. 163 del 2006.
Fatto questo inquadramento dal punto di vista normativo e delle
azioni in capo ai singoli enti, o alle società di scopo, o alle
imprese, proprio sulla base della sua iniziativa noi abbiamo
richiesto espressamente a NUV l'entità delle eventuali riserve
iscritte da parte dell'impresa. La risposta di NUV è questa: al
momento è in corso la valutazione da parte del RUP della società
NUV in merito all'ammissibilità e alla non manifesta infondatezza,
riferiti agli aspetti normativi che prima le citavo, delle riserve
iscritte ammontanti a circa 10 milioni così come comunicato da NUV.
Non è ancora pertanto definita una reale entità dell'eventuale
possibile riconoscimento nel percorso che le ho citato
precedentemente.
Per quanto attiene l'ultimo punto, l'ultimazione dei lavori era
prevista per il 18 giugno del 2019, attualmente - com'è ben noto,
l'ho già detto all'interno della replica che ho fatto al collega
Ferrero - si è in attesa di ricevere da parte del NUV la
documentazione relativa alla preannunciata perizia di variante n. 7
che si auspica possa essere la perizia conclusiva. NUV ha
informalmente segnalato la necessità di concedere, in relazione
alle lavorazioni che saranno oggetto della perizia, un'ulteriore
proroga dei tempi contrattuali. Da quanto comunicato per le vie
brevi da NUV parrebbe orientata a concedere indicativamente un
tempo pari a circa 12 mesi che tuttavia verrà esattamente
quantificato anche dall'Amministrazione regionale nell'ambito della
variante medesima in fase di predisposizione. Rammentando ancora
che NUV è il committente responsabile circa la determinazione
relativa al contratto tra la medesima società e l'appaltatore
mentre questo Assessorato effettua una costante azione di impulso e
monitoraggio con il costante supporto dell'Avvocatura regionale, si
fa presente che quanto sopra riferito in merito all'interrogazione
è desumibile da una comunicazione, che io rendo disponibile per la
presa visione al collega Gerandin, pervenuta da NUV il 28 marzo di
questo anno. Io la ringrazio.
Dalle ore 18:58 assume la presidenza il Vicepresidente
Distort.
Distort (Presidente)
- Per la replica, il proponente
collega Gerandin.
Gerandin (MOUV')
- Avevo preso atto della risposta fatta
al collega Ferrero in occasione del Consiglio del 9 gennaio del
2019, ci sono alcuni elementi che, pur leggendo le risposte, non mi
tornavano molto, anche perché comunque quella benedetta delibera
dell'ottobre 2018 ero in Giunta con lei per cui l'ho votata.
Detto questo, alcune considerazioni: è tutto vero che le perizie
sono compito del NUV ma è compito della Regione comunque
autorizzare l'utilizzo delle somme a disposizione. Siamo pertanto
di fronte a un intervento che, seppur importante, io direi anche
piuttosto semplice perché siamo di fronte a un edificio totalmente
nuovo, o comunque in gran parte nuovo, oserei dire in un'area
libera anche se, per carità, sono uscite alcune problematiche
legate alla qualità del terreno e quant'altro. Ora, di fronte a una
tempistica come questa e soprattutto di fronte - e lei me lo
conferma da fonti molto bene informate - a un appalto di 30 milioni
e 628 al netto di IVA iniziale, che con le perizie arriva già a 32
milioni e 200 mila al netto di IVA, siamo di fronte a una decina di
milioni di riserve. Per carità, lei ha fatto benissimo a dire che è
lecito per l'impresa richiederlo, non è obbligatorio poi... o
quanto meno il riconoscimento delle riserve sarà valutato ai sensi
della effettiva... però, di fronte a un edificio nuovo in una zona,
tutto sommato, non così compromessa, per cui non erano scavi in
roccia, non c'era nulla del genere, arrivare a oltre un 30 percento
già in questa fase... perché, attenzione, non siamo ancora alla
fine, si ipotizza che probabilmente potrebbero anche lievitare
queste riserve. Io semplicemente volevo dire - ed è un po' una
raccomandazione che faccio - che nel prosieguo di questa
valutazione delle perizie di variante e delle autorizzazioni a
utilizzare eventuali somme a disposizione forse è giunto il momento
di esaminare prima l'iter che è stato fatto, quelli che sono
veramente i contenuti di queste riserve, cos'è successo, cosa non
ha funzionato in questo percorso prima di autorizzare eventualmente
altre varianti, altre dilazioni di tempo e soprattutto
eventualmente altre autorizzazioni a prelevare fondi a disposizione
derivanti dal ribasso per quello che riguarda l'offerta di
gara.
