Classificazione
INFORMAZIONE
Sistema informativo



Oggetto del Consiglio n. 3072 del 7 novembre 2007 - Resoconto
OGGETTO N. 3072/XII - Interrogazione: "Risultanze del
trasferimento degli ambienti operativi del sistema informatico
regionale verso la piattaforma "Open Source Linux"".
Interrogazione
Considerati i notevoli avanzamenti registrati nel settore del
software libero (nel sistema operativo e applicativi) in molte
regioni italiane, che hanno deciso di adottare l'open source nei
propri settori amministrativi e nelle scuole;
Vista la delibera di Giunta n. 394 del 17 febbraio 2006,
nella quale si decideva di trasferire tutti gli ambienti operativi,
le procedure e gli applicativi del sistema regionale verso la
piattaforma "open source" Linux;
Atteso che l'Amministrazione regionale, rispondendo ad
un'interrogazione del sottoscritto Consigliere nel mese di maggio
scorso, confermava la volontà espressa con la deliberazione sopra
citata, aggiungendo che erano in atto sperimentazioni finalizzate a
questi obiettivi;
Dato atto che le operazioni di migrazione verso la nuova
piattaforma certamente comportano processi e modifiche di una certa
complessità e, conseguentemente, necessitano di un certo periodo di
tempo;
Considerato che, sulla base di esperienze già verificate in
altre regioni d'Italia, è soprattutto nel settore scuola che si è
registrata la maggiore efficacia di risultato, oltre tutto in tempi
ragionevolmente rapidi;
il sottoscritto Consigliere regionale
Interroga
il Governo regionale per sapere:
1) se nel frattempo siano stati raggiunti risultati operativi
concreti, in base ai quali si possa già esprimere un giudizio di
efficacia;
2) se l'Amministrazione ha ritenuto di "privilegiare",
nell'ambito di questi progetti, i settori della scuola e della
formazione;
3) se, allo stato attuale, si ritiene comunque di continuare,
con rafforzata convinzione, tale progetto o se, per qualche
ragione, si pensi di sospenderlo o di rinunciarvi.
F.to: Bortot
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Per affrontare il Consigliere Bortot
ho avuto bisogno di un sostegno... L'amico Bortot ha una
predilezione per i sistemi aperti, quindi ripropone di nuovo un
tema che è stato più volte affrontato, quindi mi corre l'obbligo di
fare un piccolo richiamo rispetto alle cose dette. Nelle premesse
troviamo di nuovo la citazione della deliberazione di Giunta del 17
febbraio 2006 e rispetto a questo volevo rilevare che questa
deliberazione tratta la migrazione dei soli sistemi informativi
centrali e bisogna prendere dal punto di vista letterale tale
discorso, nel senso che si sottolineano i soli sistemi centrali
dell'Amministrazione regionale verso un sistema "open source". La
migrazione ha quindi riguardato il sistema informativo bilancio e
finanze, la gestione delle provvidenze per invalidi civili, ciechi,
sordomuti ed ex combattenti, il sistema zootecnico regionale e il
sistema informativo agricolo regionale. Inoltre, quando affrontammo
la questione a maggio, si era già precisato che la Regione ha
avviato un progetto pilota al fine di valutare l'utilizzo di
"software open source" all'interno della propria organizzazione,
uffici della Regione, in sostituzione degli usuali programmi
commerciali con l'obiettivo di analizzare e valutare l'impatto che
il cambiamento ha sull'utente e sulla qualità del suo lavoro,
nonché analizzare gli aspetti organizzativi tecnici ed economici
che tale tipo di cambiamento comporta. Per dare una risposta alla
prima domanda, il progetto è attualmente in corso e la sua
conclusione è prevista per la fine dell'anno; solo al termine
saranno disponibili in forma strutturata le informazioni
riguardanti i risultati operativi concreti in base ai quali si
potrà esprimere un giudizio di efficacia.
La seconda domanda è una domanda che potrebbe già apprezzare in
virtù delle considerazioni fatte prima... però si ribadisce che
l'incarico di cui alla deliberazione n. 394/2006 ha riguardato i
sistemi informativi ospitati sul sistema centrale e il progetto
pilota che è stato avviato riguarda le strutture interne
dell'Amministrazione e quindi non il settore della scuola e della
formazione.
Terza domanda: al di là che non so perché mi ha posto questa
domanda, per quanto riguarda il quesito se il riferimento al
progetto citato è quello del progetto pilota di cui si è detto in
precedenza, si conferma che lo stesso procede come preventivato e,
sulla base delle sue risultanze, la Giunta disporrà a fine anno
delle necessarie conoscenze per stabilire le future strategie in
merito all'introduzione di "software open source" negli uffici
dell'Amministrazione. Se voleva avere la conferma che la
sperimentazione va avanti, l'ha avuta; a fine anno avremo alcuni
elementi e potremo giudicare. Anche all'interno del suo gruppo mi
sono confrontato e, se da un lato l'"open source" può rappresentare
un'opportunità, bisogna procedere con una certa cautela per evitare
di avere dei tuffi nel vuoto da parte di procedure che devono
essere ultragarantite e ultraffidabili; quindi, da un lato,
opportunità, ma anche molte incognite. So che il collega Bortot ha
tanti entusiasmi, ma lo invito alla prudenza e a seguire con noi la
sperimentazione.
Presidente
- La parola al Consigliere Bortot.
Bortot (Arc-VA)
- Ho avuto un dubbio quando non si
trovava l'Assessore: che non sapesse molto cosa rispondermi...
Marguerettaz
(fuori microfono)
- ... invece
no...
Bortot (Arc-VA)
- ... invece sì, Assessore, continuiamo a
sperimentare una cosa che è funzione in mezza Europa e noi
continuiamo a sperimentare. Mi dice che il settore della scuola è
escluso, è dove tutti i sistemi informatici vengono usati di più
per questioni ovviamente di età. Ne avremo bisogno, perché abbiamo
un territorio decentrato in 74 Comuni e lei continua a dirmi che il
progetto è in corso e che farete un'ulteriore verifica a fine anno.
Mi sono preso l'appunto, le avevo promesso a maggio che dopo 6 mesi
saremmo tornati sull'argomento, adesso diciamo che a gennaio
torneremo sull'argomento, però è la seconda volta che mi risponde:
"stiamo sperimentando, verificando" e mi dice anche di usare della
cautela. Io direi di mandare qualcuno a copiare cosa hanno fatto a
Bolzano o da qualsiasi altra parte, si tratta di sistemi
informatici sperimentati, quindi non innovativi, mandiamo qualcuno
a copiare se non siamo capaci noi! Qui stiamo parlando intanto di
risparmiare soldi e poi dare un grosso servizio alla Regione e non
solo all'Amministrazione regionale, ma anche ai cittadini, alle
scuole, a tutto il comparto dei servizi della regione. Questo fa
anche "a pugni" con le risorse che mettiamo in tale settore ogni
anno, compreso il bilancio per il 2008, quindi non so con chi parla
lei, dovrebbe verificare meglio se chi ha incaricato la Regione ad
occuparsi di questo problema è in ferie da 6 mesi o se ne sta
occupando sul serio! Se mi dà poi la risposta... no?... va bene,
tanto ho preso gli appunti.
