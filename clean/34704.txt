Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 2427 del 16 maggio 2012 - Resoconto
OGGETTO N. 2427/XIII - Interrogazione: "Sospensione della
distribuzione di alcune bevande presso l'Ospedale Parini di
Aosta".
Interrogazione
Appreso dagli organi di stampa che nelle scorse settimane
sono comparsi, sulle pareti di alcuni reparti dell'Ospedale
regionale "Parini", due cartelli recanti la comunicazione ai
pazienti circa la sospensione della distribuzione di the e tisane e
il contingentamento delle bottigliette d'acqua richiedibili ai
pasti;
Considerato che l'Assessore alla Sanità, Salute e Politiche
Sociali Albert Lanièce ha dichiarato di non essere a conoscenza di
tale iniziativa e di dubitare che la stessa possa essere
considerata una questione di risparmio, precisando che "non è certo
una pentola di the a creare problemi di spesa";
Considerato inoltre che il portavoce dell'Usl, Giorgio Galli,
ha chiarito che "si è trattato di una decisione autonoma del
reparto, quello di medicina interna" e che "la questione del
risparmio non c'entra nulla";
Ritenuto che decisioni di tale genere non possano essere
oggetto dell'iniziativa autonoma di singoli reparti dell'ospedale
regionale;
i sottoscritti Consiglieri regionali
Interrogano
la Giunta regionale per conoscere chi ha preso la decisione
circa la sospensione della distribuzione di the e tisane ed il
contingentamento dell'acqua presso l'Ospedale regionale "Parini", e
su quali motivi si è fondata tale decisione.
F.to: Carmela Fontana - Donzel
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Riguardo alla decisione di sospendere la distribuzione di tè e
tisane si relaziona quanto segue. Per quanto riguarda la
sospensione di distribuzione di tè e tisane, si comunica che
nessuna iniziativa è stata presa dall'azienda per sospendere la
distribuzione del tè; risulta, al contrario, una costante richiesta
di bustine di tè da parte di tutti i reparti, richiesta peraltro
sempre soddisfatta senza alcun tipo di contestazione in merito. Da
un'indagine interna effettuata si è desunto che alcuni reparti non
hanno più effettuato la distribuzione del tè con le modalità
precedenti, ma solo su richiesta del paziente, previa verifica
della compatibilità dello stato di salute con l'assunzione delle
bevande, ed a seguito di grosse quantità che, pur essendo state
preparate, non venivano consumate dai pazienti e dunque eliminate
come rifiuto. Ben si può comprendere che l'attività di preparazione
e distribuzione della bevanda, quando la stessa non può essere
consumata o non è gradito il consumo, non comporta solo costi
relativi alla materia prima, ma sottrae tempo da dedicare
all'assistenza del malato. I cartelli che involontariamente hanno
creato incomprensioni sono stati rimossi il giorno stesso.
Per quanto concerne la distribuzione dell'acqua in bottiglia al
paziente è prevista contestualmente alla distribuzione del pasto
nella quantità di una bottiglia per ogni pasto consumato. Ben
comprendendo che l'uso dell'acqua in ospedale non è solo legato al
momento del consumo del pasto, ma anche ad altre attività di tipo
curativo quali somministrazione di terapie, si è sempre provveduto
a rifornire i reparti di una quantità ben superiore rispetto al
numero di pazienti presenti.
La razionalizzazione della distribuzione è stata attivata in un
reparto, per iniziativa della caposala. Come avevo già affermato
non è una pentola di tè in più che può far risparmiare; sicuramente
la caposala ha ritenuto di razionalizzare le modalità di
distribuzione delle bevande, ma non c'è stata nessuna volontà di
ridurre o privare gli utenti ed i malati di questa vecchia
consuetudine. Grazie.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Guardi, Assessore, quando ho letto questa notizia, per un attimo
ho pensato che eravamo su
Scherzi a parte
, perché veramente
mi ha lasciata esterrefatta! Capisco altri servizi, ma che ci
attacchiamo alla bevanda del tè o alla bottiglietta
dell'acqua...sono esterrefatta! Tant'è che lei dice che non è stato
dato nessun ordine e io mi chiedo come in un reparto possano
prendere autonomamente una decisione del genere! Ci sarà un
responsabile, qualcuno glielo avrà detto? Altrimenti ognuno si
sveglia nel proprio reparto e decide di fare quello che vuole! Mi
auguro che sia stato uno scherzo, ma che non avvengano più episodi
del genere, perché veramente andiamo ad attaccarci agli sprechi che
ci sono e...non cadiamo così in basso con gli utenti ammalati!
Anche se non lo bevono, è un bicchiere di tè e, come ha detto
giustamente lei, sono dei pentoloni di acqua! Grazie.
