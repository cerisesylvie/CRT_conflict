Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.


Resoconto integrale del dibattito dell'aula
Oggetto del Consiglio n. 2751 del 25 luglio 2002 - Resoconto
OGGETTO N. 2751/XI Revoca degli incarichi fiduciari assegnati
alla Direzione dell'USL. (Reiezione di mozione)
Mozione Visti gli ultimi episodi che riguardano il (non)
funzionamento dell'USL Valle d'Aosta, ed in particolare:
- l'evidenziazione di problemi riguardanti i rapporti tra la
dirigenza dell'Usl di Aosta e l'Assessorato alla Sanità, cosi gravi
da far pensare alle dimissioni dello stesso Direttore
sanitario;
- la decisione di chiudere il reparto di Urologia, per carenza
di infermieri, assenti per ferie o per malattia;
Considerato che tali fatti denotano:
- nell'un caso, l'esistenza di problemi particolarmente gravi
nei rapporti tra i vertici dell'azienda e tra questi e l'organo di
indirizzo politico di cui gli stessi responsabili dovrebbero essere
l'espressione fiduciaria;
- nell'altro caso, il fallimento delle strategie aziendali nei
confronti del personale;
Considerato che questi episodi si aggiungono a tutta una serie
di disfunzioni nell'erogazione del servizio sanitario più volte
segnalate dagli organi di informazione e discusse in questa aula
consiliare;
Ritenuto che la responsabilità di tali disfunzioni siano da
attribuire anche a chi ricopre incarichi di Direzione nell'USL;
Ritenuto ancora che è compito dell'Assessorato garantire il buon
funzionamento dell'azienda sanitaria e scegliere le persone capaci
di governare un sistema complesso come è quello della sanità, che
deve far interagire in modo funzionale servizi ospedalieri e
servizi territoriali;
Ritenuto infine che allo stesso Assessore vadano ricondotte le
scelte politiche che hanno accompagnato e avvallato l'azione della
Direzione sanitaria;
Impegna
l'Assessore alla Sanità a:
- revocare gli incarichi fiduciari assegnati alla Direzione
dell'USL, in quanto l'organo di direzione non ha dimostrato di
saper governare in modo efficiente l'azienda sanitaria;
- riferire in Consiglio, alla ripresa dei lavori autunnali,
sulla situazione problematica in cui versa l'azienda e sulle
questioni irrisolte della sanità valdostana;
- indicare le soluzioni che intende adottare per consentire alla
sanità di offrire agli utenti un servizio adeguato alle loro
aspettative, come indica lo stesso Piano socio sanitario
regionale.
F.to: Squarzino Secondina - Beneforti - Curtaz
Président
La parole à la Conseillère Squarzino
Secondina.
Squarzino (PVA-cU)
Con questa mozione si intende
affrontare in primo luogo il rapporto fra la Dirigenza dell'USL
della Valle d'Aosta con l'Assessorato della sanità. Altre volte
abbiamo sollevato in questa sede il rapporto fra l'organo politico,
che ha il compito di dettare le grandi scelte, gli obiettivi di
salute da raggiungere e che deve mettere le risorse adeguate a
raggiungere tali obiettivi, e l'organo tecnico, l'USL, la cui
Dirigenza è chiamata ad operare perché si raggiungano quegli
obiettivi di salute posti dall'organo politico. I rapporti fra
questi due organismi sono disciplinati in modo chiaro dalla
legislazione regionale, la quale prevede alcuni momenti, per
esempio, il contratto di servizio, in cui i due organismi
dialogano, precisano i rispettivi compiti e alcuni momenti, come i
bilanci preventivi e consuntivi, in cui avviene il controllo
dell'operato fatto.
È nel momento del contratto di programma che vengono chiariti i
reciproci rapporti; è nel momento della definizione del salario di
risultato, della quota integrativa del trattamento economico che si
evidenziano gli obiettivi eventualmente non raggiunti. Sono questi
i momenti in cui si chiariscono le questioni e le problematiche
esistenti. "La Stampa" ha dato notizie di screzi, di dissapori, di
contrasti che si sono verificati sia all'interno della Dirigenza,
sia fra la Dirigenza e l'Assessore; "Doppio scontro nella sanità"
si legge su "La Stampa" del 6 luglio, "Contrasti e scambi di accuse
ai vertici del settore", "Le incomprensioni sono fra Vicquéry e
Pesenti e fra Ardissone e Ferrero, minacce di dimissioni". Ho letto
solo i titoli, senza entrare nel contenuto dell'articolo. Si tratta
di contrasti che hanno dato origine addirittura alla presentazione
delle dimissioni da parte del Direttore sanitario, Dr. Pesenti,
dimissioni non accolte e neppure protocollate. Non so chi abbia
torto o ragione, sta di fatto che ci sono dei contrasti che si
manifestano al di fuori dei momenti istituzionali prima ricordati.
È possibile allora ipotizzare che, se si verificano fratture e
discordie in altri momenti rispetto a quelli istituzionali, questo
può voler dire che ci sono o interferenze dell'Assessore nei
confronti dell'USL o, da parte dell'USL verso l'Assessore, un
atteggiamento di soggezione, di richiesta di aiuto, di copertura di
decisioni prese.
Non so quali possono essere le motivazioni, non ho elementi, ma
in ogni caso questo sta a dimostrare che l'Assessore continua a
governare la sanità da via dei Tillier e questo in barba
all'autonomia dell'USL; comunque, nel momento in cui si registrano
dei contrasti, delle divergenze di vedute e di prospettive, di
soluzioni di problemi fra l'Assessore e l'USL e se queste
divergenze sono considerate gravi dall'Assessore, allora va rivisto
il rapporto fiduciario. Nel caso del Dott. Bragonzi è bastato
l'accertamento di un disavanzo nel consuntivo, poi chiarito, per
dichiarare decaduto il rapporto fiduciario; qui c'è ben altro, qui
ci sono carenze gravi!
Intanto continuano ad esserci i disavanzi, il preconsuntivo del
2002 segnalava un disavanzo di 52 miliardi; c'è un mal
funzionamento della struttura; ci sono difficoltà di rapporti con i
sindacati specie quelli confederali. Ricordo che l'azienda è stata
denunciata per comportamenti antisindacali e che la Direzione ha
commesso degli errori madornali nell'indicare le motivazioni per le
quali non intendeva dialogare con i sindacati: è arrivata
addirittura a dichiarare il SAVT soggetto non nazionale e quindi
non idoneo a trattare con l'azienda i problemi del personale.
Ci sono tempi di attesa ancora lunghi, basta chiederlo ai
pazienti; ci sono tempi di attesa diminuiti solo in alcuni settori,
laddove l'USL è intenzionata a mettere risorse ad hoc, come la
Radiologia, cioè dove l'USL vuole comperare delle prestazioni: lo
fa, mette i soldi e i tempi di attesa diminuiscono. Ma, laddove
l'azienda non è interessata e non vuole mettere i soldi per
comperare le prestazioni, i tempi di attesa non diminuiscono. C'è
una politica ancora troppo ospedalocentrica nonostante le
affermazioni fatte.
C'è il fallimento delle strategie aziendali nei confronti del
personale e qui mi limito a ricordare i problemi senza illustrarli
ad uno ad uno: l'emergenza infermieristica su cui già ieri mattina
ci siamo soffermati; la scarsa attenzione alle condizioni di
lavoro, qui ricordo, per esempio, la questione dei guanti al
lattice; la carenza di anestesisti: l'azienda ha perseguito
l'arrivo di un primario anestesista che avrebbe dovuto portare con
sé un'équipe di colleghi, invece il primario è arrivato da solo e
due anestesisti che già operavano all'Ospedale di Aosta se ne sono
andati, aggiungendosi ad altri medici che se ne sono andati perché
qui non hanno trovato condizioni di lavoro interessanti dal punto
di vista professionale. C'è una politica del personale incentrata
solo su incentivi economici, come se l'obiettivo di un
professionista fosse solo guadagnare di più e non anche poter
svolgere in modo qualificato il proprio lavoro.
C'è - me lo consenta, Assessore - una politica di recupero di
risorse dagli utenti con metodi che io oserei dire abusivi. Parlo
del fatto che nei consultori sul territorio viene fatto pagare il
ticket per delle visite che servono solo per controllare degli
esami e mi spiego meglio: una persona va da un medico e paga il
ticket per questa visita; il medico ordina degli esami perché non è
in grado di pronunciare la diagnosi; l'utente paga il ticket per
gli esami che va a fare, poi torna dal medico per mostrargli gli
esami e deve di nuovo pagare il ticket. Non è questo un modo
abusivo di prendere le risorse dagli utenti? Ma come per una visita
di controllo degli esami c'è bisogno di pagare il ticket? Era stato
avviato nell'azienda un lavoro sulla qualità dell'azienda per
qualificare l'intera organizzazione ospedaliera; erano stati
individuati criteri di trasparenza, di condivisione per favorire
proprio dai vari reparti l'autovalutazione, l'esplicitazione di
criteri e di principi a cui ogni operatore si ispira, così da
socializzare le metodiche che sono alla base dell'operare.
Questo gruppo di lavoro è stato addirittura redarguito perché
era venuto a presentare il suo prodotto in V Commissione
consiliare. Il lavoro è stato interrotto, è stato sostituito con un
altro progetto di cui non sappiamo niente, ma il prodotto del
gruppo sulla qualità aziendale invece è stato valutato
positivamente da esperti del settore che hanno pubblicato tale
lavoro nel febbraio 2002 con il titolo: "Un sistema di qualità per
la qualità del sistema" presso la Casa Editrice Edizione Centro
scientifico, qualità e accreditamento.
Nel comitato scientifico abbiamo professori ordinari di
università, abbiamo il Presidente della Società italiana per la
qualità, abbiamo Elio Guzzanti, abbiamo i responsabili scientifici
del Progetto nazionale "Salute mentale" dell'Istituto superiore
della sanità di Roma, cioè abbiamo fior fiore di persone esperte
che hanno valutato così positivamente il lavoro fatto dai medici
dell'Ospedale di Aosta che lo hanno pubblicato. Cosa notiamo?
Notiamo che la valorizzazione del lavoro fatto dal personale
dell'USL di Aosta con fondi destinati all'aggiornamento, e presi
giustamente dal budget di bilancio dell'USL della Valle d'Aosta, è
avvenuta fuori Valle. È vero che nessuno è profeta in patria, ma
con questo slogan accettiamo di avallare un sistema in cui i
migliori se ne devono andare o devono lavorare qui inascoltati e
non valorizzati.
Avrei ancora un lunghissimo elenco da fare, ma mi fermo qui. Ho
voluto dare alcuni cenni dei motivi per i quali noi chiediamo che
il Consiglio impegni l'Assessore a fare tre cose: intanto
"revocare gli incarichi fiduciari assegnati alla Direzione
dell'USL, in quanto l'organo di direzione non ha dimostrato di
saper governare in modo efficiente l'azienda sanitaria"
; in
secondo luogo chiediamo che lei venga a
"riferire in Consiglio,
alla ripresa dei lavori autunnali, sulla situazione problematica in
cui versa l'azienda e sulle questioni ancora irrisolte della sanità
valdostana"
; noi chiediamo anche che venga in Consiglio ad
"indicare quali soluzioni intende adottare per consentire alla
sanità di offrire agli utenti un servizio adeguato alle loro
aspettative…"
.
Il Piano sociosanitario regionale è molto chiaro in alcuni
punti, però di questo piano vediamo pochissime cose realizzate.
L'unica cosa che vediamo adesso realizzata è l'avvio della terza
fase, che avviene in barba a quello che dice il piano perché,
rispetto all'avvio della terza fase, cioè ai lavori dell'Ospedale,
il piano è molto chiaro e dice che per avviare questi lavori, "la
terza fase di intervento dell'Ospedale troverà copertura
finanziaria nei pertinenti capitoli del bilancio della Regione, in
aggiunta a fondi statali ex articolo 20"; non parla chiaramente di
ricorso a privati.
Président
La parole au Conseiller Beneforti.
Beneforti (PVA-cU)
Desidero integrare l'illustrazione
della collega perché voglio che l'Assessore risponda anche ad
alcune domande che ho da fargli; i quesiti che pongo oggi sono solo
una parte di quelli che ho da fare relativamente a tale
tematica.
Assessore, capisco che anche per lei possa essere un momento
difficile e delicato, che anche lei sia stanco di dover sempre
difendere una Direzione che "fa acqua da tutte le parti", però lei
non può continuare a prendere in giro sé stesso, tutti noi e gli
utenti valdostani: le disfunzioni della sanità valdostana sono
evidenti tutti i giorni! L'episodio del reparto di Urologia è solo
l'ultimo esempio, anzi il penultimo, perché - forse l'Assessore non
lo sa ancora - si è rischiato di dover adottare un analogo
provvedimento anche per l'unità operativa di Medicina, ma il
Direttore dell'USL, il Dr. Pesenti, è intervenuto e, con un colpo
di genio, è riuscito a risolvere la situazione all'ultimo momento.
Come? Come è il suo solito: improvvisando e non coordinando
l'attività ospedaliera, perché questo è quello che sta accadendo.
Alcuni dipendenti, molto delusi e rassegnati, mi hanno riferito che
il Direttore sanitario, nella riunione degli operatori dell'unità
operativa di Medicina che ha convocato, ha pubblicamente minacciato
e ricattato gli infermieri intenzionati a mettersi in mutua in
questo periodo.
Questa è la capacità organizzativa della Direzione dell'USL: si
procede a minacce e a ricatti! Del resto, anche nel reparto di
Urologia è successa la stessa cosa: ancor prima che arrivassero i
biglietti medici all'Ufficio personale, la Direzione aveva già
inviato i medici fiscali a casa di tutti gli infermieri assenti,
anche di quelli che non erano ancora in mutua! L'ordine sa qual
era, Assessore? Quello di contestare le diagnosi e possibilmente
far rientrare subito al lavoro tutti i malati immaginari, qualcuno
ha anche provato a contestare la diagnosi e qualcuno è rientrato in
servizio il giorno dopo la visita fiscale, peccato però che due
giorni dopo era nuovamente assente per l'aggravarsi della stessa
malattia; questo è solo un esempio.
Non si possono risolvere questi problemi cronici usando il
"pugno duro", una Direzione seria ed attenta ai bisogni dei
dipendenti e degli utenti avrebbe sicuramente agito diversamente,
riducendo magari i posti letto, ma avvisando prima gli utenti,
fornendo le motivazioni della decisione e non agendo nei termini in
cui ha operato! La gente è disposta anche a fare qualche sacrificio
se informata in modo corretto e trattata in modo consapevole perché
si rende conto della scarsità di infermieri e sa che è possibile
che gli infermieri si ammalino.
La realtà è invece sotto gli occhi di tutti e diatribe interne
all'USL ed esterne fra l'USL e l'Assessorato, come ha detto la
collega, confermano il clima di sbando più completo che regna nella
sanità. Assessore, difendendo questa Direzione, lei rischia molto
perché se finora poteva dire di non essere a conoscenza di tante
piccole disfunzioni, da oggi, se accadrà qualcosa alla Direzione,
ne sarà pienamente corresponsabile, anche lei dovrà risponderne
politicamente in prima persona! Lei sa, come lo so io, che ormai le
denunce e gli esposti in Procura contro la gestione di questa USL
sono tante e non è detto che prima o poi qualcuno sia chiamato a
pagare per il proprio operato e le sue scelte, a quel punto lei non
potrà dire che non ne sapeva niente, come - secondo quanto qualcuno
mi ha detto - sta sostenendo nella vertenza fra un ginecologo e il
suo reparto. Il tempo stringe, faccia una riflessione seria su
quanto sta avvenendo all'USL e tolga, finché è ancora in tempo, la
fiducia a suo tempo concessa. Sarebbe un gesto apprezzato sia dal
punto di vista politico che da quello tecnico.
Molti, troppi medici e dipendenti dell'Ospedale si stanno
lamentando di questa Direzione spesso individuata come la maggior
responsabile di questo disastro. Dimostri che quello che spesso
dice in quest'aula è vero e cioè che c'è una vera separazione di
competenze e di ruoli fra l'Assessorato e l'USL e, siccome
l'Assessorato è l'organo che deve garantire il buon funzionamento
del servizio a tutti i Valdostani, individui qualcuno che
"traghetti" questa azienda fino alle prossime elezioni regionali,
tanto peggio di così non si può andare!
E stia sicuro, Assessore, che gli operatori della sanità che la
ringrazieranno per questo saranno molti! Noi abbiamo presentato la
mozione per chiedere proprio questo: la revoca degli incarichi
fiduciari assegnati a certe persone. Ci risponda, ma non ci
giustifichi tanti avvenimenti perché li conosciamo fino in fondo e
lei non sarebbe credibile, Assessore!
Président
La discussion générale est ouverte.
La parole au Conseiller Marguerettaz.
Marguerettaz (SA)
Vorrei intervenire con i toni più
delicati di cui sono in possesso per cercare di fare un
ragionamento che spero non venga strumentalizzato da nessuno.
Dico subito che non mi trovo d'accordo per evidenti motivi sul
primo punto dell'impegnativa della mozione, ma al tempo stesso,
avviandoci alla fine legislatura, ammesso che sia possibile
affrontare in questa Regione un dibattito sulla sanità e in
particolare sull'Ospedale senza fare i giochi delle parti o trovare
responsabilità che forse ci sono e forse no, indicando magari
responsabilità politiche laddove ci sono più responsabilità
tecniche e viceversa, credo che se questo Consiglio fosse in grado
di affrontare un confronto sull'attuale gestione dell'USL, in modo
particolare per quanto riguarda l'Ospedale, sarebbe cosa utile.
Lo penso perché, al di là dell'enfasi con cui spesso il
Consigliere Beneforti interviene, in modo particolare quando parla
di questioni riguardanti la sanità, devo dire che - penso che
l'Assessore ne convenga - molte delle cose dette dal Consigliere
Beneforti sono vere. Che ci sia all'interno dell'Ospedale uno stato
di malessere da parte degli operatori ha un fondo di verità, non
stiamo qui a fare "l'elenco della spesa", ma effettivamente anche
noi siamo venuti a conoscenza di tutta una serie di piccoli fatti.
Spesso - e qui ha ragione il Consigliere Beneforti - si tratta di
questioni di rapporti interpersonali, di piccole divisioni su
piccoli problemi, direi quasi un'ordinaria amministrazione e
gestione del servizio ospedaliero che però fa sì che all'interno
dello stesso non regni un clima idilliaco.
Sarebbe troppo facile uscirne asserendo, come a volte si sente
dire, che l'ambiente medico è peggio dell'ambiente politico, che in
parte può anche essere vero, ma che non deve limitarci nel
ragionamento soprattutto quando, come nel mio caso, si conoscono
dei medici che hanno lasciato la Valle d'Aosta o, per meglio dire,
hanno lasciato l'Ospedale di Aosta e non per questioni di carriera,
di soldi. Vorrei riferire di un caso che mi ha colpito: un'amica
che lavorava all'Ospedale di Aosta, una dottoressa, con la quale ho
avuto modo di confrontarmi allorché ha deciso di andarsene da
questa Valle.
Ho pensato che si trattasse un problema di carriera, di
guadagni, ma questa mia amica mi ha detto che era piena di soldi,
ma che non sapeva cosa farsene se, per via dei ritmi di lavoro
imposti, della tensione nei rapporti interpersonali, delle
ingiustizie di tutti i giorni a cinquant'anni magari non aveva più
il modo di goderseli.
Così come vi sono alcune questioni tecniche che meriterebbero
una spiegazione, una riflessione. Trovo strano che, in una realtà
piccola come la nostra, si creino due Dipartimenti di Chirurgia
quando vi sono delle realtà con dei bacini di utenza assai più
grandi dei nostri che hanno un unico Dipartimento di Chirurgia;
trovo strano che, quando si creano due Dipartimenti di Chirurgia,
uno di Chirurgia generale e l'altro di Chirurgia specialistica, si
inserisca l'Urologia chirurgica, che mi sembra una chirurgia
specialistica, nella Chirurgia generale; trovo strano che, una
volta decise queste allocazioni - se posso definirle così -, si
possa prevedere che questo comporti ulteriori interventi dal punto
di vista dei lavori per organizzare meglio e funzionalmente
l'Ospedale regionale.
Concludo il mio intervento - spero che tutti voi ricordiate lo
spirito con cui l'ho iniziato perché non vuole essere diverso da
quello che ho preannunciato - rilevando che sarebbe il caso di
riflettere insieme su un punto - mi metto io in prima persona a
fare il "mea culpa" - sul quale forse abbiamo riflettuto troppo
poco: uno dei compiti affidati alla Direzione dell'USL non è
meramente un compito tecnico-efficientistico manageriale, direi
piuttosto che una delle componenti che fa sì che la Direzione USL
sia efficiente e manageriale è anche l'applicazione di un modo di
rapportarsi con tutti gli operatori della sanità e, sbagliando
questo modo, tante volte anche le capacità tecniche rischiano di
essere vanificate. Colleghi "dell'Ulivo", per quanto mi riguarda,
la vostra mozione ha il pregio di riprendere l'argomentazione, non
condivido il taglio che voi date alla vostra mozione, troviamo una
modalità che possa far sì che questo Consiglio riesca a parlare
serenamente di questa situazione, che non è quella che ci
aspettavamo qualche anno fa.
Si dà atto che dalle ore 19,37 presiede il Vicepresidente
Viérin Marco.
Presidente
La parola alla Consigliera Squarzino
Secondina.
Squarzino (PVA-cU)
Solo per dire che noi accogliamo
volentieri l'invito del collega Marguerettaz di riformulare
eventualmente la mozione se questo può servire ad affermare
fortemente l'esigenza a cui lei accennava.
Presidente
Se non vi sono altre richieste di intervento,
dichiaro chiusa la discussione generale.
La parola all'Assessore alla sanità, salute e politiche sociali,
Vicquéry.
Vicquéry (UV)
Il quale dimostra stanchezza sì, stanchezza
perché a volte si ha proprio l'impressione di
giocare…
Sicuramente non è un momento difficile per la sanità, ma
l'impressione è quella che la campagna elettorale sia già
ampiamente iniziata e uno dei miei pregi, assieme ai miei tanti
difetti, è quello di dire le cose come stanno durante tutto il
mandato e lo dirò anche oggi. Il "casus belli" che ha generato
dissapori fra il sottoscritto e il Dr. Pesenti è nato da un
equivoco generato da una mia lettera indirizzata al Direttore
generale dell'USL, che rifarei e rifarò se il problema non verrà
risolto perché si tratta di un problema di natura clinica
assistenziale sul quale non il Dr. Pesenti, ma la Direzione
generale dell'USL ha dato una risposta minimale rispetto alla
supposta gravità del fatto. L'equivoco è nato dalla parola
"avocare" dal verbo "avocare", parola che è scritta nella mia
lettera indirizzata al Direttore generale in cui gli ho chiesto di
prendere in mano il dossier personalmente perché il Direttore
generale non poteva non prendere in mano un dossier di una
delicatezza tale da rischiare la denuncia alla Procura della
Repubblica! L'ho fatto, lo rifarei e lo rifarò se nel contempo la
pratica non verrà rivista, sentendo le argomentazioni del cittadino
che si è rivolto all'USL e questo verbo "avocare" ha generato
questa reazione abnorme da parte del Dr. Pesenti che ha avuto
immediata eco sulla stampa regionale. Nulla di grave perché, a mio
parere, la stessa medaglia può essere vista sotto due facce: quella
positiva e quella negativa, in questo caso considero la reazione
abnorme del Dr. Pesenti un vero e proprio atto di attaccamento al
lavoro, cosa che lui dimostra.
Il Dr. Pesenti è un gran lavoratore, molto caratteriale, ma un
gran lavoratore e di questo devo dargliene atto, poi ognuno di noi
ha i suoi pregi e i suoi difetti, ha il suo modo di lavorare, ma
non è sicuramente compito dell'Assessore entrare nel merito dei
comportamenti caratteriali, all'Assessore compete di guardare gli
aspetti gestionali complessivi.
Non siamo assolutamente in un momento difficile, anzi io sto
passando l'estate più serena degli ultimi anni; incassiamo
l'indagine che è stata fatta ultimamente - anche se, come tutte le
indagini, la prendo con molta cautela - che ci considera, a torto o
a ragione, come la migliore sanità d'Italia, Consigliere Beneforti.
Stranamente non avete fatto mozioni, come quando è uscita la
ricerca Prometeo, non vi sto invitando a fare mozioni, vi sto
dicendo che siamo risultati su tutte le agenzie di stampa d'Italia
come la migliore sanità.
Vi ripeto che non ho fatto comunicati stampa perché considero
questa come altre indagini molto relativa perché dipende da quali
indicatori vengono presi… per poter
cambiare le posizioni. Incassiamo anche l'indagine fatta
all'interno dell'USL sulla qualità percepita da parte degli
assistiti, che dà risposte positive ed è questo che mi interessa:
qual è l'approccio da parte dei cittadini nei confronti della
sanità valdostana. Siamo pertanto in un buon momento, con un
problema specifico, quello della carenza di infermieri, dovuta al
fatto che lo scorso anno si sono diplomati solo 11 infermieri di
cui 9 hanno preso servizio; il problema sarà risolto in gran parte
con l'infornata del prossimo autunno di 30 nuovi infermieri
professionali.
Incasso un momento favorevole perché è sufficiente che guardiate
fuori da Carema, visto che vi vantate di avere una visione globale
del problema, e leggiate i giornali di oggi per apprendere che le
Molinette chiuderà nel mese di agosto 300 posti letto. Dal 2000 ad
oggi le Molinette sono passate da 1.800 posti letto ai 1.200 di
quest'anno, agli 899 di fine estate.
"I sindacati si
accontentano di dire..."
- riporto la dichiarazione di un
sindacalista della CGIL -
"... che sperano che i posti letto non
vengano sostituiti con le barelle"
, perché trasformano il posto
letto con un posto barella.
C'è una media di 16 barelle al giorno con malati che vi restano
anche tre, quattro giorni prima di trovare un letto, questo alle
Molinette di Torino, e potrei continuare con il Mauriziano di
Torino che sta chiudendo l'Ospedale di Lanzo, con altre situazioni,
ma non voglio fregiarmi dei problemi altrui per dire che tutto va
bene. Da noi è successo questo problemino - perché di un problemino
si tratta - della chiusura per tre giorni di alcuni letti del
reparto di Urologia che potrà ripresentarsi perché chiunque di voi
passi due giorni in Ospedale si rende conto di qual è la difficoltà
gestionale, organizzativa: è assolutamente enorme.
È per questo motivo che a volte, come ho avuto modo di dire, ci
sono problemi con i sindacati, perché il dirigente non può
contrattare con il sindacato nel momento in cui dalle sei e un
quarto di mattina si trova senza tre o quattro infermieri. Deve per
forza accorpare dei reparti perché fondamentalmente l'input che è
stato dato è quello di dare un'assistenza sufficiente.
Vorrei invitare allora tutti a guardare in casa nostra con un
po' di libertà di pensiero; poi se il gioco è quello di obbligare
l'Assessore a "scaricare" la Dirigenza dell'USL, vorrei ricordare
che la Giunta regionale, su proposta dell'Assessore, ha un rapporto
fiduciario esclusivamente con il Direttore generale. Voglio essere
chiaro su questo aspetto: il rapporto fiduciario con il Direttore
generale c'è e resta, se poi qualcuno, chiunque sia, vuole
giocare… sappia che il rapporto
fiduciario dell'Assessore nei confronti del Direttore generale
rimane a tutti gli effetti e che se al contrario il Direttore
generale non ha più un rapporto fiduciario rispetto ai suoi
collaboratori… è libero di farlo.
Per quanto riguarda questo aspetto, direi che la mozione è
viziata di contraddittorietà perché vi contraddite, rispetto a
quello che tante volte avete sostenuto in questa stessa aula, nel
dire che c'è un rapporto di fiducia fra i vertici dell'azienda e
l'organo di indirizzo politico. C'è un rapporto di fiducia fra il
vertice, il Direttore generale dell'azienda, e la Giunta regionale,
ma non necessariamente a sua volta fra il Direttore generale e il
Direttore amministrativo, per cui se si ritiene che i rapporti
interni della Direzione dell'USL non siano tali da far proseguire
un rapporto di fiducia al loro interno, mi limito a prendere atto
di questo e mi limito a dire che il Direttore generale ovviamente
sarà libero di sciogliere questo rapporto fiduciario.
Mi pare che questo sia il punto della situazione perché o ci
mettiamo d'accordo su quali sono i
ruoli… e sotto questo punto di vista,
se si ritengono validi i ragionamenti del Consigliere Beneforti e
di quant'altri, ragionamenti che attengono esclusivamente al ruolo
gestionale, è di tutta evidenza che la commissione consiliare può
convocare, come ha già fatto, d'altronde, i vertici aziendali per
chiarire in quella sede questi aspetti, ma certamente l'Assessore
regionale ne rimarrà fuori, nel senso che si limiterà a rispondere
di quello che è il ruolo programmatorio, non di quello
gestionale.
Rispetto all'intervento del Consigliere Marguerettaz, mi spiace
dover registrare alcune inesattezze o disinformazioni circa il
ruolo programmatorio e gestionale perché le scelte sull'unità di
Chirurgia generale sono nate all'interno della Chirurgia generale,
proposte dal Responsabile d'intesa con gli aiuti anziani e queste
suddivisioni e creazioni di unità di responsabilità semplice si
sono messe in atto su indicazione della Direzione sanitaria, non su
indicazione dell'Assessorato, così come non c'è un accorpamento
dell'Urologia alla Chirurgia ma, ripeto, questi sono aspetti
gestionali su cui non vorrei entrare. Dico solo che l'andamento
generale dell'azienda è buono, poi possiamo parlare di
comportamenti antisindacali, ma dovremmo anche dire che la sentenza
del Pretore del lavoro ha dato ragione all'USL.
La Consigliera Squarzino, che smentisce la verità continuamente,
continui pure a smentirla, ma la sentenza ha dato ragione all'USL!
Per cui o guardiamo alle cose con obiettività oppure si fa un
processo a un sistema che rimane in piedi per volontà
dell'Amministrazione regionale e della Giunta in primis, che rimane
in piedi per le grandi risorse finanziarie che vengono immesse sul
bilancio regionale, per le risorse umane che vengono immesse.
In un'ultimissima relazione, pubblicata nei giorni scorsi,
risulta che la Valle d'Aosta, nell'ultimo quinquennio, ha aumentato
del 4,5 percento il numero dei medici, rispetto all'1 percento
della Liguria e all'1,8 percento del Piemonte. Siamo quelli che
continuano a bandire i concorsi. La Valle d'Aosta è la Regione che
ha il più alto numero di infermieri professionali d'Italia rispetto
al numero dei posti letto, questi sono dei dati che poi possono
essere discussi, ma che non possono essere contestati. Il Governo
regionale ha sempre investito e continuerà a investire, stiamo
facendo i salti mortali per mantenere in piedi i servizi sul
territorio, le guardie mediche sono un problema enorme, si vive
alla giornata perché mi è stato detto dal collega Tibaldi che in
queste ore a Châtillon risulta mancante la guardia medica, ne
prendo atto, si tratta di dare delle risposte anche in questo caso
in tempi reali e chi deve decidere vi assicuro che ha poche scelte.
Infatti, se alle 20,00 di sera non si presenta il medico di guardia
medica di Châtillon, il direttore dell'area territoriale deve
disporre tramite disposizione telefonica che tutte le chiamate
siano dirottate sulla guardia medica vicina, è il "118" che dà
applicazione… se succede nel turno
domenicale, bisogna dare disposizioni al turno domenicale perché
dobbiamo dare delle risposte medico-legali al cittadino.
Non aggiungo altro. Dico solo che noi votiamo contro,
evidentemente, per coerenza a questa mozione; riteniamo che,
contrariamente a quanto si vuole dire, sarà l'elettorato a decidere
se l'Assessore Vicquéry continua imperterrito a falsare la realtà,
non c'è nessun problema da questo punto di vista: ognuno si assume
le proprie responsabilità.
Certamente la cosa più seria è quella di dire le cose come sono,
è quella di non falsare la realtà. Ricevo assieme a lettere di
protesta anche molte lettere di soddisfazione nei confronti dei
servizi sanitari, con tutti i limiti e i difetti dei servizi
sanitari, dove, come per altri servizi - mi riferisco ad esempio
alla scuola -, è fondamentale la risorsa umana, la capacità
professionale, la voglia di fare e non c'è direttore generale o
assessore regionale alla sanità che possa mutare le cose perché
alcuni servizi rispondono male ma, nel momento in cui rispondono
male, va verificato se la risposta è conseguente a una cattiva
organizzazione - e qui vi è la responsabilità diretta di chi
gestisce -, se è conseguenza di una cattiva legislazione - e qui vi
è la responsabilità diretta di chi legifera - o se vi è un mal
funzionamento dovuto a un'incapacità professionale o ad una poca
voglia di lavorare del soggetto interessato, quindi dobbiamo
cercare sempre di puntualizzare le cose perché "si fa di ogni erba
un fascio" sempre e comunque.
Guardate che questa politica non giova a nessuno: se ritenete
che questa sia una politica che porta vantaggio all'opposizione,
continuate pure; da quattro anni siete un disco ripetitivo che si
scaglia contro la Direzione generale e contro i vertici dell'USL.
Continuate per un anno ancora se ritenete che questa sia una
politica vincente, noi risponderemo con i fatti; noi riteniamo che
la politica vincente sia quella di aprire nuovi servizi, in autunno
inaugureremo quattro o cinque servizi nuovi in Valle d'Aosta.
Registriamo anche il fatto che i Consiglieri Squarzino e Beneforti
si sono mai presentati ad un'inaugurazione, perché evidentemente
non possono prendere atto che si aprono servizi nuovi; questa è una
scelta legittima, ma questo dimostra una certa approssimazione
nell'avvicinarsi ai problemi.
Se fate caso, escludo volutamente la posizione del Consigliere
Curtaz, che ha una sua logicità e una sua coerenza da rilevare con
positività, ma la posizione dei Consiglieri Beneforti e Squarzino,
che si sappia, è sempre ad personam; le interpellanze sull'INVA
sono nate dal fatto che un ex dipendente dell'INVA si è lamentato
perché non gli è più stata rinnovata la convenzione; la mozione
sulla Radiologia è nata perché una dipendente della Radiologia si è
lamentata per essere stata trasferita e via di seguito. Questo è il
livello dei Consiglieri Beneforti e Squarzino. Noi risponderemo
sempre cercando di alzarci leggermente…
continuate così; noi voteremo contro la mozione.
Presidente
La parola alla Consigliera Squarzino
Secondina.
Squarzino (PVA-cU)
Prima avevo cercato timidamente di
raccogliere le osservazioni del collega Marguerettaz dando la
nostra disponibilità a modificare la mozione, nel senso che il
nostro interesse è proprio quello di non fare soltanto un tête à
tête fra i Consiglieri Beneforti, Squarzino e l'Assessore perché,
inevitabilmente, si diventa ripetitivi - lo posso capire - da parte
nostra, ma anche da parte dell'Assessore.
Avevo quindi accolto la richiesta del Consigliere Marguerettaz,
vedendo in questa l'esigenza di trovare un momento in cui
analizzare un po' come funziona l'Ospedale. Questo invito non è
stato accolto perché l'Assessore, avendo deciso di prendere la
parola dopo la chiusura della discussione generale, ha tolto ogni
possibilità di modificare la mozione; ne prendo atto. Credo che
comunque la possibilità di discutere ci sia, ne sono convinta.
L'Assessore dice che si deve distinguere il piano gestionale da
quello politico; certo, ma, ogni volta che affrontiamo il piano
politico, lei dice che la colpa è gestionale e, quando diciamo che
è la gestione che non funziona e che occorre cambiare i vertici,
lei riconferma la sua fiducia in questa Direzione e nel suo
Direttore generale. Questo vuol dire che la Direzione aziendale
risponde alla sua fiducia, quindi traduce in azioni organizzative e
amministrative quella che è la sua politica; se non lo facesse, lei
interverrebbe.
L'esempio che prima lei ha portato, della lettera che ha
scritto, è sintomatico di questo rapporto stretto che ha con la
Direzione, e io lo posso capire, mi stupisce che lei utilizzi
questa separazione dei due poteri quando chiediamo un "redde
rationem" perché allora bisogna distinguere due cose.
"Voi,
commissione, interpellate pure i
dirigenti…"
- lei ha detto -
"… se le cose non funzionano dal
punto di vista amministrativo e gestionale"
. Assessore, mi
sembra che il suo ragionamento non funzioni molto bene. Lei può
anche, Assessore, cercare di prendere le distanze e dire che
saranno poi gli elettori a decidere; certo, lei si appella agli
elettori e rifiuta la sede del dibattito politico sulla sanità per
appellarsi direttamente agli elettori, ma questo non è che rispetto
della sede istituzionale in cui lei si trova in questo momento!
Comunque sia, anche se lei cerca di evadere i problemi, i
problemi rimangono. Oggi lei ha sentito riprendere anche dal
collega Marguerettaz una serie di problemi e abbiamo un elenco
lunghissimo, è vero, anche di cose che vanno bene, ma abbiamo un
elenco lunghissimo di cose che non vanno bene. Ma è mai possibile
che una persona che deve fare una prenotazione al Centro unificato
di prenotazione (CUP) incominci alle 11,05 a fare il numero e debba
continuare a farlo fino alle 13,30 - 13,45 perché non lo trova mai
libero? Posso aspettare e ripetere il numero solo se sono
disoccupata. Se lavoro, passo il mio tempo a telefonare, oppure
rinuncio a prenotare.
Questo è l'ultimo esempio di disfunzioni e di difficoltà
esistenti ci sono gli ultimi dati dei sondaggi e delle ricerche,
Assessore, lei ha iniziato dicendo: "Noi incassiamo due fatti
positivi" citando due ricerche, una sulla soddisfazione dei clienti
e l'altra sulla qualità dei servizi. Rispetto a quest'ultima,
ricordo che la Valle d'Aosta è al primo posto nei servizi sanitari
secondo una ricerca del Centro studi della Confederazione degli
artigiani di Mestre che non sappiamo bene che livello scientifico
possa esprimere. Ora, avrei potuto fare un'interrogazione circa
questa ricerca, ma è talmente basso il numero dei nostri interventi
che non possiamo tutte le volte fare tante interrogazioni quante
sono le domande che abbiamo. Ho letto un trafiletto in cui si dice
che la Valle è al primo posto nei servizi sanitari sulla base di
cinque indicatori; uno di questi è il grado di attrazione riferito
alla mobilità interregionale, questo significa che il nostro
Ospedale è in grado di attrarre pazienti da altre USL.
Io prendo non un pezzo di carta, ma prendo la delibera di Giunta
n. 5021/2001 in cui vengono date all'azienda della Valle d'Aosta le
disposizioni ai fini di definire il contratto di programma,
nell'analisi dei dati viene detto quanto segue - cito -:
"Nell'ambito della mobilità interregionale..."
- quella in
cui, secondo la ricerca della Confederazione degli artigiani di
Mestre, noi saremmo al primo posto -
"... ad un continuo e
rilevante calo dell'attrazione corrisponde un aumento del numero di
Valdostani ricoverati in strutture extraregionali"
. Questo,
ripeto, non lo dice la sottoscritta, né il Consigliere Beneforti,
che secondo l'Assessore si inventano le cose, ma è la Giunta
regionale - e lei penso che faccia parte della Giunta - che ha
votato questo documento. Allora mi consenta di avere alcune
difficoltà a prendere sul serio i dati di questo Centro studi della
Confederazione degli artigiani di Mestre.
Ho visto anch'io sui giornali l'indagine sulla qualità
percepita, io però chiederei se il questionario finalizzato a
registrare la soddisfazione dell'utente venga dato a tutti gli
aspiranti utenti che alzano il telefono per prenotare, a tutti
quegli utenti che decidono di non fermarsi ad Aosta per esami, ma
devono andare o in una struttura privata o fuori Valle per mancanza
di posto, cioè mi chiedo se fra le persone intervistate ci sono
tutte quelle che o sono state rifiutate o hanno rinunciato ad un
servizio dell'Ospedale.
Presidente
La parola al Consigliere Beneforti.
Beneforti (PVA-cU)
Mi dispiace che l'Assessore molte
volte metta le questioni sul piano personale - mi riferisco alla
mia persona e a quella della collega Squarzino -, come se noi la
mattina ci alzassimo dicendo:
"Allora, oggi quale interrogazione
o interpellanza o mozione presentiamo? Andiamo a dare fastidio
all'Assessore Vicquéry"
. No, non è così. Da noi vengono non
soltanto coloro che hanno subito un'ingiustizia, ma anche altre
persone e l'appunto di prima proviene da operatori dei reparti di
Urologia e di Medicina con cui ho avuto modo di parlare: sono loro
che mi hanno raccontato che a casa loro è venuta la guardia medica
ancora prima che mandassero il certificato medico! Lei ha detto che
noi falsiamo la realtà, noi non falsiamo niente, ci limitiamo a
farci portavoce di ciò che ci viene detto dalle persone nel corso
di incontri e riunioni ed è venuta da noi non soltanto l'operatrice
che è stata mandata via dalla Radiologia, poi, è chiaro, possono
venire anche queste persone, vengono tutti perché c'è una "parte"
buona che va avanti all'interno dell'USL, ma ci sono anche delle
disfunzioni che bisogna correggere.
A parte la ricerca di Mestre, lei ha detto che sono stati fatti
dei rilievi all'interno dell'Ospedale, ma a chi sono stati fatti:
agli ammalati nei letti? Si voleva forse che dicessero che stavano
male quando erano nel letto o in sala operatoria? Il Dott. Galli,
che ha promosso questa iniziativa, ha preso in considerazione gli
interni, noi, invece, facciamo questo sondaggio a livello
regionale, non consultiamo solo gli ammalati nei letti o coloro che
devono andare in sala operatoria per sentire come si trovano in
Ospedale, ossia nel momento in cui sanno che devono dipendere dal
medico A o dal medico B, facciamo un referendum generale
rivolgendoci a tutti i cittadini della Valle d'Aosta affinché
dicano la loro in merito ai servizi sanitari erogati all'Ospedale e
anche sul territorio, perché anche sul territorio vi sono delle
disfunzioni.
Assessore, lei ha detto che ha fiducia nel Direttore generale e
che se il Direttore generale non ha più fiducia in certi
collaboratori, dovrebbe allontanarli e questo vuol dire che lei
continua a fare il Ponzio Pilato, lei scarica le responsabilità! La
Dott.ssa Riccardi, poi, si trova lei in difficoltà perché non può
licenziare chi è stato nominato per opportunità
politica… il Direttore sanitario fa
parte di un direttivo di una forza politica presente in questo
Consiglio e non potete dirmi che questo non è vero! È proprio per
la tranquillità politica che deve regnare in una certa maggioranza
che tutto va bene, che non si tocca niente; si deve dire che questa
persona, che è politicamente contrassegnata, non sbaglia mai!
Questo è il discorso di fondo, è questo quello che pensa la
gente, poi verranno le elezioni e lei sarà rieletto, non si
preoccupi, ma questa è la situazione, caro Assessore! E se lei non
prende l'iniziativa di dire alla Dott.ssa Riccardi che queste cose
non vanno e che bisogna cercare di porvi rimedio, la Dott.ssa
Riccardi farà quello che può fare, ma farà anche quello che lei le
dice di fare, e lo sappiamo, so dalle sue segretarie che ogni
cinque minuti è in contatto telefonico con lei! Tutti ci informano,
non ci informano solo all'Ospedale, ci informano anche in
Assessorato e la Dott.ssa Riccardi, ogni volta che deve assumere
una decisione, telefona all'Assessore per chiedergli:
"Lo posso
fare? Posso fare così?"
e l'Assessore gli dà la direttiva. Lei,
allora, è tranquilla, fino a quando però per telefono, o in altro
modo, non le dice che il Direttore sanitario deve stare
attento… e casomai gli tolga la fiducia
per i fatti che ho detto prima, se non glielo dice lei, Assessore,
la Dott.ssa certamente non prenderà i provvedimenti, ma lei non
glielo può dire perché questa persona fa parte di una maggioranza
politica, si può incrinare un certo discorso di alleanza politica,
si lascia che le cose vadano come vanno e che dentro l'Ospedale
succeda quello che succede.
Non me li invento io gli otto mesi di attesa per fare una
mammografia, visto che lei ha parlato della Radiologia, come non mi
invento altre lunghe liste di attesa esistenti. È vero che ci può
essere mancanza di infermieri professionali, che ci può essere la
necessità di chiudere qualche reparto, ma allora si preavvisa, non
come è avvenuto per l'Urologia e come stava avvenendo per il
reparto di Medicina e lei lo sa e, se lei non lo sa, glielo dico
io. Non ci dica più, allora, che noi ci attiviamo per fatti
personali, sono quattro anni che le riferiamo i fatti che accadono,
per i quali fino ad oggi non abbiamo visto prendere provvedimenti.
Manteniamo pertanto questa mozione, Assessore, perché riteniamo che
lei si stia assumendo responsabilità che noi non vogliamo e non
possiamo condividere!
Presidente
Pongo in votazione la mozione in oggetto:
Consiglieri presenti: 28
Votanti: 25
Favorevoli: 5
Contrari: 20
Astenuti: 3 (Ferraris, Fiou, Marguerettaz)
Il Consiglio non approva.
La seduta è tolta.
