Classificazione
TURISMO E INDUSTRIA ALBERGHIERA
Professioni turistiche



Oggetto del Consiglio n. 2913 del 26 ottobre 2023 - Resoconto
OGGETTO N. 2913/XVI - Interpellanza: "Gestione delle
criticità relative alla carenza di personale nel comparto
alberghiero e della ristorazione" .
Bertin (Presidente) -
Punto n. 47. Consigliere Distort a
lei la parola.
Distort (LEGA VDA) -
L'argomento in questione era già
stato trattato con un ordine del giorno in occasione della seduta
del Consiglio del mese di luglio durante la discussione del disegno
di legge 109.
A questa trattazione dell'ordine del giorno, che portava in sé
esattamente questo tema, cioè quello della carenza di personale
nell'ambito di varie attività turistiche, sia alberghiere che di
ristorazione, il Governo aveva assicurato che era perfettamente a
conoscenza dei problemi in atto e aveva manifestato l'intenzione di
avviare, o addirittura di aver già avviato, una strategia che
permettesse di affrontare le criticità nell'ottica di una
soluzione.
Sulla base di queste dichiarazioni io avevo ritirato
un'interpellanza, che era stata presentata lo stesso giorno,
ritenendola ridondante ma, soprattutto, avendo avuto queste
rassicurazioni e poi, fuori microfono, l'Assessore competente mi ha
detto: "Sai che quasi mi dispiace che tu abbia ritirato
l'interpellanza? Perché nella risposta avevo piacere di manifestare
alcune riflessioni che ritengo d'importanza per il settore", la
ritengo una risposta idonea del Governo a questo settore.
Allora io oggi un po' per venire incontro a queste aspettative
dell'Assessore ma non certo per una sorta di accordo o comunque di
volontà di soddisfare le sue personali esigenze, colgo l'occasione
proprio di riprendere questo discorso, Assessore, dandole
l'opportunità di esprimere all'Aula e di conseguenza a chi ci segue
dall'esterno e soprattutto alle aziende di settore, che riceveranno
notizia spero dagli organi di stampa, qual è la visione in risposta
a queste criticità di carenze di personale.
Noi sappiamo che ci sono diversi meccanismi che concorrono sia
alla criticità, così come vi sono diversi meccanismi che possono
concorrere alla soluzione.
Per chiarezza di presentazione, riporto in sintesi alcuni
elementi delle premesse dell'interpellanza; partiamo dal fatto che
negli ultimi anni il comparto alberghiero e quello della
ristorazione hanno affrontato una sfida crescente come la cronica
mancanza di personale. Nell'ultimo anno il 60% delle aziende di
settore ha avuto difficoltà a trovare personale; la stessa
percentuale ha visto ridurre i ricavi proprio per difficoltà a
gestire le problematiche connesse al personale. Così come era già
emerso in sede di discussione dell'ordine del giorno e da diverse
informazioni ricevute da parte di alcune attività operanti nelle
varie località del territorio regionale, anche in zone di forte
vocazione turistica, molte attività sono state costrette a chiudere
o a limitare la propria attività per mancanza di personale.
È paradossale pensare che aziende che operano nel turismo e che
hanno probabilmente come sfida l'acquisizione di utenti, oggi, pur
avendo un numero sufficiente di utenti, si trovino in una
situazione opposta cioè, hanno gli utenti, hanno gli ospiti ma non
hanno il personale.
Noi sappiamo e conosciamo la vocazione, principalmente turistica
del territorio regionale e di come essa sia determinante per
l'economia generale della regione. Di conseguenza, una criticità di
questo tipo diventa inammissibile dal punto di vista della logica
di gestione del territorio e, soprattutto, è qualcosa di
particolarmente difficile da sostenere, perché sul turismo e su
tutto ciò che gravita attorno al turismo, si costruisce, come è
noto, la stragrande maggioranza del prodotto interno lordo della
nostra regione.
A fronte dei dati avuti dalla recente stagione estiva e in vista
di una strategia preparatoria della prossima stagione invernale,
che ci auspichiamo possa essere sostenuta anche da condizioni
climatiche favorevoli, noi chiediamo - e questo è il primo quesito
- com'è stata trattata a oggi dalle strutture regionali competenti
la gestione delle criticità relative alla carenza di personale.
Secondo quesito: chiediamo quali siano le intenzioni a breve e
medio termine volte alla soluzione delle tematiche derivanti dalla
carenza di personale del settore.
È del tutto noto che, come vedo e come risulta, mi risponderà
lei, assessore Grosjacques, avendo le deleghe al turismo. Sappiamo
che questa situazione interseca varie competenze, perché
chiaramente il turismo è esattamente la collocazione del luogo dove
si soffre questa problematica. Tra le soluzioni, probabilmente è
estremamente importante un lavoro d'équipe, più che mai in questo
caso, con gli altri suoi colleghi di Giunta, in particolare con chi
si occupa di politiche, dinamiche del lavoro, ma potrebbe essere
anche con il suo collega che ha la delega all'istruzione, per
impostare anche un rapporto di scuola-lavoro virtuoso.
Il problema ha una sua complessità, è indubbio, per cui come
sempre, la nostra ottica è quella di portare questioni
all'attenzione del Consiglio per far sì che la Giunta sia stimolata
in ogni modo a dare il meglio di sé.
Presidente -
Assessore Grosjacques per la risposta.
Grosjacques (UV) -
Mi consenta una battuta prima di
rispondere: adesso vanno di moda i fuori onda ma non mi fa piacere
- lo dico scherzando - che lei riveli i nostri fuori onda perché
potrebbero contenere anche delle cose che potrebbero in qualche
modo riguardare colleghi. Quindi la pregherei, in una prossima
seduta, di non rivelarlo. Adesso, in questo caso, la assolvo in
quanto la tematica poteva essere oggetto di condivisione da parte
del Consiglio.
Prima di rispondere al quesito, voglio ringraziare, oltre alle
mie strutture, quelle dell'assessore Bertschy per aver contribuito
alla formulazione puntuale alla risposta ai quesiti che lei ha
portato. Vorrei però portare l'attenzione su quanto dichiarato
nelle premesse dalla sua interpellanza, dove viene citato un dato
numerico, per la precisione il 60% rispetto alle aziende dei
comparti alberghiero e della ristorazione che avrebbero avuto delle
difficoltà di reperimento del personale ed una conseguente
riduzione dei ricavi delle stesse pari alla medesima importante
percentuale.
Occorrerebbe conoscere la fonte di questo dato. Non so se mi
sono perso qualche passaggio nella sua illustrazione, ma non ho
sentito citare la fonte di questi dati, perché il rischio è quello
di fornire delle cifre non supportate da uno studio puntuale e,
quindi, le chiederei, magari nella sua risposta, di fornire la
provenienza di questi dati.
Ad esempio è stato somministrato un questionario agli
imprenditori per sapere che il 60% di essi ha rilevato una
riduzione dei ricavi negli ultimi anni, così come viene citato; ci
sono domande alle quali non so dove lei abbia ricavato le risposte,
ma certamente nella sua replica sarà esaustivo.
Sono affermazioni, queste, che ritengo debbano essere
approfondite, perché i dati ufficiali dei flussi turistici rilevati
nella nostra regione, per quanto concerne le scorse stagioni
invernali ed estive, sono estremamente positivi e pare davvero
difficile immaginare che un aumento delle presenze turistiche, così
importante, possa produrre una riduzione dei ricavi altrettanto
importante. Infatti la stagione invernale 22/23 presenta una
notevole crescita rispetto alla precedente, 2021/2022, ancora
condizionata dalle restrizioni Covid, con un + 19% degli arrivi e
un + 20% delle presenze.
La tendenza di crescita dei flussi turistici conferma che, con
1.660.654 presenze, risulta essere una buona stagione
confrontandola con la media degli ultimi dieci anni pre-pandemici,
con un + 4% totale di presenze.
La stagione estiva 2023 è stata un'ottima stagione; le presenze
sono aumentate del 6% rispetto al 2022 e del 3% rispetto al 2019,
che era la stagione estiva con i valori più alti mai registrati
prima in Valle d'Aosta, e del 17% rispetto alla media degli ultimi
dieci anni pre-pandemici, quindi 2010-2019.
Altro aspetto rilevante è che viene citato il dato puntuale di
percentuale in forma generica per tutto l'anno, quando - secondo
quanto riferitomi dalle associazioni di categoria - le difficoltà
si manifestano in modo più rilevante nella stagione estiva. Per
quella invernale, infatti, la problematica, pur avvertita, sembra
assumere dimensioni più ridotte grazie all'aumento in tale periodo
della disponibilità di lavoratori impiegati in località a vocazione
turistica prevalentemente estiva e che, quindi, poi vengono nella
nostra regione per lavorare durante la stagione invernale.
Venendo ai quesiti posti, si può dire che in termini generali
l'amministrazione regionale ha affrontato la criticità relativa al
brusco calo della domanda di lavoro nel settore turistico ricettivo
e in quello della somministrazione di alimenti e bevande, agendo su
due leve fondamentali: la prima, intervenendo e investendo su
un'intensificazione della formazione professionale; la seconda,
rafforzando l'appetibilità dell'École Hôtelière de la Vallée
d'Aoste, attraverso un aumento dello standard di qualità
dell'offerta formativa del principale polo scolastico del nostro
territorio nei settori in argomento, che fa capo alla Fondazione
per la formazione professionale turistica.
Nel corso del 2022 è stata effettuata un'analisi dei fabbisogni
relativa alle figure professionali maggiormente ricercate, che è
stata presentata al Consiglio politiche del lavoro nel mese di
dicembre dello stesso anno per condividerne gli esiti.
A valle della ricerca, sono stati avviati percorsi di formazione
finalizzati alla quantificazione e riqualificazione professionale
nei seguenti ambiti: quattro percorsi per i servizi alberghieri con
ventinove partecipanti, cinque per quelli turistici con
sessantaquattro partecipanti, otto relativi alle competenze
linguistiche che hanno visto centocinque partecipanti, un percorso
dedicato alle competenze amministrative segretariali e contabili
con quattordici partecipanti e undici su competenze digitali,
linguistiche e di pre-professionalizzazione, dedicati alle donne,
con centotrentadue partecipanti.
Oltre a questi, sono presenti tre percorsi IFP, istruzione e
formazione professionale, per giovani in uscita dal primo ciclo di
studi, gestiti dalla Fondazione per la formazione professionale
turistica, ai quali hanno partecipato un totale di sessanta
allievi. Inoltre il Dipartimento politiche del lavoro e della
formazione sostiene, con specifici finanziamenti, la formazione
svolta dalle imprese anche per il tramite di organismi di
formazione accreditati relativi a iniziative volte all'adeguamento
delle competenze dei lavoratori, per quanto riguarda quest'ultima
tipologia, sono stati undici i corsi attivati a cui hanno
partecipato centosessantasei lavoratori.
Nel corso dell'ultima stagione estiva è stata inoltre avviata,
in collaborazione con ADAVA e Confcommercio, una campagna di
comunicazione promozionale per attrarre personale da destinare alla
ricettività.
Infine, nel mese di maggio 2023, è stata siglata con tutte le
parti sociali l'alleanza per il lavoro di qualità nella regione
Valle d'Aosta, da cui è scaturito il primo progetto concreto,
proprio incentrato sul settore turistico, presentato nell'ambito
del Consiglio politiche del lavoro del mese di luglio 2023.
Un ruolo importante in quest'ambito è assunto dalla Fondazione
per la formazione professionale turistica, la cui attività - grazie
agli importanti finanziamenti garantiti dall'Amministrazione
regionale - è proprio rivolta alla preparazione dei futuri
operatori del settore della ricettività e della somministrazione di
alimenti e bevande. La Fondazione, alla luce delle criticità
relative alla carenza di personale nel settore turistico, ha in
particolare attivato una duplice attività che si sta concretizzando
nelle seguenti azioni: sostanziale miglioramento della didattica al
fine di rendere più performante e attuale l'offerta formativa e, di
conseguenza, aumentare l'appeal dell'École Hôtelière per gli
studenti di terza media che devono decidere quale percorso di
scuola superiore intraprendere. L'iniziativa quest'anno ha avuto,
come risultato, quello di poter attivare una classe prima in più
con un numero di allievi e allieve superiore di sedici unità
rispetto agli anni precedenti; il miglioramento dell'organizzazione
degli apprendimenti delle materie d'indirizzo "Sala" e "Cucina",
così come il potenziamento dell'insegnamento in lingua grazie, ad
esempio, al corso di accoglienza che si svolge in immersione di
lingua inglese, così come per il francese con gli scambi attivati
con l'École de Sion in Svizzera, grazie al progetto Interreg
"Stage", sono attività che stanno sicuramente favorendo un aumento
qualitativo. Nel contempo la formazione del personale docente -
così come quella del personale ausiliario, che si è svolta in una
tra le migliori scuole alberghiere al mondo, l'École Hôtelière di
Losanna e negli alberghi 4 e 5 stelle della Valle d'Aosta -
concorre a migliorare lo standard di formazione di chi ha la
responsabilità dell'istruzione degli alunni.
Inoltre l'importante accordo recentemente stipulato tra l'École
Hôtelière di Châtillon e Les Collectionneurs, network fondato dallo
chef più stellato Alain Ducasse, permette ai nostri studenti di
continuare la formazione durante gli stage in ambienti stimolanti e
di indubbia qualità in Italia e in Francia.
I partenariati attivati con le altre scuole alberghiere - il più
recente con quella di La Spezia - danno la possibilità di avere
nelle strutture ricettive valdostane numerosi studenti in
formazione e, quest'anno, sono stati più di quaranta.
La creazione di una rete di ex alunni che possa aiutare i
neodiplomati a inserirsi nei contesti lavorativi, le Porte Aperte
in diurna e in notturna, la presenza con uno stand alla Foire de
Saint Ours sono tutti mattoni che l'École ha messo per costruire
basi solide per questo polo di formazione che ha negli anni formato
migliaia di professionisti che però, purtroppo, per svariati motivi
non sono rimasti al 100% nel settore.
La volontà è quella di creare un forte senso di appartenenza e
un legame con chi ha deciso d'intraprendere questo percorso e di
accompagnarlo anche dopo gli studi perché si possa costruire una
rete di professionisti.
Prendo solo alcuni istanti per l'ultima risposta. Oltre a quanto
già riferito in precedenza, si stanno predisponendo degli ulteriori
percorsi formativi per rafforzare le competenze dei lavoratori, in
particolar modo di coloro che sono alla ricerca di un'occupazione,
sia nell'ambito del programma GOL, programma Garanzia Occupabilità
Lavoratori, previsto dal PNRR, sia attraverso i fondi
strutturali.
In aggiunta alla misura, diventata strutturale, degli incentivi
all'occupazione per le piccole e medie imprese della regione, a
breve partiranno gli incentivi legati al programma GOL, che
prevedono un contributo economico per le imprese che assumeranno i
soggetti partecipanti al programma. Proseguiranno poi tutte le
attività in cui sono quotidianamente impegnati gli uffici, come la
ricerca del personale, i colloqui di selezione e i contatti con le
aziende.
Infine - e questo risulta essere un punto di particolare
importanza nella direzione di migliorare l'attrattività di
un'occupazione nel comparto turistico-ricettivo - abbiamo lo studio
e l'elaborazione di uno strumento legislativo in materia
d'incentivi urbanistici per l'ampliamento e la riqualificazione di
esercizi turistico-ricettivi e per la riconversione di fabbricati a
uso alberghiero, nonché per il reperimento di spazi abitativi da
destinare ai dipendenti, in particolare con contratto di lavoro
stagionale e alle loro famiglie. Questo strumento - anche
finalizzato alla mitigazione del fenomeno di spopolamento di talune
zone nel nostro territorio - intende rispondere a una problematica
evidenziataci dalle associazioni degli operatori nel settore
ricettivo proprio allo scopo di facilitare l'incontro fra domanda e
offerta di lavoro.
Siccome ho omesso alcuni passaggi relativi all'attività e alla
pubblicità in seno all'attività e alla formazione dell'École
Hôtelière, le fornirò la risposta scritta.
Presidente -
Cerchiamo di rimanere nei tempi previsti.
Consigliere Distort, a lei la parola.
Distort (LEGA VDA) -
Per quanto riguarda la sua
assoluzione per aver svelato il "fuori onda", mi rasserena il fatto
che lei mi assolva, ma le posso assicurare che prima di lei è
arrivato Parmenide che diceva: "Non aver paura della ben rotonda
verità"; allora quando si dice la verità, che sia "in onda" o
"fuori onda", non si ha timore che venga svelata, la strada è
quella ma penso che sia condivisibile.
Per quanto riguarda la fonte dei dati delle percentuali
raccolte, io le rispondo cambiando l'impostazione del discorso,
dicendo che qui dobbiamo decidere che ruoli assumere: o sono io che
faccio le attività, le azioni e le iniziative ispettive, o è lei
che le fa nei miei confronti. Mettiamoci d'accordo. Il ruolo è
questo, il mio lavoro è quello di portare delle iniziative, citando
dei dati che possono avere anche provenienza generica. Io non
interpello i suoi uffici per avere i dati, ma raccolgo informazioni
da varie fonti; poi, in qualunque momento, potremmo anche
approfondire questo discorso ma non penso che interessi né all'Aula
né a chi ci segue.
Nella sua risposta lei ha parlato di una buona stagione
turistica, questo mi conforta, però il problema rimane, io non ho
ben capito - probabilmente emergerà dalla risposta che lei mi
consegnerà gentilmente in forma scritta, e la ringrazio per questo
- se il problema della carenza di personale si sia comunque
verificato oppure no, perché è una buona stagione in termini di
afflusso; lo si è letto anche sui giornali per cui penso che sia un
dato abbastanza evidente.
Infine è bene che ci sia questa volontà e questo programma di
formazione e motivazione degli utenti di settore attraverso varie
iniziative, fondamentalmente basate su un'eccellenza valdostana che
è l'École Hôtelière, però a fianco della formazione e della
motivazione, sicuramente lo saprete, diventa importante anche
pensare di gestire gli inserimenti lavorativi, per esempi quello
delle categorie fragili; è per questo che io dico che è importante
un lavoro di sinergia tra vari Assessorati.
L'altro elemento è un problema contrattuale, perché il pensare
che la maggior parte delle persone che cercano un impiego rinuncino
agli impieghi stagionali non è direttamente proporzionale alla
somma percepita, allo stipendio: quello è un dato importante perché
è sempre l'argent qui fait la guerre, ma c'è un altro elemento
molto importante, cioè trovare la soluzione di un problema
contrattuale che possa permettere agli stagionali di dare garanzie,
per esempio, a un istituto di credito che fa loro credito per
l'acquisto di un'automobile, di un alloggio, di un'abitazione.
Quindi diventa importante saper gestire anche questa parte. Certo,
entriamo anche nelle competenze statali, però ciò non toglie che
sia necessario lavorare proprio in questa linea.
È proprio per questo che io ribadisco il modus operandi del mio
agire a nome del gruppo Lega in quest'aula, sempre teso a
individuare delle problematiche e a generare uno stimolo virtuoso
nel Governo per il bene del territorio valdostano.
OGGETTO 2914/XVI - Reiezione di mozione: "Interlocuzioni col
Governo italiano al fine di inserire nell'Accordo in materia di
finanza pubblica il tema della Zona franca".
Bertin (Presidente) -
Punto n. 48, passiamo ora alle
mozioni. Si è prenotato il Consigliere Lavy, ne ha facoltà.
Lavy (LEGA VDA) -
Già nello scorso Consiglio avevamo
portato un'interpellanza riguardante l'accordo fra Stato e Regione,
che ovviamente è un tema centrale da qui ai prossimi anni, e
quell'interpellanza serviva anche per capire un po' qual era la
linea del Governo regionale in merito a questi accordi finanziari.
Era emerso, infatti, che il Governo regionale, più che richiedere
altri tipi di contribuzioni allo Stato, puntava molto di più alla
riduzione invece del contributo della Valle d'Aosta al risanamento
della finanza pubblica. Tutto questo sull'onda dell'accordo siglato
nel novembre del 2021, che è stato inserito nella legge di bilancio
per il 2022, che stabilisce che ogni anno la Regione deve dare allo
Stato, in ottica di questo contributo a risanamento, 82,146 milioni
di euro.
Questa è una strategia che ha un senso, sapendo benissimo però
che questo contributo è da concordare con le altre Regioni a
Statuto speciale.
Nel 2025 termina l'effetto dell'accordo con lo Stato del 2018,
portato avanti dal Governo Spelgatti, che prevedeva tutta una serie
di contributi a investimento e, come è stato detto lo scorso
Consiglio, questi contributi sono serviti per l'Ospedale. Se però
si vuole avere una prosecuzione di relazioni, al di là anche di
questo tipo d'accordo, bisogna in qualche maniera sfruttare il
momento per cui a oggi, essendoci tanti temi sul tavolo - la
questione della revisione dello Statuto, tema dell'accordo
finanziario Stato-Regione e quello della Zona franca - è
assolutamente fondamentale sfruttare il momento, e su questo mi
concentrerò successivamente.
Dal punto di vista prettamente economico, da qui ai prossimi
anni la Valle d'Aosta potrebbe - speriamo ovviamente di no - subire
delle ripercussioni assolutamente importanti per la questione della
chiusura del Traforo del Monte Bianco e anche della chiusura della
ferrovia. Quindi, se da qui ai prossimi anni non pensiamo a delle
misure compensative per il tessuto economico valdostano, e anche
per le casse regionali successivamente, siamo di fronte a una
potenziale problematica, quindi è per quello che in qualche maniera
bisogna muoversi al più presto possibile.
Uno dei temi che sicuramente è centrale ora, soprattutto in
questa legislatura, è quello della zona franca: è stata depositata
una proposta di legge che sicuramente sarà molto interessante da
affrontare, da discutere e da analizzare, proprio perché va
nell'ottica di creare una sorta di dibattito anche su queste
tematiche. Poi sul tema della zona franca, Presidente, lei comunque
ha annunciato - rispettando ovviamente un impegno che si era preso
in primavera riguardo a una mozione presentata dal gruppo Lega - di
fornirci un dossier per quanto riguarda tutta una serie di
possibilità riguardo alle zone franche. Il tutto, ovviamente, da
approfondire sicuramente in Commissione e poi si spera che possa
concretizzarsi in un provvedimento legislativo - che deve seguire
tutto l'iter, la Paritetica e quant'altro - che possa servire
nell'ottica della contrattazione con lo Stato.
Questo è assolutamente un momento fondamentale e, come ho già
detto prima, il clima a Roma sembra essere cambiato, per fortuna,
però da parte della Regione ci deve essere la volontà di portare
avanti tutta una serie di tematiche. Per tali ragioni il Consiglio
regionale e, successivamente il Governo e lei Presidente, si deve
fare portatore di tutta una serie di misure importanti che possano
dare delle risposte al territorio valdostano e il tema della zona
franca è assolutamente centrale.
Come ho detto, non si può più, credo, richiedere allo Stato una
sorta di "maggiori entrate", perché ormai, lo vediamo, i dieci
decimi li abbiamo su tanti tipi d'imposte percepite sul territorio
valdostano, però bisogna gestire il discorso della finanza pubblica
in maniera forse più accurata, in un certo senso. Mi spiego
meglio.
Il territorio valdostano soffre di tutta una serie di
problematiche. Il rapporto fra fondovalle e terre alte è centrale
nella vita dei Valdostani e se vediamo anche i vari censimenti
della popolazione negli ultimi secoli e decenni, vediamo che c'è
uno spostamento della popolazione dalle terre alte molto più verso
il fondovalle: a oggi purtroppo l'80% dei Valdostani abita nei
Comuni di fondovalle, smobilitando totalmente le fasce alte di
territorio, che stanno soffrendo. C'è una grandissima perdita dei
servizi, una gravissima perdita di popolazione e di attrattività e
per questi motivi è necessario portare avanti un discorso di
defiscalizzazione di questi territori montani.
Non è la prima volta che ne parlo e anche altri colleghi ne
hanno parlato, però studiare uno stratagemma per cui le terre alte
siano meno penalizzate rispetto al fondovalle - dal punto di vista
delle persone fisiche e dal punto di vista delle persone giuridiche
- è assolutamente necessario. Qui si interseca anche il tema della
zona franca per la ricerca che è stato approvato in primavera:
questi quindi sono tutti discorsi che abbiamo già sentito anche in
quest'aula. In questo caso, anche nell'ottica del rapporto con lo
Stato, credo che questo sia il momento di concretizzare e di
"spingere in avanti la palla" perché ovviamente è con il rapporto
con il Governo centrale che si può richiedere tutto un altro tipo
di fiscalità, presentare un altro tipo di richieste che sono
assolutamente centrali per il futuro della Valle d'Aosta. Dico
questo perché siamo di fronte a un'opportunità che non dobbiamo
assolutamente buttare via, perché bisogna fare attenzione al fatto
che il tema della zona franca e gli altri temi, non acuiscano dei
problemi della Valle d'Aosta: il rapporto fra terre alte e
fondovalle è assolutamente centrale e non possiamo fare in modo che
tutti i territori siano considerati alla stessa maniera.
Questa mozione è un mandato a lei, Presidente, e al Governo in
generale, proprio perché sappiamo benissimo che serve un'azione
forte e se tutto il Consiglio regionale votasse unanime per dare un
segnale per dire: "No. Solo quando sarà pronta una bozza di norma
sulla zona franca da incardinare nell'accordo con lo Stato",
sarebbe positivo, per cui lei, Presidente, andrebbe a trattare con
tutto il consenso del Consiglio regionale. È questo che mancato un
po' negli ultimi anni, infatti, le varie contrattazioni erano
portate avanti a livello di Governo ma poi sono state criticate -
giusto, non giusto - a livello di Consiglio. Lo scopo di questa
mozione è di anticipare a un poco i tempi, sapendo benissimo che ci
sono delle questioni che vedono la loro scadenza nel 2025 - quindi
non c'è tanto tempo - è necessario muoversi ora. Quale occasione
migliore, visto che è stata depositata la proposta di legge e visto
che arriverà questo dossier sulla Zona franca, per lanciare la
palla in avanti per trattare questo tema anche a livello
centrale?
Questa è una mozione del tutto propositiva che vuole dare a lei
un mandato, Presidente, per portare avanti questi temi che io mi
auguro possano essere condivisi al massimo dal Consiglio
regionale.
Presidente -
La discussione generale è aperta. Si è
prenotato il consigliere Aggravi, ne ha facoltà.
Aggravi (RV) -
Ringrazio il collega Lavy per questa
presentazione e ringrazio i colleghi della Lega per aver sottoposto
all'attenzione dell'aula questa mozione.
Prima di andare un po' più addentro all'impegnativa, e non solo,
mi si permetterà di fare alcune considerazioni che riguardano anche
quello di cui - e lo richiamava anche il collega - si è sentito
parlare nella scorsa adunanza riguardo all'accordo in materia di
finanza pubblica.
Da un lato ho anche sentito parlare di tagli di nastri e
oggettivamente non l'ho particolarmente apprezzato, ma ognuno fa le
sue battute, perché quell'accordo non è stato tanto un "taglio di
nastro", anche perché le ripercussioni successive del dibattito in
aula non sono tipiche di un "taglio di nastro". Di solito quando
c'è un "taglio di nastro" uno è invidioso, almeno dall'altra parte,
soprattutto se, magari, è stato anche causa o precursore di quel
"taglio di nastro" e quindi sta in silenzio. Invece mi ricordo che
sull'accordo in materia di finanza pubblica, quando fu portato in
Consiglio, si ebbe l'occasione di discutere in maniera anche molto
accesa.
Ricordo questo tipo di verve che ci fu dalla parte
dell'opposizione, ed è giusto che sia, però si arrivò a compimento
di un accordo in materia di finanza pubblica, e sul termine
"accordo" poi ci torno. Questo perché qualche cosa su quell'accordo
posso dirla anche io. Tale accordo mise il termine a una situazione
che non era stata causata da fatti positivi, in quanto era aperta
tutta una serie di contenziosi tra lo Stato e le Regioni,
situazione che aveva visto protagonista la figura di Mario Monti.
Cito un articolo della Stampa del marzo 2018, che ben rappresenta
l'ultimo
volet
di questa situazione: "Ora è guerra aperta
sui soldi del bilancio".
C'era il bilancio, quello del 2018, costruito con un certo
budget; successivamente c'è stato l'inizio di un'interlocuzione, un
contenzioso con lo Stato che chiedeva 130 milioni e dall'altro lato
si diceva che in realtà lo Stato doveva alla Regione 244 milioni;
quindi c'è stata una situazione di grandi complicazioni. Non cito
gli attori dell'epoca, perché altrimenti a un Assessore oggi in
carica, poverino, gli si mette la croce per il "Bon de Chauffage" e
quindi su quello non voglio tornare, ma è l'inizio dell'articolo,
non me ne voglia, collega. Dall'altra parte qualcuno all'epoca
diceva: "C'è una schizofrenia politica del Senatore" - non lo cito
- "Che ha votato a favore della Finanziaria dello Stato a fronte di
una trattenuta di 100 milioni di euro per la Valle d'Aosta".
Nemmeno ora cito gli attori perché sabato c'è un evento che vi
riguarda e quindi non vorrei creare ulteriore scompiglio tra le
parti, perché chi faceva quest'affermazione ovviamente all'epoca
non parlava di réunion.
Detto questo, e sono piccole battute, arrivo al dunque: in
quella situazione l'accordo in materia di finanza pubblica era un
accordo sostanzialmente una tantum che, proprio com'è citato nelle
premesse, era "a titolo transattivo e a saldo e stralcio di ogni
reciproca pretesa".
All'interno di quell'accordo, buono o cattivo che fosse, c'era
una serie di previsioni, e giustamente lo citano nelle premesse i
sottoscrittori, l'ha detto anche il collega Lavy, ovvero: "Caro
Stato, io ritiro i miei contenziosi", lo Stato andava a riconoscere
una serie di ristorni, ristori, chiamiamoli come vogliamo, ovvero
un contributo di 120 milioni che veniva diluito nel tempo, come
allo stesso punto - e di questo ogni tanto ci si dimentica, ma è
bene ricordarlo - si fissavano anche i contributi successivi che si
sarebbero dati allo Stato, quindi un contributo alla finanza
pubblica, perché oggettivamente, per come oggi è costruito il
bilancio dello Stato, non solo verso la Regione Autonoma, è
complicato pensare che le Regioni non contribuiscano allo sforzo
dello Stato e viceversa. Si fissava il fatto che l'aumento di
questo contributo poteva avvenire soltanto in situazioni
eccezionali per le esigenze di finanza pubblica e l'ammontare non
superava il 10% dell'importo, per cui c'era comunque una
previsione. Ripeto, buono o cattivo, era un accordo che è stato
portato a casa, ma era un accordo, come ho detto, transattivo,
quindi era legato a quel momento.
Io, già la volta scorsa, ascoltando il dibattito dei colleghi
sul discorso dell'accordo finanziario futuro tra Governo e Regione,
sono rimasto abbastanza incuriosito e ascolterò anche la posizione
del Governo per capire se c'è una nuova trattativa su un nuovo
accordo; questo perché, oggettivamente, quest'accordo ha fatto il
suo tempo e a oggi quello che rimane è un contributo a decorrere:
vuol dire che, se non cambiano le cose, quello rimane e sono i
famosi 82 milioni.
Poi va anche detto che dal 2018 ce ne sono stati altri; in
periodo di pandemia avevo avuto anche occasione, se non erro, di
trattarlo in un'iniziativa con l'allora Presidente Lavevaz e c'era
stato, anche in quel caso, un successivo accordo perché il sistema
di finanza pubblica, dal post Monti, per semplificare, funziona
così. (Potrebbe anche sembrare dal "post mortem" ma forse "mortem"
della leale collaborazione tra Stato e Regioni).
Oggettivamente, se oggi esiste un nuovo accordo, vorrei
comprenderlo dal Governo perché io penso che in realtà, se ci deve
essere, deve essere ancora intavolato.
Noi abbiamo provato, sul tema della zona franca, a fare una
proposta concreta, quindi anche in ottica moderna. Non voglio
tornare sul tema, ma quella che era la zona franca di un tempo,
quella doganale, oggi si potrebbe soltanto applicarla con Paesi con
cui non so nemmeno se abbiamo dei rapporti e, soprattutto, sappiamo
che per assurdo le politiche contro i dazi hanno creato dei
problemi alle zone franche perché nascevano proprio contro queste
situazioni. Ma non torniamo troppo indietro.
Per noi ogni sforzo utile a questo fine - cioè trovare una
declinazione moderna di una prerogativa comunque scritta nello
Statuto speciale - è positiva e in tal senso eravamo stati anche
firmatari della mozione che ha citato il collega e che è citata
nell'impegnativa nella quale si dice: "Sulla base delle analisi
svolte". Io penso che le conclusioni riguardo a queste analisi ci
faranno capire quello che eventualmente si potrà fare. Il
Presidente l'ha anche detto non solo ai media ma anche qui e,
quindi, io penso che bisognerà capire quali sono queste
conclusioni; si tratta di due elementi che possono sicuramente
essere messi insieme ma che hanno una natura un po' separata,
perché, comunque, nei confronti del presente accordo con lo Stato
e, in generale, nei rapporti con lo Stato, bisogna capire quali
sono oggi le interlocuzioni. Sicuramente, nel momento in cui ci si
siede e si parla di finanza pubblica con lo Stato, si può mettere
insieme la parte dello stato dell'arte - quindi di quello che può
essere il contributo che si dà o degli eventuali contributi che si
ricevono con anche la possibilità di attuare parte... noi una
proposta di applicazione parziale l'abbiamo fatta, si può fare
sicuramente meglio.
È bene specificare anche un altro passaggio e cioè che
l'eventuale applicazione in chiave moderna - come anche in chiave
"old style" - della zona franca è un'applicazione che prevede delle
defiscalizzazioni, non delle contribuzioni. Ricevere dei contributi
da terzi è una cosa diversa: quella non è una zona franca, ma è un
accordo in cui lo Stato centrale, o chi per esso, riconosce dei
contributi, come è avvenuto con l'accordo del 2018, a chiusura dei
contenziosi; in quel caso i contributi erano destinati a delle
opere, ma ci possono essere altre situazioni.
La zona franca, in chiave moderna o in chiave passata, è
un'applicazione - io mi sento di dire - non di contribuzione ma di
libertà, perché è una defiscalizzazione e quindi non si va a
riconoscere il passaggio della contribuzione.
Se sulle coperture ci si deve mettere d'accordo con lo Stato,
perché purtroppo pasti gratis in questa vita non esistono, quella è
l'individuazione di risorse di altro tipo e, per l'appunto, nella
proposta di legge statale che abbiamo fatto - "Disposizioni
concernenti l'istituzione di zone franche urbane e zone franche di
montagna in Valle d'Aosta" - abbiamo pensato di identificare,
proprio in quota parte di quegli 82 milioni, cioè di quel
contributo che a decorrere deve essere riconosciuto allo Stato, la
materia del contendere. Questo perché, alla fine, è di risorse
finanziarie che si parla. Possiamo sognare di fare tanti progetti
però - purtroppo o per fortuna - i progetti alla fine costano e
questo lo sappiamo benissimo.
Detto questo, noi non ci troviamo contrari alle finalità della
mozione, anche se qualche appunto sinceramente mi sento di farlo,
soprattutto sul fatto che, ricordo, l'accordo attuale fra Governo e
Regione è quello del 2018. Se oggi c'è qualcosa sul tavolo penso ce
lo dirà il Presidente, però sull'impegnativa, forse le discussioni
sono più di rapporto con il Governo, ma di altra natura; non penso
che ora ci sia nulla sul tavolo, ma, ripeto, magari il Presidente
ci darà una news in diretta su questo.
Detto questo, che si parli del tema e che si parli anche del
futuro delle nostre finanze con lo Stato è cosa buona e giusta.
Sul fatto poi che il clima sia cambiato, io me lo auguro; ho
sempre detto quello che penso e ne ho anche un po' pagate le
conseguenze e sono anche contento di essere così da sempre ma,
vedendo un po' la prima fattura della manovra fiscale, un po' di
preoccupazione sul tema ce l'ho. Lo dico perché - è anche articolo
di questa mattina - la scelta di andare ad accorpare tutte le zone
economiche speciali del Sud Italia in un'unica situazione con un
ente centrale che dovrà regolare questa gestione sinceramente un
po' mi preoccupa. L'applicazione delle zone economiche speciali -
lo dimostrano altre situazioni - deve essere necessariamente
decentrata perché, altrimenti, avere un ente centralizzatore e
centralizzante ci riporta a quelle che erano, una volta, le
autorità dei Monopoli di Stato o l'Agenzia delle Dogane e questo un
po' mi preoccupa. Capisco benissimo che bisogna anche cercare di
far funzionare in determinate zone quelle che sono ZES, che poi
sono Zone franche urbane o Punti franchi nel caso dei porti ma,
ripeto, questa centralizzazione un po' mi preoccupa anche se
sappiamo che le manovre entrano in Parlamento in un modo e spesso
escono completamente cambiate, però su questo punto non so se il
clima sia cambiato.
Questa centralizzazione mi preoccupa non poco però, ripeto, non
riguarda la Valle d'Aosta, ma delle realtà che non sono decollate
io penso soprattutto perché non c'è stata la volontà di
decentralizzare le scelte e la gestione di queste zone.
Presidente -
Altri interventi in discussione generale
della mozione? Non vedo altre richieste. Chiudiamo la discussione
generale. La discussione generale è chiusa. Per il Governo, il
Presidente della Regione ne ha facoltà.
Testolin (UV) -
Inizierei con una considerazione in
merito alla presentazione di questa mozione direi un po' confusa e
un po' confusionaria.
Il collega Aggravi ha cercato di riposizionare gli elementi che
possono essere d'interesse in questo percorso, all'interno del
quale sono mischiate in maniera maldestra considerazioni che,
singolarmente, possono anche essere analizzate ma che, valutate
assieme, denotano una scarsa dimestichezza con le situazioni reali
ed è quello che ho cercato di trasferire già nella scorsa
interpellanza discussa con il collega Lavy, che andava più o meno
nel senso delle premesse esplicitate all'interno di questa
mozione.
Si parte dal presupposto che i 120 milioni siano un patto con lo
Stato, che ci dà la garanzia di avere delle risorse ulteriori
rispetto a quei 9 decimi o 10 decimi che sono pattuiti, mentre
questo - come è già stato illustrato dagli altri interlocutori - è
frutto di una chiusura di un cerchio dove dei contenziosi avevano
messo l'Amministrazione regionale nelle condizioni di chiedere un
certo tipo d'importo, sul quale si è trovata una transazione che ha
garantito per "x" anni una rateizzazione del debito, di quello che
lo Stato ci doveva e che, invece di darcelo tutto in una volta, ce
l'ha dato un po' per "x" anni, declinando gli importi - a suo dire,
e nelle sue possibilità - da riconoscerci. Questo è un dato di
fatto del quale si prende atto, ma il motivo del contendere rimane
comunque sempre quello definitivo, quello di cui ancora oggi ci
portiamo dietro un peso importante che nel tempo è arrivato anche a
200-220 milioni di euro, che è il contributo al risanamento della
finanza pubblica, che poi si è attestato sui 100-110 milioni di
euro per un periodo e poi, nel 2021, nel periodo Covid, è stato
abbassato con un accordo chiuso dal presidente Lavevaz di circa 20
milioni rispetto a quello che era in precedenza.
Oggi io credo - e do una risposta agli interrogativi posti nella
presentazione - che nel momento in cui lo Stato andrà a verificare
con le Finanze quelle che sono le necessità da parte sua di
rideterminare un contributo alla finanza pubblica, allora in quel
momento noi, di concerto con le altre Speciali, faremo delle
contrattazioni. Ricordo che questo è un contributo che viene
ripartito da un totale complessivo e calato sulle cinque Speciali
come qualcosa di separato dal resto delle contribuzioni nazionali.
Bisognerà quindi fare delle contrattazioni, magari anche
singolarmente e anche sulla base di dati oggettivi, perché quando
vai a confrontarti con il Governo centrale, se vuoi chiedere
qualcosa, devi anche dimostrare, gioco forza, il perché vai a
chiederlo.
Ci sono dei passaggi, non so se casuali o se voluti, all'interno
delle premesse che sono già stati oggetto di valutazione da parte
nostra; quando parliamo della chiusura del Tunnel vogliamo
innanzitutto accertare e dimostrare, con un attento monitoraggio,
quelle che potranno essere le ripercussioni socio-economiche sul
nostro territorio, per avere dei dati che possano essere in qualche
modo spendibili nel momento in cui la contrattazione entrerà nel
suo percorso finale.
Oggi mi sembra prematuro ipotizzare un confronto sulle future
situazioni del 2025 quando, a livello nazionale, hanno già dei
grossi problemi nel riuscire a chiudere per conto loro un bilancio
per il prossimo anno. Io credo che le valutazioni sulle peculiarità
e le situazioni da valorizzare o da portare a compensazione di una
contrattazione con lo Stato avranno tempo di essere ancora
approfondite, maturate e affinate per arrivare poi a un confronto
con lo Stato che ci metta nelle condizioni di esibire dei titoli di
credito che possano esserci riconosciuti.
Altra cosa invece è l'aspetto, che qua viene un po' mischiato,
della zona franca sulla quale stiamo lavorando seriamente con un
impegno che è stato preso, con una condivisione, da parte di quasi
tutta l'Aula. Zona franca che è rivisitata rispetto alle idee di
zona franca di 20-30-40 o 60 anni fa e che ha sicuramente degli
aspetti diversi e ripropone, se vogliamo, due ordini di problemi:
uno è quello di autorizzare una defiscalizzazione, perché si devono
definire le aree che meritano un incentivo sotto forma di minori
spese da richiedere alle attività commerciali o al singolo
operatore; l'altra questione è relativa a come finanziare questa
defiscalizzazione, perché evidentemente ci sarà la necessità di
capire se viene messa a carico dell'Amministrazione regionale o
meno. Sarebbe comunque già un'apertura molto interessante, perché
permetterebbe di intervenire nei paesi, nelle comunità, nelle
periferie e nelle zone più marginali e di cercare, in qualche modo,
di rilanciarle con risorse che possono essere messe a disposizione
dall'Amministrazione regionale, ma dando la contezza e la
possibilità alla stessa Amministrazione di poterlo fare. Altra cosa
sarà, invece, quella d'intervenire nei confronti dello Stato per
farsi in qualche modo riconoscere - magari con un abbassamento
delle risorse da devolvere allo Stato sotto forma di contributo al
risanamento della finanza pubblica - che potranno andare in
decurtazione di quest'aspetto. È un aspetto relativo alle zone
franche che, come detto già nella scorsa seduta del Consiglio, si
sta per chiudere, per poi essere messo a disposizione, come
elemento di valutazione all'interno della I commissione, competente
in materia, per valutare la presentazione di una norma di
attuazione che possa garantirci l'avvio di questo percorso, che è
un percorso importante ma che è cosa diversa rispetto a una
negoziazione di patti tra lo Stato e la Regione che vedranno la
loro chiusura da un punto di vista finanziario nel 2025. Sui patti
si opererà sicuramente più per ridurre le risorse che noi dobbiamo
dare allo Stato piuttosto che cercare di aumentare i riconoscimenti
della fiscalità valdostana, che già in gran parte vengono
riconosciuti.
Per quello che è l'impegno assunto a suo tempo sulla mozione
delle zone franche continueremo a lavorare e considero che, nelle
prime due settimane di novembre, si possa chiudere il percorso di
allestimento delle indicazioni; per il resto direi che questa non è
una mozione che si possa accettare nei termini in cui è stata
proposta. L'impegno non è chiaro, non è attuale e non è
perseguibile per come sono state esplicitate le situazioni
all'interno della mozione, per noi sarà quindi un voto di
astensione rispetto a quanto richiesto.
Presidente -
Consigliere Lavy si è prenotato, ne ha
facoltà.
Lavy (LEGA VDA) -
Presidente Testolin, per carità, chi è
più tecnico lo è, però dalla sua risposta ho visto un po' di
confusione in realtà nella prospettiva, in ciò che si deve fare,
perché non è un caso che si ponga questa mozione ora, in cui tutto
è ancora in divenire, perché l'ha detto lei: oggi lo Stato ha già
delle difficoltà a fare la Finanziaria. Sì, ma pensiamo che da qui
ai prossimi dieci anni lo Stato italiano si sarà riempito di soldi?
No, per forza ci saranno delle grandi difficoltà, per forza, ma
proprio per questo portiamoci avanti.
Questione della chiusura del Traforo: lei dice che bisogna
valutare gli impatti. D'accordissimo, non è che si possa sapere
prima, però purtroppo il Traforo, per un bel po' di tempo, è già
stato chiuso qualche anno fa e ci sono tutti i rapporti della Banca
d'Italia che sono molto chiari rispetto alle ripercussioni di
quello che è successo a causa della chiusura del Traforo.
Ora i dati saranno sicuramente diversi, ma un'idea si può fare,
se però non si comincia ora a lavorare... Sappiamo benissimo quali
sono i tempi della politica perché anche noi stiamo portando avanti
un sacco di temi ma ci vuole del tempo, si veda ad esempio la legge
elettorale, in cui ci si perde sovente; immaginiamo un tema che
implica il confronto con altri enti che sono al di fuori di
quest'aula, quando cioè si tratta di questioni veramente molto
complesse e che coinvolgono anche diversi tipi di Ministeri, il
Ministero degli Affari regionali, il MEF.
Se si vuole in qualche maniera ancora aspettare, lo si faccia,
per carità; una volta che si avranno tutti gli elementi in mano,
allora ci si muoverà e, finalmente, magari fra due legislature
saremo pronti, saranno pronti, sempre che noi si sia ancora qua,
magari no. Se non si coglie anche l'ottica un minimo propositiva di
questo tipo di mozione, sinceramente non so cosa fare, perché è
ovvio che i toni in alcuni casi si alzino e in altri casi si
abbassino in un'ottica propositiva. Io credo che mozione più
propositiva di questa non possa esserci. Poi è da incoscienti
pensare che, domani, lei parte a Roma e dice: "Vogliamo tot" o
"Prevediamo tot". Lo sa meglio di me, visto che lei ha più
esperienza di me, e di tanti qui dentro, che per costruire dei
rapporti ci vuole del tempo. Dato che c'è comunque, come ha detto
lei, una grande difficoltà a livello centrale nella definizione
delle risorse e quant'altro, forse se si arriva già con qualche
azione di pungolo... credo sia la cosa migliore.
I temi, come ho detto, si legano tutti: la revisione dello
Statuto, l'accordo Stato-Regione e la Zona franca sono tutti dei
temi concentrati in un punto: riguardano la prospettiva della Valle
d'Aosta, e non dipendono solamente da noi.
Se in qualche maniera si vuole avere un atteggiamento totalmente
attendista in cui ci si limita a dire: "Valutiamo, vediamo, ci
muoveremo", lo si faccia, ma quando fra un anno la situazione -
anche in termini economici - a livello centrale sarà questa e
magari gli studi e le analisi sulle ripercussioni della chiusura
del Traforo o della chiusura della ferrovia non ci saranno ancora o
saranno ancora parziali, cosa faremo? Diremo: "Aspettiamo ancora un
anno"? Evidentemente no.
Questa temo possa essere un'occasione persa, perché è ovvio che
stiamo ancora aspettando il dossier sulla zona franca; è ovvio che
il discorso è ancora da portare avanti in maniera molto più
specifica, ma se non c'è un imprinting a livello governativo -di
Presidenza soprattutto, di linea politica - è un po'
preoccupante.
Poi prendiamo atto di quello che ha detto lei, va bene, ci
accontenteremo; quando ci saranno altri tipi di dati, molto
probabilmente verrà riproposta un altro tipo di mozione, e lì si
vedrà.
Ho solamente paura che poi a un certo punto si dica: "Ormai è
troppo tardi".
Mi auguro veramente di no, comunque noi la mozione la
voteremo.
Presidente -
Consigliere Aggravi ne ha facoltà.
Aggravi (RV) -
Io ho ascoltato anche la risposta da parte
del Presidente e volevo capire se ci fosse qualcosa sul tavolo.
Adesso non voglio rubare il mestiere ad altri colleghi che sono
molto più bravi di me nelle puntualizzazioni, però anche nel mio
intervento avevo cercato di fare un po' di ordine, perché purtroppo
questi sono temi estremamente complessi, che meritano anche
un'attenzione particolare, come spesso avviene.
Il mio gruppo non si sente di non votare nel complesso
l'obiettivo finale, se vogliamo, che è nobile e che si condivide,
seppur a oggi le analisi non ci siano - e quindi dobbiamo vederle -
e seppur a oggi sia chiaro che non c'è nessun accordo sul tavolo,
ma quello per deduzione lo avevamo anche già abbastanza capito.
Io chiederei, se è possibile, ai proponenti di eliminare le
parole: "Relative al futuro accordo", cioè se si vuole mantenere il
principio e dire: "Con il fine d'inserire delle discussioni"...
Presidente -
Consigliere, abbiamo già chiuso la
discussione generale, non si può più intervenire.
Aggravi (RV) -
Va bene, allora chiedo una breve
sospensione, se è possibile.
Presidente -
Il Consiglio è sospeso.
La seduta è sospesa dalle ore 19:33 alle ore 19:35.
Bertin (Presidente) -
Possiamo riprendere. Consigliere
Aggravi, a lei la parola.
Aggravi (RV) -
Solo per spiegare all'Aula il motivo della
sospensione e chiudere la dichiarazione di voto che era l'oggetto
dei cinque minuti.
Non potendo più fare modifiche e avendo dei dubbi rispetto a due
passaggi: "le analisi non ci sono" e soprattutto l'impossibilità di
defalcare il passaggio sul futuro accordo, che però necessitava una
risposta del Presidente, il mio gruppo ha già fatto la sua parte
presentando la proposta di legge statale però, per non voler votare
contro una mozione che comunque in alcune parti condividiamo
appieno, non parteciperemo al voto.
Presidente -
Altre dichiarazioni di voto? Se non ci sono
altre dichiarazioni di voto, mettiamo in votazione la mozione. La
votazione è aperta. La votazione è chiusa.
Presenti: 31
Votanti: 10
Favorevoli: 10
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rollandin, Rosaire, Sapinet e Testolin).
La mozione non è approvata.
Presidente -
Assessore Caveri.
Caveri (AV-VdA Unie) -
Dovremmo adesso affrontare la
mozione del collega Lucianaz, ma io ho l'impressione, Presidente,
che mancando venti minuti alle ore otto, ci sia il rischio di
andare molto lunghi e anche un po' di sminuire la portata della
discussione. Per tali ragioni, personalmente, se non ci fossero
obiezioni da parte dei gruppi, credo che sarebbe giudizioso
rinviarla alla settimana prossima visto che immagino che tutti i
gruppi vorranno esprimersi sul punto.
Presidente -
Consigliere Aggravi.
Aggravi (RV) -
Solo a beneficio del verbale: penso di
concordare con l'Assessore, anche perché il tema credo che meriti
un'attenzione da parte di tutti, anche eventualmente di chi è
contrario; quindi oggettivamente siamo pienamente d'accordo.
