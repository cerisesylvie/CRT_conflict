Classificazione
ASSISTENZA SOCIALE



Oggetto del Consiglio n. 1987 del 4 ottobre 2011 - Resoconto
OGGETTO N. 1987/XIII - Interpellanza: "Promozione di
iniziative a sostegno di persone indigenti".
Interpellanza
Richiamata l'interpellanza oggetto n. 1903/XIII del 13 luglio
2011 "Individuazione di interventi condivisi per l'ottimizzazione
delle risorse alimentari da destinare alle persone
bisognose";
Preso atto, a seguito della risposta fornita dall'Assessore
alla sanità, salute e politiche sociali, degli oneri stanziati per
far fronte alla povertà ed al disagio sociale attraverso iniziative
di sostegno agli indigenti, quali le mense gratuite e i servizi di
accoglienza;
Apprezzata la volontà di porre in essere un "pronto
intervento sociale" che consenta di procedere ad una revisione del
sistema della gestione delle emergenze in ambito sociale,
attraverso una riorganizzazione e razionalizzazione in termini di
efficienza dei vari interventi in atto;
Considerato tuttavia che i numeri relativi alla povertà sono
in continua crescita, e che, alla luce dei dati forniti dal Banco
alimentare (che nel 2010 ha aiutato 1350 nuclei familiari,
diventati 1426 nel primo semestre del 2011) il disagio sociale si
va estendendo, anche per l'aumento dei lavoratori che, a causa
della crisi, restano disoccupati per alcuni mesi;
Ritenuto necessario promuovere un'ulteriore iniziativa, anche
in forma sperimentale, che assicuri nell'immediato la distribuzione
ad un "prezzo sociale" di pasti caldi, attraverso una convenzione
tra la Regione ed i ristoratori valdostani disponibili, al fine di
affrontare questa preoccupante piaga sociale;
la sottoscritta Consigliera regionale
Interpella
la Giunta regionale per conoscere se intenda farsi promotrice
di una tale iniziativa che si ponga quale soluzione urgente al fine
di garantire un pasto caldo alle persone in gravi difficoltà
economiche.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie Presidente. Avendo preso atto, a
seguito della risposta fornita dall'Assessore alla sanità, salute e
politiche sociali all'interpellanza del 13 luglio 2011, degli oneri
stanziati per far fronte alla povertà ed al disagio sociale
attraverso iniziative di sostegno agli indigenti, quali le mense
gratuite e i servizi di accoglienza; apprezzata la volontà di porre
in essere un "pronto intervento sociale" che consenta di procedere
ad una revisione del sistema della gestione delle emergenze in
ambito sociale, attraverso una riorganizzazione e razionalizzazione
in termini di efficienza dei vari interventi in atto; considerato
che tuttavia i numeri relativi alla povertà sono in continua
crescita e che, alla luce dei dati forniti dal Banco alimentare
(che nel 2010 ha aiutato 1.350 nuclei familiari, diventati 1.426
nel primo semestre del 2011), il disagio sociale si va estendendo,
anche per l'aumento dei lavoratori che, a causa della crisi,
restano disoccupati per alcuni mesi, riteniamo necessario
promuovere un'ulteriore iniziativa, anche in forma sperimentale,
che assicuri nell'immediato la distribuzione ad un "prezzo sociale"
di pasti caldi, attraverso una convenzione tra la Regione ed i
ristoratori valdostani disponibili, al fine di affrontare questa
preoccupante piaga sociale. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente. Ringrazio la collega
Fontana, che è sempre sensibile a questi temi e che ha riproposto
una problematica che è stata recentemente portata agli organi di
stampa in un incontro organizzato dall'Associazione Banco
alimentare. Rispetto alla descrizione fornita su sua stessa
sollecitazione attraverso l'interpellanza del Consiglio del 13
luglio il quadro è sostanzialmente il medesimo, in Valle d'Aosta
sono presenti numerose iniziative, gestite da soggetti pubblici e
privati, che si ripropongono di far fronte ai bisogni. Adesso non
sto a ricordare di nuovo tutto l'impegno dell'Amministrazione di
cui: "Tavola amica", la mensa gestita dalla Caritas e le attività
dell'Associazione "Banco alimentare Valle d'Aosta" che
l'Amministrazione regionale sostiene con importanti contributi. Il
mondo del volontariato agisce quotidianamente a favore del disagio
socio-economico non solo a fianco dell'amministrazione pubblica, ma
spesso silenziosamente in modo informale, così come il mutuo aiuto
fra i cittadini è ancora un patrimonio presente sul nostro
territorio e che è fondamentale conservare.
Se si può percepire un aggravio della situazione, tuttavia
occorre prima procedere con una precisa mappatura dei bisogni reali
delle persone in grave difficoltà. Questo sarà possibile, come ha
ricordato, attraverso lo strumento del pronto intervento sociale,
incluso nel progetto sperimentale di segretariato sociale e pronto
intervento sociale, e qui siamo avanti, e ci siamo recentemente
trovati in un tavolo politico del piano di zona e nei primi mesi
del prossimo anno potrà partire tutto il progetto di segretariato
sociale e pronto intervento sociale.
In questa fase di progettazione avanzata questo nuovo servizio
si configurerà come una risposta tempestiva, visibile e permanente
sulle 24 ore a bisogni sociali urgenti, quindi potrà monitorare le
situazioni difficili in tempo reale e prendere in carico i problemi
sociali emergenti. Tra i fronti sui quali interverrà il pronto
intervento sociale, attivato a copertura dell'intero territorio
regionale, vi sono sicuramente le necessità alimentari. Solo sulla
base di un'evidenza concreta si potranno ipotizzare eventuali,
ulteriori misure d'intervento rispetto al problema presentato,
attraverso una conoscenza specifica dei bisogni espressi e della
loro quantificazione numerica. In sostanza, stiamo finendo di
costruire, siamo nella fase operativa di questo intervento che è
stato segnalato e ci sembra giusto, prima di attivare ulteriori
progetti sperimentali, a partire con quello avviato. Ricordo che,
come la collega Fontana sa, per le condizioni di difficoltà
particolari vi è il contributo straordinario, ne vediamo sempre di
più, ne vede lei, e ne vedo io...quindi questo ci sembra lo
strumento attuale per permettere di venire incontro rispetto alle
situazioni che eccedono la possibilità degli istituti privati o di
volontariato. Sicuramente, partendo con il pronto intervento
sociale, riusciremo a conoscere nel dettaglio l'aumento: quali e
quanti sono i casi in aumento e quindi ad agire nel minor tempo
possibile. Grazie.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per gli impegni che
si è preso e che sta portando avanti; su questo le do il mio
apprezzamento, ma la mia domanda era un'altra. Proprio in questo
momento, in cui stiamo vivendo una crisi della cui entità non
riusciamo a renderci conto - e ci sono tantissime famiglie che si
vergognano ad andare al Banco alimentare -, mi veniva l'idea...non
è detto che magari l'anno prossimo con le iniziative non riusciamo
a risolvere qualcosa...ma fare una convenzione con i ristoratori di
modo che la gente potesse pagare anche un minimo...quel poco che
può, mi sembrava potesse dare una risposta immediata, perché questi
progetti che lei mi ha detto...i tempi ci sono, magari partiranno
con il prossimo semestre, ma come faccio a dire alle persone che
hanno bisogno di mangiare: "aspettate a gennaio che partono...",
pur con tutta la buona volontà, perché apprezzo tutto il lavoro che
si sta facendo, perché è davvero tanto...però io pensavo
all'immediato. Anche per quanto riguarda i contributi da lei citati
prima il guaio è sempre sui tempi, anche se mi rendo conto che il
lavoro è tanto e lo sforzo pure, ma bisognerebbe cercare di
diminuire i tempi, perché, se faccio una richiesta relativamente al
minimo vitale, mi viene detto che mi viene dato fra 4 mesi, il
guaio è che il contributo serve per mangiare e dobbiamo trovare una
soluzione per essere più tempestivi. So che non è facile...
(interruzione dell'Assessore Albert Lanièce, fuori
microfono)
...al limite poi me lo spiega, comunque era questa la mia
intenzione: se si riusciva a fare questo sforzo con i ristoranti,
di modo che io cittadino, che magari non riesco ad andare lì,
pagando una minima quota, possa andare a mangiare. Era solo questa
la mia intenzione, grazie.
