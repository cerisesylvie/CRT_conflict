Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4095 del 13 gennaio 1993 - Resoconto
OGGETTO N. 4095/IX Attività svolta dalla fondazione Centro
internazionale su diritto, società ed economia.
(Interpellanza)
Interpellanza Ricordato che, con legge 19 aprile 1988, n. 18
la Regione ha promosso e finanziato la creazione di una fondazione
per studi su diritto, società ed economia;
Rilevato che l'articolo 2, comma 1 punto g), di tale legge
prevedeva che la fondazione trasmettesse ogni anno al Consiglio
regionale una relazione sull'attività svolta;
Evidenziato che tale fondazione ha ricevuto finanziamenti dalla
Regione per vari miliardi, ma che nessuna relazione sull'attività
svolta è mai arrivata fino ai consiglieri regionali;
Al fine di conoscere lo stato patrimoniale della citata
fondazione, l'attività svolta, i finanziamenti ricevuti, le spese
sostenute;
il sottoscritto Consigliere regionale del Gruppo Verde
Alternativo
Interpella
la Giunta regionale per sapere:
1) a quanto ammontano i finanziamenti ricevuti finora dalla
fondazione centro internazionale su diritto, società ed economia
rispettivamente dalla Regione, dal Censis, dal CNPDS, dal comune di
Courmayeur, da Istituti di credito, da altri enti o associazioni.
Per quanto riguarda i finanziamenti regionale si chiede di
conoscere gli estremi di tutte le deliberazioni di Giunta;
2) quante sono attualmente le persone che lavorano alle
dipendenze della fondazione, con quale rapporto di lavoro e con
quali mansioni;
3) qual'è l'attività finora svolta dalla fondazione e in che
data sono state trasmesse al Consiglio regionale le relazioni
annuali;
4) che cosa si intende fare nei confronti di una fondazione che
costa cara e che ha dato finora scarsi segni di vitalità.
F.to: Riccarand.
Presidente
Ha chiesto di illustrare
l'interpellanza il Consigliere Riccarand.
Riccarand (VA)
Nel mese di aprile del 1988, il
Consiglio regionale ha approvato una legge di promozione di una
fondazione per l'attuazione di iniziative culturali e la
realizzazione di convegni attinenti a rapporti tra diritto, società
ed economia con sede a Courmayeur. Si era trattato di una tipica
legge preelettorale, che bisognerebbe sempre evitare, ma che
adesso, dopo 5 anni, sarebbe bene analizzare nei suoi
risultati.
Quella legge prevedeva l'istituzione di una fondazione per gli
studi su argomenti un po' particolari rispetto alla nostra realtà,
rapporti tra diritto ed economia nella prospettiva della crescente
dimensione internazionale europea della società italiana e i
partners della Regione. In questa fondazione erano previsti nel
Censis, nel Cnpds di Milano, nel comune di Courmayeur. Al
patrimonio dovevano concorrere, oltre a questi Enti, anche gli
Istituti di credito. La legge prevedeva che la Regione, oltre a
conferire a questa fondazione il fondo di 550.000.000, concedeva un
finanziamento annuo di ben 500 milioni di lire, che credo nessun
Istituto regionale abbia.
Negli ultimi 5 anni, tutto ciò che ho ricevuto da questa
fondazione è l'invito ad un convegno, che si è svolto dal 13 al 15
dicembre del 1991 "Mercato finanziario e disciplina penale".
L'articolo 2, punto "g" contiene una norma molto precisa:
"L'organico di amministrazione della fondazione deve approvare e
trasmettere ogni anno una relazione al Consiglio regionale, in cui
si illustra l'attività svolta"; relazione che non so se è pervenuta
alla Giunta o a qualche Assessorato, ma ai consiglieri regionali e
alla Presidenza del Consiglio non è mai giunta.
Questa interpellanza ha quindi lo scopo di capire quali sono
attualmente le caratteristiche di questa fondazione, chi vi
partecipa, chi ha versato ed in quale misura, quale attività è
stata svolta in questi 5 anni, quali finanziamenti ha avuto dalla
Regione, se ci sono le relazioni annuali e che cosa intende fare la
Giunta regionale, nei confronti di una fondazione che costa molto
cara, senza produrre risultati significativi.
Presidente
Ha chiesto la parola il Presidente
della Giunta Lanivi.
Lanivi (GM)
Cercherò di rispondere a tutte le domande
nella maniera più completa possibile. I finanziamenti sono stati
effettuati unicamente dalla Regione Autonoma Valle d'Aosta in base
alla legge regionale n. 18 del 19 aprile 1988; il fondo di
dotazione è stato regolarmente versato dagli Enti fondatori, che
sono la Regione Valle d'Aosta, il Censis e il Centro nazionale di
prevenzione e difesa sociale, come previsto dall'articolo 6
dell'atto costitutivo, redatto il 15 giugno 1990, a rogito notaio
Marcoz, registrato in Aosta il 27 giugno 1990, al n. 1529.
Il Comune di Courmayeur, altro Ente fondatore, ha messo a
disposizione, in comodato gratuito, i locali della sede
amministrativa, facendosi carico delle spese di allestimento dei
medesimi.
Ecco gli estremi di tutte le deliberazioni di Giunta: n. 353 del
29 giugno 1990: 6 milioni per spese e anticipazioni per le spese
notarili; n. 11127 del 21 dicembre 1990: 500 milioni, che è il
patrimonio iniziale, più 494 milioni come contributo annuale del
1990; n. 4431 del 10 maggio 1991: 250 milioni, come primo
contributo per l'anno 1991 e la 9643 del 18 ottobre 1991: 250
milioni come secondo contributo annuo per il 1991; n. 4938 del 22
maggio 1992: lire 265.227.500 e la n. 11024 del 27 novembre 1992:
lire 265.227.500 come seconda rata del contributo 1992.
La fondazione non ha dipendenti né a tempo indeterminato né a
tempo determinato; il segretario generale, nominato dalla Giunta
regionale con deliberazione 11957 del 16 dicembre 1991, ha
percepito lire 25 milioni lordi, per l'anno 1992, in base ad un
contratto di consulenza.
Il Presidente della fondazione, i membri del consiglio di
amministrazione, quelli del comitato scientifico e il revisore dei
conti operano col sistema del volontariato, senza remunerazione per
la loro attività a favore della fondazione. Il Consiglio di
amministrazione, come previsto dall'articolo 17 dello Statuto
sociale, è stato nominato in sede di stipula dell'atto costitutivo
e cioè il 15 giugno 1990, con il predetto atto notarile, cui ho
fatto riferimento.
Le relazioni illustranti l'attività svolta dalla fondazione
nell'anno 1991, previste dall'articolo 8 punto 2, dello Statuto
sociale, sono state inviate al Presidente della Giunta regionale,
in data 22 maggio 1992. Sarà mia cura metterle a disposizione del
consigliere interpellante.
Le attività, nel periodo dicembre 91 - dicembre 92 sono state:
13/15 dicembre 1991: Convegno sul mercato finanziario e disciplina
penale; 23/28 marzo 1992: giornata internazionale su criminalità
transnazionale; ultima attività di carattere internazionale svolta
dal Giudice Falcone; 25/27 giugno: giornata internazionale sulla
tutela del patrimonio artistico e culturale, che ha dato luogo alla
carta cosiddetta di Courmayeur; il 20 agosto, dibattito politico
sul tema "La mafia e noi"; 18 e 19 settembre 1992: riunione del
Consiglio internazionale consultivo per la prevenzione del crimine
e la giustizia penale dell'ONU; 20/21 settembre 1992: colloquio
preparatorio al IX Congresso mondiale ONU su prevenzione del
crimine e la giustizia penale; 26/28 settembre 1992: quinte
giornate latine in difesa sociale.
Ritengo che la costituzione di questa fondazione abbia un suo
valore per la Valle d'Aosta; se teniamo conto che come in tutte le
cose che hanno un rilievo, occorre preventivare una fase iniziale
di rodaggio, penso che l'intento dei promotori sia stato di portare
voci importanti nella nostra Regione, ma soprattutto di utilizzare
apporti di alto livello internazionale.
La Regione intende utilizzare questa fondazione per inserire
nella Valle elementi validi, provenienti da fuori.
Presidente
Ha chiesto la parola il Consigliere
Riccarand.
Riccarand (VA)
Non sono soddisfatto della risposta
del Presidente della Giunta, perché alcuni dati non sono stati
forniti: ad esempio quant'è la quota del Censis e del Cnpds? Qual'è
finora il dato contabile di questa fondazione? La Regione ha
versato oltre 2 miliardi di lire, per organizzare 2 o 3 convegni, 2
o 3 colloqui, su argomenti che hanno scarsissima attinenza con la
nostra realtà.
Questa fondazione, in 5 anni, ha preparato una relazione e non
l'ha neanche mandata all'interlocutore giusto, che è il
Consiglio.
Non capisco come hanno usato questi soldi: non ci sono
dipendenti, non c'è un punto di riferimento, non c'è niente di
concreto. È l'organismo culturale più finanziato, con livelli di
ricaduta del tutto insignificanti.
Perché abbia un valore, occorre che i partners finanzino nella
stessa misura della Regione, altrimenti è solo uno spremere fondi
dalla Regione. Deve poi chinarsi sui problemi nostri; il Censis lo
utilizziamo, ma per gli studi fatti sulla Valle d'Aosta, l'abbiamo
pagato centinaia di milioni.
Mi chiedo se è legittimo continuare a finanziare una fondazione
che non rispetta le norme di legge, come quella di trasmettere una
relazione annuale. Inoltre se ho capito, nel 1992, sono stati non
500 milioni, ma 530!
Non avevo mai letto nulla sugli organi di stampa di questa
fondazione, finché pochi giorni fa, mercoledì 6 gennaio, è apparso
un articolo sul "Sole 24 ore".
Invito la Giunta a sollecitare formalmente questa fondazione a
rispettare i termini di legge, per quanto riguarda la relazione
sull'attività e verificare che cosa hanno versato in termini di
denaro gli altri partners della fondazione.
