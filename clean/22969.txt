Classificazione
BILANCIO E CONTABILITA' REGIONALE



Oggetto del Consiglio n. 2321 del 6 dicembre 2006 - Resoconto
OBJET N° 2321/XII - Suite de l'examen de la loi de finance et
de la loi de budget pour l'année 2007. (Suite de l'examen des
annexes).
Presidente
- Possiamo riprendere i nostri lavori, ricordo
che stavamo esaminando il bilancio, parte entrata, eravamo arrivati
alla pagina 4.
La parola al Consigliere Sandri.
Sandri (GV-DS-PSE)
- Capisco che ieri sera l'ora era
molto tarda e forse vi era difficoltà a ricordarsi i passaggi...
ma, per costruire un legame fra la seduta di ieri e la seduta di
oggi, volevo ricordare che dopo la risposta che avevo ottenuto
dall'Assessore Marguerettaz, il quale mi aveva illustrato che
questi rifiuti erano i rifiuti direttamente consegnati dai privati
alle discariche, privati e comuni... comunque non attraverso il
sistema della raccolta... mi ero chiesto, visto che questi dati
sono molto rilevanti, perché 900mila euro sono tanti... cioè le
tasse a chilo per l'immondizia non è che siano delle "cose"
stratosferiche... mi ero chiesto da dove provenivano e che
tipologia di rifiuti fossero e se vi era rispetto a questo tipo di
rifiuti una serie di valutazioni in prospettiva. Perché se andiamo
a fare una serie di interventi... avevo richiamato la necessità,
che giustamente l'Assessore competente aveva evidenziato, non solo
di andare a fare una raccolta differenziata importante, ma anche
arrivare alla valorizzazione di una serie di cose, volevo capire
questi rifiuti in quale tipologia rientravano, in cosa potevano
essere eventualmente ridotti, perché se abbiamo la prospettiva -
fra l'altro, condivisibile - di andare a procedimenti più moderni
come quelli del termovalorizzatore e che è una delle prospettive
che questa Regione ha in mente... volevo capire tale quota se deve
rimanere al di fuori di tutti i controlli o se può essere prevista
una sua riduzione d'importanza nei prossimi anni... però era capire
a cosa si riferiva esattamente e con che prospettive di
intervento.
Presidente
- La parola alla Consigliera Squarzino
Secondina.
Squarzino (Arc-VA)
- Sempre alla pagina 4 mi interessava
capire il capitolo 400, si parla di un diritto regionale sulle
esenzioni fiscali di alcuni generi contingentati. A parte vorrei
avere l'elenco, per ricordare quali sono questi generi
contingentati; poi mi interessava capire come mai si vede un
aumento per quanto riguarda i capitoli di competenza del 2008-2009,
se anche in questo caso è stato applicato il semplice aumento
dell'indice ISTAT, oppure se vi sono altre motivazioni che sono
alla base delle previsioni di competenza 2008-2009.
Presidente
- Colgo l'occasione per salutare e ringraziare
della presenza, a nome di tutto il Consiglio regionale, gli alunni
e degli insegnanti della IV elementare, sezioni A e B,
dell'Istituzione scolastica "Aosta 1", che oggi ci fanno l'onore di
assistere ai nostri lavori.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- Devo dire, purtroppo, che aveva
ragione il collega Lavoyer, avere un rapporto collaborativo con voi
è assolutamente inconcludente, perché da questo approccio si
capisce che vi è la volontà di fare ostruzionismo, ne prendiamo
atto, cercheremo di dirlo in tutte le sedi alla Comunità valdostana
che l'intenzione non è quella di fare una discussione seria, ma di
bloccare i lavori, perché mi si deve spiegare se su ogni capitolo
dobbiamo fare una discussione nel dettaglio su tutta la politica
dei rifiuti; un conto è avere delle informazioni, altro è avere un
esatto dettaglio di come si è arrivati alla determinazione. Nella
risposta, collega Sandri, ho detto che queste erano delle
previsioni che avevano fatto gli uffici in virtù del conferimento
di inerti che facevano i privati, del conferimento da parte di
Comuni e Comunità montane della raccolta. I dati che sottendono
questa previsione fatta dagli uffici sarà un "dossier" anche
corposo, basato sulle previsioni, sullo storico, quindi credo che
aprire in una discussione sul bilancio... avrà tutto il modo di
fare le attività ispettive per capire se è stata una cosa "campata
in aria"o meno, ma ritengo sia strumentale fare degli
approfondimenti di questo genere. La pagina 4 ieri era terminata e
anche lì non dico che non è corretto quello che mi viene chiesto,
ma rilevo la continua scorrettezza della collega Squarzino, per cui
non riusciamo...
(interruzione della Consigliera Squarzino Secondina, fuori
microfono)
... abbia pazienza, quella pagina 4 lei ieri non l'ha fatta,
allora noi facciamo uno "stop and go". Anche per economia dei
lavori amerei che vi sia un elenco delle domande sulla pagina, in
modo da fare una risposta coordinata e non un continuo dialogo,
perché siamo "inchiodati" e a mezzogiorno abbiamo fatto 10
pagine.
Rispetto alla domanda, peraltro legittima, su cui non ho nulla
da eccepire, il problema è solo di metodo, rispetto ai beni
contingentati, abbiamo il diritto regionale esenzione fiscale
benzina, diritto regionale esenzione fiscale alcol, diritto
regionale esenzione fiscale zucchero, diritto regionale esenzione
fiscale olio combustibile fluido. Il numero che è non completamente
arrotondato è frutto di quell'adeguamento ISTAT che abbiamo fatto
ieri su ogni singola voce, quindi la sommatoria di quel calcolo le
dà quel numero che è anomalo.
Presidente
- La parola al Consigliere Sandri.
Sandri (GV-DS-PSE)
- Mi associo anch'io al saluto che lei
ha fatto ai giovani che ci stanno seguendo e che hanno la
possibilità, differentemente da quanto emotivamente sta dicendo
l'Assessore Marguerettaz, di valutare l'atto principale della
politica di questa Regione: la discussione sul bilancio. Vorrei
richiamare la sua attenzione, Assessore, sul fatto che qui stiamo
facendo una cosa molto seria e forse se c'è qualcuno che non stava
valutando quanto è importante, è proprio lei. Qui stiamo valutando
capitolo per capitolo, forse in maniera un po' esagerata, ma credo
sia la volontà precisa di affrontare tutti i vari tipi di
questioni, in modo che vi sia una trasparenza su tutti i tipi di
passaggio. Credo altrettanto però che la volontà collaborativa, se
si vuole arrivare a un compimento più efficiente ed efficace dei
lavori, debba venire da 2 parti e non è cominciando a dire: "noi
gli emendamenti non ne passeremo neanche uno" che questa sia
l'espressione dell'attività di tipo collaborativo.
Mi permettevo di sfruttare questo intervento anche per chiederle
come mai i capitoli 600, "Tributo per l'esercizio delle funzioni di
tutela, protezione e igiene dell'ambiente", e 1000, "Contributi per
le prestazioni del servizio sanitario nazionale", non prevedevano
impegni di entrata.
Presidente
- La parola al Presidente della Regione,
Caveri.
Caveri (UV)
- Collega Sandri, se lei pensa che al suo
ostruzionismo corrisponda l'eventualità di accoglimento per
accelerare i lavori di alcuni suoi emendamenti, sbaglia, perché
questo ricatto non è democrazia! Vede, voi siete reduci, come forza
di governo a livello nazionale, dalla scelta di porre la fiducia,
che qui non può avvenire. Certo che è comoda la scelta della
fiducia: si tronca il dibattito, si accelerano le questioni e
"buonanotte suonatori", si "butta al macero" tutto il lavoro
precedentemente svolto! Rispetto agli emendamenti che poi
tratteremo uno ad uno, la prima regola del lavoro, in una sessione
di bilancio, dovrebbe essere quella di presentare gli emendamenti
in Commissione, perché questa è buona regola tanto che nel
regolamento parlamentare, che è più efficiente del nostro, non
possono essere presentati in aula degli emendamenti che non siano
stati precedentemente votati e discussi in Commissione. Questo per
evitare che vi sia qualcuno che, scoprendo "come l'acqua calda" la
possibilità di presentare emendamenti, possa creare quell'effetto
che ieri nel mio intervento dicevo essere un effetto pessimo:
quello dell'"assalto alla diligenza", una cosa che in Valle
d'Aosta, per fortuna, non è mai avvenuta e non vorremmo creare
questa primizia, che avrebbe degli aspetti negativi. Non è che nel
mondo, caro Consigliere Sandri, vincono i furbi, per cui adesso
stiamo qui a rispondere argomento per argomento... perché su alcuni
temi non risponderemo, e lo dico già al Presidente del Consiglio,
perché, finché le richieste sono coerenti e legittime rispetto al
contenuto della manovra finanziaria, va bene, ma se l'idea è che
ogni capitolo consenta di fare una specie di "question time", non
essendo prevista dal nostro Regolamento ed essendoci una capacità
ispettiva di interrogazioni e di interpellanze da parte dei singoli
Consiglieri, alle interrogazioni e alle interpellanze bisogna
rifarsi, altrimenti ci mettiamo 2 anni a fare il bilancio regionale
e vi assumete la responsabilità di andare in esercizio provvisorio!
Noi comunque staremo qui e chiederemo una convocazione della
riunione dei Capigruppo, andremo alla "seduta fiume" bloccando gli
orologi e a costo di venire sabato e domenica... poi lei risponderà
del fatto che, per piccole esigenze clientelari, che sono quelle
manifestate nei suoi emendamenti, lei blocca il bilancio di
un'intera Regione!
Presidente
- Collega Sandri, le do la parola e faccio un
invito a tutti ad usare un po' di buon senso.
La parola al Consigliere Sandri.
Sandri (GV-DS-PSE)
- Le parole del Presidente Caveri,
anche se velate da un po' di eccesso, sono da tenere in
considerazione e noi non ci sottrarremo a questo tipo di
confronto.
Parto da una piccola considerazione sulle dichiarazioni di ieri
del Presidente assolutamente condivisibili: qui non credo sia il
momento di reciprocamente non riconoscersi né la volontà di impegno
- cosa che lei ha chiesto e che io le ho riconosciuto anche per
iscritto immediatamente dopo -, né la buona fede; ritengo che
questo sia un dovere reciproco di riconoscenza, io volentieri
gliela riconosco, ma la pretendo! Così come sono d'accordo con le
dichiarazioni di ieri in proposito sempre di ambiente, con cui
provare a lavorare su questo bilancio, del fantasmagorico Assessore
Marguerettaz...
Marguerettaz
(fuori microfono)
- ... per mozione
d'ordine, "fantasmagorico" lo deve togliere... chiedo le
scuse...
Sandri (GV-DS-PSE)
- .... chiedo le scuse a lei come
Assessore, voleva essere un termine affettuoso, lo ritiro
volentieri e le porgo le mie scuse.
L'Assessore Marguerettaz diceva giustamente, riferendosi al
gruppo "Arcobaleno", che bisogna evitare di essere lì sempre con
l'atteggiamento di critica, che sembra sempre quello di dare la
malafede agli altri, di vedere sempre delle persone che rubano, che
sono in malafede. Credo che questo sia un richiamo condivisibile e
che sia da condividere, ma altrettanto chiedo all'Assessore
Marguerettaz e al Presidente Caveri di mantenere lo stesso
atteggiamento nei confronti dell'opposizione. L'opposizione fa il
suo compito, che è quello non di ostacolare l'approvazione del
bilancio regionale, che deve essere approvato, è un documento
fondamentale e su cui si deve discutere, ma è evidente che questa
discussione deve essere affrontata in termini precisi. Sono stato
uno di quelli che hanno contribuito alla modifica del Regolamento a
cui il Presidente si richiamava, per cui gli emendamenti non è più
possibile farli durante la seduta del Consiglio, ma devono essere
depositati entro la prima mezz'ora. Il Presidente del Consiglio,
anche se in questo momento è a colloquio con altre persone,
ammetterà che come gruppo che ha presentato degli emendamenti noi,
anche se l'accordo della Conferenza dei Capigruppo aveva previsto
diversamente, li abbiamo presentati tutti entro la prima mezz'ora,
perché riteniamo che quello che ha detto lei sia giusto. Certo,
avremmo potuto fare meglio, ma non è obbligatorio dal punto di
vista regolamentare presentarli a livello di Commissione, ma anche
lì, Presidente, avessimo avuto il tempo! Se presentate il bilancio
sempre alla fine e non c'è mai tempo di fare delle riunioni...
voglio chiedere quante riunioni sono state fatte in II Commissione
al di là delle audizioni, quanto tempo abbiamo avuto per discutere?
Qui bisogna che tutti si faccia un passo indietro e si cerchi di
capire come lavorare. Certo che se si facesse il "PREFIN" e tutta
la parte di discussione si facesse prima, se si facesse la
presentazione del bilancio nel mese di ottobre, è chiaro che tutto
questo lavoro potrebbe essere fatto, tali "ingolfamenti" avvengono
proprio perché questo lavoro non è fatto prima. L'opposizione avrà
delle colpe... l'opposizione in questo momento ha utilizzato uno
strumento per porre il problema, adesso il problema è "scoppiato",
vogliamo affrontarlo, ma, da questo punto di vista, bisogna
lavorare in due, non possiamo lavorare da soli! Se vi è la volontà
di un confronto preciso, non vi è il problema di parlare di
"assalto della diligenza", men che meno chiedo le scuse al
Presidente Caveri, perché sarebbe buon gusto che venisse a farle da
solo, ma sul problema del clientelare le rinvio tranquillamente...
voglio dire: "da che pulpito viene la predica!".
Vi sono dei dati significativi che fanno parte della vostra
posizione che è emersa con tutta una serie di articoli della
finanziaria, altrettanti ne sono venuti dall'opposizione. Vi è poi
"il gioco delle parti", per cui alla fine si arriva al voto
democratico, alcuni saranno votati, e saranno i vostri articoli,
alcuni saranno bocciati, e saranno i nostri articoli, ma attraverso
un confronto, è questo che chiediamo: un confronto; dopodiché
ognuno usa le "armi" che può! Io, da questo punto di vista,
denuncio qui un atteggiamento dilatorio di una parte
dell'Amministrazione regionale, per cui, quando i Consiglieri in
base all'articolo 116, proprio per lavorare su tali dati, chiedono
di avere delle informazioni... anzitutto sempre per iscritto va
benissimo, ma sempre al 29° o al 30° giorno, raramente... e faccio
i complimenti a 2 strutture: quella delle Finanze e quella della
Pubblica istruzione... e qui effettivamente i tempi sono
estremamente ridotti... ma in tanti altri settori
dell'Amministrazione arrivano ai 29, 30 giorni, cioè nei minimi
consentiti. È chiaro che così mettete in difficoltà noi e noi
quella rara volta che possiamo mettervi un po' in difficoltà per
farvi ragionare su questi argomenti certamente lo facciamo e con
convinzione e volentieri. Come uscire da questa situazione? Certo,
"mostrando i muscoli"... ci mancherebbe altro! Per quanto
ultimamente abbia migliorato le mie "performance" di resistenza
superando anche i 15 km. in meno di 2 ore di corsa, è chiaro che,
di fronte a una maratona lunghezza "fiume", non c'è storia; però
questa è la dimostrazione di quanto è debole la vostra posizione,
perché l'unica cosa che sapete rispondere, al posto di fare un
confronto politico, è "tirare fuori i muscoli. Benissimo, prendiamo
atto che questo è il modo democratico di confrontarsi!
Chiedo di avere la possibilità nella giornata odierna di fare un
confronto fra l'opposizione di Sinistra - non parlo per quella di
Destra, perché non ho capito quali siano le loro intenzioni - e la
Giunta per capire se su una serie di temi vi possono essere degli
impegni, il che non è detto che debbano essere accettati gli
emendamenti. Gli emendamenti sono degli strumenti che permettono di
focalizzare alcuni temi, il trasferimento agli enti locali... che
non è un problema di clientelismo, altrimenti avrei 32.000 clienti
nella città di Aosta, ed evidentemente non è così... e altri punti,
perché su queste cose si possono trovare degli accordi politici che
consentono di approvare ordini del giorno, risoluzioni, di prendere
impegni per modifiche legislative e di altro genere. Vi sono una
serie di modifiche legislative in Commissione che si possono
affrontare tranquillamente, il problema è che è un confronto che si
deve aprire. Noi la volontà di confronto ce l'abbiamo, i "muscoli"
nessuno di noi ha interesse ad esacerbarli o a presentarli in modo
strumentale se c'è la voglia di collaborare, così come vi riconosco
nel comportamento di questi mesi una buona fede totale e
sicuramente l'impegno a lavorare per la nostra Valle, vi chiedo una
risposta che preveda anche questo rispetto nei nostri
confronti.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Solo per dare una risposta alla
domanda che è stata posta, i 2 capitoli 600 e 1000 non hanno alcuna
previsione in virtù di disposizioni legislative nazionali o
regionali; quindi, sono facilmente verificabili da un Consigliere
regionale, che non ha voglia di utilizzare i "muscoli", ma la
"testa"!
Presidente
- Pagina 5.
La parola al Consigliere Bortot.
Bortot (Arc-VA)
- Per adesso non c'entro niente con il
Consigliere Sandri, però penso che avrò un paio di "chili" di
domande da fare su tutta una serie di problemi e non vorrei fosse
confuso il voler far domande con il voler far perdere tempo, perché
battuta per battuta, se è importante far perdere tempo, mi andrebbe
bene perché vorrebbe dire che avreste meno tempo di fare più danni
fuori di qui. Questa idea poi, Presidente, che lei deve dare le
pagelle a tutti... cioè noi dovremmo fare opposizione come vuole
lei, se siamo costruttivi, parliamo di meno, forse ci verrete
incontro, altrimenti con il dito ci ammonite: "fate attenzione,
perché se ci fate perder tempo, le proposte ve le scordate!". Gli
emendamenti e le proposte sono fatti sui capitoli che riguardano la
politica della Regione e credo si possano accettare o rifiutare
nell'interesse della Regione, della popolazione e non legati agli
atteggiamenti provocatori e dilatori del Consigliere Sandri, o del
sottoscritto, o di qualsiasi altra parte.
Saluto anch'io i ragazzi.
Insisto: pretendo che gli emendamenti e gli ordini del giorno
vengano giudicati nel merito e non se sono proposti dalla Sinistra,
o dalla Destra, o dal Centro, o dall'"UV", altrimenti sarebbe un
grande segno di immaturità politica se si decidesse...
(interruzione dell'Assessore Marguerettaz, fuori
microfono)
... avete parlato finché avete voluto, io non ho neanche
cominciato e volete già farmi finire!
Presidente
- Collega Bortot, lei ha la facoltà di fare un
ragionamento di carattere generale, ma chiedo a lei e a tutti i
colleghi di soffermarsi sui capitoli, perché abbiamo fatto una
giornata di discussione generale e questo è l'esame dei capitoli.
Lo chiedo con pacatezza e buon senso ad entrambe le parti.
Bortot (Arc-VA)
- ... domando al Governo se è d'accordo
di decidere nel merito e nel contenuto delle proposte che
sottoporremo, o se verranno giudicate con gli atteggiamenti che
abbiamo appena visto. Spero siano battute, finita lì...
Caveri
(fuori microfono)
- ... lo vedremo quando
arriveremo agli emendamenti.
Bortot (Arc-VA)
- ... va bene. Sulla pagina 5 titolo 1150
abbiamo acquisito delle competenze primarie da parte dello Stato in
materia di motorizzazione civile, tasse automobilistiche...
Caveri
(fuori microfono)
- ... non ancora...
Bortot (Arc-VA)
- ... sono d'accordo che non ci siamo
ancora, ma abbiamo deliberato un provvedimento in merito. La mia
domanda è: l'imposta regionale di trascrizione sui veicoli iscritti
al PRA rientra in questi provvedimenti? Secondo me, sì; se non è
così, mi sia detto.
Se è così, mi rivolgo all'Assessore La Torre. Siccome avremo
competenza primaria e vedo che in entrata sono 7,5 milioni di euro
2007-2009 con incremento di 100mila euro all'anno, le chiedo se non
sia necessario modificare la politica in materia di imposta
regionale di trascrizione, perché penso che avremo problemi
d'incentivare coloro che intendono cambiare gli "euro 0", ma
soprattutto questa tassa è iniqua, perché è uguale per tutti. A
marzo ho comprato una "Panda" a 1.000 euro, "quattro per quattro",
e ho pagato 240 euro d'immatricolazione; uno compra una macchina da
60mila euro e continuerà a pagare la stessa tassa avendo noi fra
qualche tempo le competenze primarie... sul problema? Questo
chiedo, perché, vedendo l'andamento delle entrate, ho l'impressione
che non si è tenuto conto del fatto che potremmo abbassare la tassa
d'immatricolazione a seconda dei tipi di mezzi che verranno
acquistati nella Regione e soprattutto introducendo un concetto di
percentuale. Se uno spende 10mila euro per una macchina, non è
giusto che ne spenda tanti quanto uno che ne spende 100mila e
bisognerebbe predisporre un provvedimento che non penalizzi coloro
che - già penalizzati avendo dei veicoli in buono stato - sono
obbligati a cambiare il mezzo.
Presidente
- La parola al Consigliere Venturella.
Venturella (Arc-VA)
- La mia domanda si riferisce al
capitolo 1160: "Imposta regionale sulle emissioni sonore". Sappiamo
che questa imposta regionale, divisa in classi di rumorosità e di
tonnellaggio, oltre le 25 tonn., è un'imposta erariale, altre
Regioni ce l'hanno già, è prevista per la Toscana fin dal 2001, è
dovuta dall'esercente, oppure, in mancanza di questi, dal
proprietario dell'aeromobile, e, proprio perché abbiamo approvato
pochi mesi fa la legge regionale sull'inquinamento acustico e tali
somme che vengono introitate sono destinate ai piani di risanamento
e disinquinamento, vorrei chiedere quali sono le previsioni nel
triennio 2007-2009 su questo, cioè se per ogni volo... se è
possibile... se siamo esentati....
Caveri
(fuori microfono)
- ... il nome dei piloti
no...?
Venturella (Arc-VA)
- ... li conosco già...
Bortot
(fuori microfono)
- ... perché siete così
nervosi?
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Il tributo è un tributo che fa sì
riferimento alle Province e alle Regioni, però è regolamentato da
una legge dello Stato che fissa dei parametri che sono uguali su
tutto il territorio italiano. Penso vi sarà l'opportunità in futuro
di poter variare questa tassa, però potrà variare solo in aumento
per le Province, credo nell'ordine del 20%, a partire dal 2007.
L'argomento che lei tratta, seppure molto interessante e che
rientra in una politica ampia di ragionamento sull'utilizzo delle
autovetture, è un qualcosa su cui torneremo, però oggi la mia
risposta è che le entrate certe sono quelle che sono in bilancio e
che le prospettive future sono regolamentate da leggi dello Stato,
su cui vedremo se si potrà poi andare a ragionare.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Sul capitolo 1160 manca il decreto
nazionale che permette di dare attuazione alla previsione
d'imposta.
Presidente
- La parola al Consigliere Sandri.
Sandri (GV-DS-PSE)
- Sulla risposta che ha dato
l'Assessore La Torre volevo chiedere una brevissima specificazione:
questa è una prudenza che è emersa solo su tale capitolo o è una
prudenza che interessa tutti i vari capitoli e che porta a
percentuali più alte rispetto a quelle che deriverebbero da una
prudenza del buon padre di famiglia? Dico questo perché, visto che
la finanziaria nazionale è abbastanza avanzata e i dati sul fatto
che ci saranno una serie di aumenti di tasse su tale parte ci
dovrebbero essere, probabilmente ci si poteva allargare: questo
avrebbe consentito, avendo maggiori entrate, di poter andare a
rivedere i capitoli di spesa. Volevo sapere se, per quanto
riguardava le sue parti di competenza, tale prudenza era dettata da
una scelta generale o se era solo per questo capitolo per il fatto
che le norme nazionali non erano definitivamente approvate.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Mi sembra di vedere che purtroppo la
finanziaria ogni giorno presenta delle novità in corso d'opera, è
solo di ieri e dell'altro ieri che sono emersi gli incentivi degli
800 euro e la riduzione dei 3 anni di bollo fino a "1300" di
cilindrata e 2 anni sopra i "1300 ", quindi diventa difficile in
questo Paese fare delle previsioni. È una cautela nella normalità,
si cerca di andare avanti ragionando serenamente, come diceva lei,
con il buon senso del padre di famiglia, però non posso aggiungere
altro...
Presidente
- Pagina 6.
La parola al Consigliere Sandri.
Sandri (GV-DS-PSE)
- Questa è forse una delle pagine più
importanti del bilancio delle entrate, almeno questo me lo
riconoscerete. Mi sembra di verificare 2 cose: la prima, vi è una
conferma di quanto detto nella nostra introduzione, cioè che le
entrate in merito all'IRPEF, capitoli 1200, 1250, quelle relative
all'IRPEG, 1210, nonché quelle sul gettito dell'IVA, 1300, mi
sembra di capire dalle vostre previsioni che siano basate su una
crescita del reddito dei Valdostani e delle imprese valdostane
abbastanza limitato, perché mi pare che siamo a livello
d'inflazione grosso modo... forse anche meno... fra il 2007 e il
2008... ma in previsione del 2009 una riduzione perché non è
neanche considerata l'inflazione, perché siamo a parità di cifre.
Volevo capire se questo tipo di previsione di capitoli era legato
al fatto che voi avete dei dati che la stagnazione in Valle d'Aosta
continuerà o peggiorerà per cui non ci sarà né aumento dell'IRPEF,
né aumento dei 2 gettiti IRPEF, lettere A e C, e nemmeno per quanto
riguarda l'IRPEG, che è quella delle imprese, e dell'IVA.
Soprattutto sulla parte dell'IVA volevo chiedere come mai, pur
essendoci una piccola iniziale ripresa a livello nazionale e quindi
la possibilità che questa ripresa a livello nazionale possa
riverberare sulla nostra Regione, anche qui gli aumenti sono
sull'inflazione o poco più. Per quanto riguarda il capitolo 1305,
volevo capire a livello nazionale secondo voi all'interno del
federalismo fiscale se tali entrate per il 2008 e per il 2009
saranno confermate, o se c'è il rischio che qualcuno ci vada a
sottrarre questo tipo di risorse molto importanti.
Presidente
- La parola alla Consigliera Squarzino
Secondina.
Squarzino (Arc-VA)
- Sempre sul capitolo 1305 la
richiesta era se anche il calcolo delle competenze 2008 e 2009 è
stata fatta in base all'ISTAT o se ci sono altri elementi per cui
sono state individuate queste cifre.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Parto dall'ultima richiesta sul
capitolo 1305, è l'inflazione programmata da parte del Ministero,
quindi sono valutazioni che accogliamo. Per quanto attiene il
capitolo 1305, il federalismo fiscale è quello che viene previsto
nell'articolo 119, dà ampie possibilità al fatto che questa posta
non sia in contrapposizione al sistema anche del federalismo
fiscale, tanto che nell'ambito del federalismo fiscale vengono
previsti fondi perequativi, fondi specifici, che possono essere
allocati per superare delle situazioni che hanno una loro
specificità. Essendo una "pagina bianca" tutta da scrivere la
riforma del titolo V della Costituzione, anche in una situazione
che potrà evolvere in linea con quell'articolo, riteniamo che possa
essere mantenuta tranquillamente ma, al di là di questa che è una
valutazione più politica, dal punto di vista contabile, facciamo il
bilancio sulla base della legislazione vigente e non rispetto alle
sensazioni o agli umori. Questa è una norma che ha una dignità
costituzionale, è una norma di attuazione, quindi in tale modo ci
comportiamo. È una norma di attuazione, ribadisco, quindi ha una
determinata copertura, nella gerarchia delle fonti è
sub-costituzionale, ma è per dire che appartiene a quell'area.
Per quanto attiene alle previsioni in merito all'IRPEF, siamo di
fronte a delle previsioni di modifica degli scaglioni, di modifica
del sistema attuale fiscale, un riposizionamento più che altro,
però non conosciamo gli effetti, quindi voi sapete che i bilanci
vengono redatti in virtù di un criterio: quello della prudenza. La
prudenza porta a valutare con particolare attenzione le entrate con
un certo posizionamento ai valori più prudenti, mentre, quando
parliamo dei costi, parliamo di valutazioni prudenti che non
facciano emergere per il futuro delle situazioni di particolare
criticità. Le 2 previsioni per quanto attiene i 2 capitoli relativi
all'IRPEF così abbiamo fatto... e abbiamo, come ha rilevato,
considerato un'evoluzione inflattiva contenuta; per quanto attiene
l'IVA, abbiamo fatto la stessa considerazione cercando di valutare
il "trend" storico e cercando di applicare alle previsioni future
le stesse previsioni che sono riconducibili al passato. Se ci sarà
quel mini "boom" economico, di cui si è parlato ieri, accoglieremo
con una particolare soddisfazione... ma oggi queste sono le
previsioni che sono formulate in modo corretto dal punto di vista
tecnico.
Presidente
- Pagina 7.
La parola al Consigliere Tibaldi.
Tibaldi (CdL)
- Prima del mini "boom" economico
constatiamo un maxi "boom" tributario, nel senso che le previsioni
di competenza per alcune imposte stanno registrando una sensibile
variazione in aumento: mi riferisco all'imposta di registro, che
dagli 8 milioni dello scorso anno sale a 10 milioni; all'imposta di
bollo, che da 1,2 milioni sale a 3,5 milioni; all'imposta
ipotecaria che schizza a 5,5 milioni e alle tasse di circolazione
sui veicoli a motore che hanno un incremento di un milione. Volevo
chiedere all'Assessore Marguerettaz se queste previsioni in aumento
che avete iscritto in bilancio sono l'effetto dei provvedimenti
dell'infausto "Governo Prodi" o se si tratta di qualche
aggiornamento inflattivo particolare.
Presidente
- La parola alla Consigliera Squarzino
Secondina.
Squarzino (Arc-VA)
- Anch'io avevo una domanda sul
capitolo 1320: mi chiedevo come mai vi è la previsione di
triplicare nel 2007 quanto era stato previsto per il 2006, quali
erano le ragioni di fondo di questo.
Al capitolo 1370 poi mi colpisce la quantità enorme di residui,
perché sappiamo tutte le difficoltà esistenti, ma in questo caso
siamo a livelli di 3 volte tanto, quasi 4 volte tanto, allora ci
chiediamo se rispetto a questo tipo di tasse vi sono dei meccanismi
di recupero da parte dello Stato più complicati rispetto agli
altri.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- L'evoluzione della previsione non è
riconducibile alla manovra del "Governo Prodi", ma è riconducibile
a quel fenomeno che il Consiglio ha affrontato nell'ultima
variazione di bilancio con regolazione di poste, quindi è
riconducibile a quel meccanismo dove tutta una serie di poste
passate non venivano rendicontate. Qui non abbiamo tenuto conto di
alcun aumento della pressione fiscale licenziata o licenzianda a
livello centrale.
Per quanto attiene la gestione dei residui, questi sono così
alti perché è una delle poche imposte che noi prendiamo solo a
saldo; quindi abbiamo tutta la raccolta, dai tabacchini, da tutti i
concessionari e al termine, quando tutti i dati convergono a
livello centrale, in una logica di saldo ci vengono trasferiti.
Presidente
- La parola al Consigliere Sandri.
Sandri (GV-DS-PSE)
- Per approfondire, è forse legato
anche alla mia ignoranza, non metto limiti alla provvidenza...
volevo capire, visto che il meccanismo è un meccanismo a saldo e
che voi avete a disposizione lo storico dei saldi, perché negli
ultimi anni saranno venute fuori queste cose... non si riesce bene
a capire perché si mantenga un atteggiamento rinunciatario, perché
vedo che sul capitolo 1370, "Quote fisse di ripartizione sul
gettito delle tasse di circolazione", noi, a fronte di residui di
54 milioni di euro, manteniamo una competenza di 20 e prevediamo
competenze 2008-2009 in linea, 21-22 milioni di euro,
percentualmente siamo neanche alla metà del residuo. Ancora peggio
è il tasso sulle concessioni governative, perché qui si vede che si
è a un residuo di 600mila euro che su un milione è il 60%. Non è
possibile prevedere che attraverso lo storico si possa andare ad
individuare maggiori entrate già in fase di bilancio, altrimenti si
torna al discorso che facevamo ieri: si rischia di fare un mezzo
bilancio adesso, poi di fare di nuovo un altro mezzo bilancio a
livello del consuntivo e successivamente della variazione di
bilancio.
Presidente
- Collega Sandri, apprezzo la pacatezza con la
quale lei ha posto questo secondo intervento. Chiedo aiuto a tutti
i colleghi di fare su ogni pagina le richieste e di sentire le
risposte di tipo tecnico, cioè inviterei a non fare un dibattito su
tutte le pagine, perché l'esame pagina per pagina consente di avere
degli approfondimenti di tipo tecnico, che mi pare vi siano forniti
dal Governo regionale, però vi chiederei di non fare un dibattito
su tutte le pagine con replica e controreplica, altrimenti non mi
permettete di organizzare una celere prosecuzione dei lavori.
Chiedo all'Assessore se può dare una celere risposta e invito per
le pagine successive a fare le domande, dopodiché vi è la risposta
del Governo e chiederei alla cortesia di tutti di poter
proseguire.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- Credo che questo sia il modo corretto
di agire, quindi, nel momento in cui abbiamo raccolto tutte le
domande sulla pagina, ci sarà la risposta, dopodiché quella è la
risposta che siamo in grado di dare; se non sarete soddisfatti, ne
prenderete atto, però non possiamo fare un dialogo!
Quanto alla previsione sul capitolo 1370, abbiamo non
un'attività rinunciataria, ma un'attività che vede dei residui
particolarmente elevati, perché la regolazione del passato è una
regolazione che ha interessato gli anni fino al 2003, quindi
nell'ambito del residuo lei ha il 2004, il 2005 e i primi mesi del
2006, per cui le previsioni di competenza sull'annuale e sul
triennale sono in linea. Abbiamo questo valore particolarmente
elevato, ma che non fa storico sui residui, perché c'è ancora
quell'accumulo degli anni 2004-2005 e parte del 2006 che non è
stato regolato con la logica del saldo. Quando ci saranno questi
dati, andremo a regime e avremo dei dati che sono in linea.
Presidente
- Pagina 8.
La parola al Consigliere Venturella.
Venturella (Arc-VA)
- "Quota fissa di ripartizione sul
gettito dell'imposta di fabbricazione sulla birra", capitolo 1401;
adesso, l'ha detto anche lei ieri in discussione generale, avete
previsto un aumento di 18 milioni rispetto all'assestato 2006,
naturalmente è un bilancio preventivo, però - è un interrogativo
che pongo - come vede lei l'evoluzione delle competenze sia a
consuntivo, rispetto ai nuovi indirizzi normativi che prevedono che
i versamenti delle quote fisse di ripartizione siano non più
versati nelle Regioni in cui vi è la sede legale, ma invece nei
luoghi dove la birra - potrebbe essere anche per altri tipi di
bevande contenenti alcol - è fabbricata. Qual è la vostra
previsione?
Presidente
- La parola al Consigliere Sandri.
Sandri (GV-DS-PSE)
- Due questioni: una legata allo
stesso capitolo 1401 che diceva il collega; qui mi sembra di capire
che vi è una rilevanza di residui, perché è legata al fatto che
l'aumento delle accise è avvenuto nel dicembre 2005, quindi ciò non
ha permesso nel bilancio preventivo 2006 di andare ad identificare
le quote corrispondenti: questa era la prima parte della domanda.
Seconda parte: se andiamo a vedere il montante dell'aumento delle
accise e il "trend" di produzione... probabilmente mi sembra di
nuovo che questo dato sia piuttosto contenuto, non capisco come mai
si preveda una cassa di ben 136 milioni di euro.
Seconda questione: capitolo 1380, anche questo è un capitolo in
cui non si prevedono entrate, volevo capire se era in rapporto con
il fatto che l'imposta di successione era stata abolita dal
"Governo Berlusconi", ma qui bisogna tener conto che nella
finanziaria in questo momento in discussione al Parlamento una
delle poche cose chiare che sta rimanendo, anche se sta aumentando
e riducendosi, ma che vi sia non c'è più dubbio... ed è esattamente
su questo tipo d'imposta.
Infine volevo capire a cosa si riferisce la ripartizione del
gettito sull'imposta dell'energia elettrica, capitolo 1402, perché
di nuovo potrebbe essere questo uno di quei capitoli collegati
direttamente con lo sviluppo economico nel momento in cui esiste un
aumento del consumo dell'energia elettrica, quindi, se questa è una
stima prudenziale, proprio perché vedo che da 3 milioni che si
prevedono nel 2007 si fa una previsione di 3.100-3.200 nel 2008 e
nel 2009... e se non ci sono segnali... o comunque non è stata
tenuta in considerazione l'ipotesi di maggiori consumi
elettrici.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Ovviamente facciamo un bilancio a
legislazione vigente, quindi il capitolo 1380 è un capitolo che
attualmente non ha alcuna previsione di entrata in virtù delle
esenzioni del caso, quando sarà approvata la finanziaria, faremo le
previsioni, ad oggi così è.
Per quanto attiene le quote fisse di ripartizione sul gettito
dell'imposta di fabbricazione sulla birra, solo per ricordarle
l'evoluzione: nel 2004 da 1,39 euro siamo passati a 1,59 euro per
ettolitro, nel 2005 da 1,59 a 1,97, alla fine del 2005, quasi nel
2006, stiamo parlando del dicembre 2005, ed ecco il ragionamento
dei residui che ha fatto il collega Sandri, siamo passati da 1,97 a
2,35, da quel momento in avanti non abbiamo più avuto alcun
aumento. Abbiamo quindi avuto quegli incrementi sul "grado Plato"
per ettolitro che hanno portato quasi a un raddoppio nel giro di 3
anni - da 1,39 a 2,35 -, non è proprio un raddoppio, ma poco ci
manca. Per quanto attiene il riparto, ovviamente, al di là delle
rivendicazioni di altre Regioni, abbiamo il meccanismo di riparto
dell'imposta di fabbricazione sulla birra esattamente come quello
delle altre imposte compartecipate, ad eccezione dell'IRAP e delle
ritenute IRPEF sul lavoro dipendente, che hanno un codice Regione a
seconda dello stabilimento produttivo, tutte le altre vengono
versate in virtù della loro sede amministrativa nella loro sede
fiscale, quindi quello che "governa" è la manifestazione
finanziaria dove avviene. Rispetto a questo non sappiamo quale
potrà essere l'evoluzione, ma a ciò ci rimettiamo.
Per quanto riguarda il capitolo 1402, lì abbiamo i 9/10
dell'imposta erariale, quindi facciamo una semplice previsione
sulla base dello storico e quello mettiamo.
Presidente
- La parola al Consigliere Sandri.
Sandri (GV-DS-PSE)
- Volevo solo chiedere se si poteva
spiegare la differenza fra il problema di cassa e competenza sul
problema dell'accisa sulla birra.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Ha ragione, quella era una mia
dimenticanza. La cassa è rappresentata dalle manifestazioni di
competenza sommata alle aspettative sui residui, tanto che noi non
prevediamo di incassare tutto, perché la somma fra residui e
competenze darebbe 151 milioni, riteniamo di colmare questo
arretrato che è derivato dall'aumento alla fine dell'anno, quindi
d'incassare 136 milioni sui 151 che sono rappresentati dai residui
della competenza.
Presidente
- Pagina 9.
La parola al Consigliere Frassy.
Frassy (CdL)
- Sinteticamente, se l'Assessore ci può dare
qualche spiegazione sul capitolo 1600, che ha un assestato di 13
milioni con una competenza di 12, ma un residuo notevole di 44.
Vorremmo capire da dove nasce quel residuo rispetto agli assestati
e le competenze di previsione.
Presidente
- La parola alla Consigliera Squarzino
Secondina.
Squarzino (Arc-VA)
- Capitolo 1420: volevo capire se
questa previsione è stata fatta sulla base di dati storici, cioè il
capitolo che riguarda le quote fisse di ripartizione dei proventi
del lotto, il netto delle vincite e soprattutto se le risorse che
entrano con questo capitolo poi dopo sono "spalmate" su tutti i
capitoli o se sono finalizzate, perché ogni tanto vedo delle
deliberazioni che poi passano in Consiglio in cui si dice che gli
introiti per il lotto sono destinati a qualche... non so più... il
Castello di Quart... cioè a degli interventi di tipo archeologico o
artistico. Volevo capire, se questi sono soldi che vengono messi
nelle entrate e "spalmati" su tutti... o se sono finalizzati ed
eventualmente se vi è una percentuale finalizzata. Chiediamo poi
all'Assessore Viérin, se esse sono finalizzate - lo chiediamo qui
per non chiederlo dopo - quali sono le opere su cui sono
finalizzate e in quale percentuale.
Presidente
- La parola al Consigliere Sandri.
Sandri (GV-DS-PSE)
- Si tratta di 3 piccole domande: la
prima, rispetto al problema del tabacco, mi sembra di percepire,
sul capitolo 1410 che, da quando è stato posto il divieto di fumo
nei locali pubblici e negli uffici, il consumo di tabacco si sia
ridotto. La tendenza fra l'altro nella popolazione maschile è
identica, in quella femminile meno, ma non capisco in base a quali
previsioni si prevede non solo un aumento rispetto all'assestato
2006, identifichiamo qui 18 milioni di euro, ma anche la competenza
2008-2009 è in crescita come se fosse un fattore economico, cioè
con l'inflazione o qualcosa di più.
La seconda questione è legata al lotto, per capire come mai - è
il "fax simile "della richiesta del Consigliere Frassy - la
competenza è così alta rispetto al residui.
La terza riguarda il capitolo 1600, per capire non solo come mai
c'è questa differenza dei residui, ma anche perché c'è tale
differenza di cassa.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Cercando di seguire l'ordine,
capitolo 1410, "Quote fisse di ripartizione di proventi del
monopolio sui tabacchi", vi è un'evoluzione che si fonda sui dati
storici, ma soprattutto calcolando che quelle imposte hanno una
determinazione che è composta da 2 fattori che vengono moltiplicati
fra di loro: il consumo e la percentuale. Se è vero che, da un
lato, diminuisce il consumo, dall'altro, aumentano le imposte; il
combinato effetto di questi 2 fattori porta a fare una previsione
che mese per mese ha dato un aumento e l'aumento minimo è superiore
al 10%, anzi abbiamo avuto dei mesi dove gli aumenti sono stati
quasi del 30%: questa è una previsione che si fonda sullo storico,
ma nel contempo si fonda su tale tipo di ragionamento. Per quanto
attiene il gioco del lotto, abbiamo lo stesso discorso, nel senso
che le previsioni sono riconducibili al "trend" che fino ad oggi
abbiamo avuto, non abbiamo delle aspettative, non abbiamo fatto uno
studio in merito all'andamento del gioco. Non vi è in questa parte
alcuna componente che sia riconducibile a quanto diceva lei, perché
qui non è legato ad alcuna spesa, quello è un meccanismo diverso
che vede un obbligo nell'ambito della lottomatica e del gestore di
destinare una parte dei suoi proventi per degli interventi di
interesse culturale e di recupero del patrimonio monumentale.
Questo poi noi lo accertiamo come entrata e destiniamo su
indicazione dell'Assessorato competente in materia di beni
culturali a determinate attività, quando vi è l'accertamento vi è
la destinazione...
(interruzione della Consigliera Squarzino Secondina, fuori
microfono)
... esattamente, quella è una cosa diversa.
Per quanto riguarda le imposte sostitutive, anch'esse sono
considerate nella logica che abbiamo espresso prima sulle tasse
auto, che vengono considerate solo a saldo, quindi è fra quelle
poche imposte, il cui riconoscimento avviene solo sul saldo,
essendo delle imposte sostitutive che non rientrano in una logica
normale, cioè non c'è un "trend" economico o reddituale
prevedibile. Quelle imposte sostitutive di cui il Consiglio si è
occupato ampiamente per una voce particolarmente importante: quella
per la sopravvenienza della cessione del ramo di azienda "ENEL",
quelle sono imposte sostitutive che costituiscono l'IRPEF o
l'IRPEG, quindi un regime di tassazione che il legislatore ha
individuato per agevolare determinate operazioni, per diminuire il
carico fiscale e, in virtù di certe situazioni, il contribuente
sceglie di assolvere il suo carico fiscale in modo diverso rispetto
a quello ordinario, quindi, essendo un qualcosa che discende dalle
scelte del contribuente, diventa poco prevedibile. In tale logica
abbiamo un riconoscimento a saldo ed è proprio per questo che
abbiamo dei residui importanti, perché abbiamo un effetto di
accumulo. Lo dico solo perché il Consiglio rifletta su questo:
nella loro prima introduzione le imposte sostitutive non ci
venivano riconosciute, vi è stata la necessità di un intervento del
legislatore per dire: "avete diritto ai 9/10 anche sulle imposte
sostitutive", essendo il 6,9 dell'81 "blindato" con un elenco
preciso di imposte, nel momento in cui si introduce un'imposta che
ha un codice e un nome diverso, non abbiamo i 9/10, ma è
paradossale, perché queste sostituiscono delle imposte di cui
abbiamo i 9/10.
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- A complemento d'informazione, anche se
non riguarda il caso specifico, lo ritroveremo nei capitoli
riguardanti le spese, non sono ancora definiti. Diciamo, come
ricordava l'Assessore Marguerettaz, che come Assessorato segnaliamo
ogni anno su quali monumenti si deve intervenire, per quest'anno
abbiamo segnalato il Castello di Aymavilles. Lo scorso anno abbiamo
avuto poco più di 1 milione di euro, la quota è relativa, nel senso
che poi sono loro che decidono e che ci comunicano le
disponibilità.
Presidente
- La parola al Consigliere Frassy.
Frassy (CdL)
- Sul capitolo 1600, Assessore, la sua
risposta non è stata esaustiva rispetto alla questione che volevamo
porre, nel senso che va bene, sono imposte sostitutive, hanno un
meccanismo di accertamento o di trasferimento a saldo, ma penso che
tutte le imposte vengano trasferite nel momento in cui vengono
percepite, altrimenti fisicamente non sarebbero trasferibili. Il
discorso però è un altro. Se guardo le quantità, deduco che abbiamo
dei residui attivi, dunque delle poste accertate, ma non ancora
incassate, che sono equivalenti a 4 annualità rispetto alla
competenza, perché abbiamo una competenza di 12 milioni a fronte di
residui a 44 milioni, perciò deduco che abbiamo da incassare
qualcosa come l'equivalente di 4 annualità. Mi aggancio ad un altro
problema: quello famoso della sanità, che ben conosce lei e
l'Assessore Fosson per quanto riguarda quel tavolo tecnico che
venne istituito con il precedente Governo, dove la Regione
rivendicava dei tributi in sostituzione di quella tassa sul
servizio sanitario nazionale che percepivamo e che, nel momento in
cui è stata abolita, è venuta a mancare una parte di trasferimenti
legati a quel tributo. Sappiamo come è finita quella vicenda o,
meglio, non è finita, nel senso che si è aperto un tavolo tecnico
che non ci sembra che al momento abbia dato grandi risultati - anzi
penso che il punto sulla situazione dovrà essere fatto -, non
vorremmo che ci trovassimo in una situazione analoga, altrimenti
non si capisce per quale motivo ci siano dei residui che abbiano
una consistenza tanto importante. Penso che le tasse, Assessore,
tornino alla Regione nel momento in cui i cittadini le versano, nel
senso che se il cittadino la tassa non la versa, fa la
dichiarazione dei redditi e non versa il corrispondente tributo,
immagino che non vi siano poste iscritte nel bilancio della
Regione; perciò, anche se sono imposte sostitutive, dovrebbero
essere state percepite, salvo che vi siano dei meccanismi di
dilazione. Se così è e sono meccanismi di dilazione, probabilmente
il ragionamento è diverso, però è curioso che vi sia questa
proporzione di 1 a 4, vorremmo capire meglio questo meccanismo: se
vi è un contenzioso che sta per instaurarsi, che si è già
instaurato, qual è il meccanismo di tale differenza contabile.
Presidente
- Chiederei al collega Frassy di evitare il
doppio intervento, anche se mi rendo conto della necessità di
chiarire una questione tecnica.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- È vero che è una questione tecnica,
ma lei capisce che ogni argomento affrontato in questi termini
porta un beneficio al Consiglio, nel senso che approfondiamo, ci
trasferiamo le conoscenze, però ripeto che dovremmo mettere in
cantiere almeno 15-20 giorni.
Semplicemente per dire che le imposte sostitutive, non voglio
fare un trattato di diritto tributario... ma sono riconducibili a
delle imposte sostitutive che sono a regime, alcune che sono state
introdotte e che hanno svolto la loro funzione. Faccio un esempio
per tutti: le rivalutazioni dei terreni fabbricabili avevano delle
scadenze, quindi, in virtù di quei tributi, vi è stato un accumulo
e una "punta". Rispetto a questa "punta", abbiamo un residuo così
elevato, perché si riferisce a degli esercizi dove vi era una
presenza di imposte sostitutive che sono definite in senso lato,
per cui sono sostitutive dell'IRPEG e dell'IRPEF, di quei 44 già
solo, mi diceva la Dott.ssa Borney, 20 milioni sono da ricondurre a
un esercizio, quindi non sono 4 esercizi in linea, ma ve ne sono
poco più di 2. Possiamo discutere se è giusto o sbagliato, ma non
tutte le imposte vengono trattate allo stesso modo, nel senso che
vi sono le imposte tipiche, come l'IRPEF, l'IVA, che hanno una
rendicontazione mensile e poi un saldo alla fine, mentre qui non
abbiamo nulla, il Dipartimento delle politiche fiscali elabora
tutta la documentazione e ci trasferisce il saldo, quindi viene a
mancare quel passaggio che abbiamo con le altre imposte di
rendicontazione mensile con un pagamento a saldo finale, con dati
che vengono elaborati dal Dipartimento politiche fiscali del
Ministero. Possiamo anche concordare con lei che la cosa non va
bene, non ci piace, ma così è dal punto di vista della previsione
del bilancio.
Presidente
- Pagina 10.
La parola al Consigliere Sandri.
Sandri (GV-DS-PSE)
- Qui vi erano 3 punti che volevo
cercare di capire: il primo è l'assenza di competenza
2007-2008-2009 di fondi trasferiti nell'anno per interventi nel
settore della viabilità. Qui non riesco a capire come si colleghi
con il fatto che a livello nazionale invece sono stati messi nella
finanziaria importanti interventi per quanto riguarda il discorso
della viabilità attraverso l'"ANAS" nella Valle del Gran San
Bernardo. So che lei è in materia doppiamente interessato come
Assessore alle finanze e come Consigliere di zona, per cui volevo
capire come mai non vi era questo tipo di previsione.
Il secondo punto era per capire se all'interno dei fondi per i
nuclei di valutazione e verifica degli investimenti pubblici,
capitolo 2150, fossero compresi i mitici "NUVV" che stanno
valutando le grandi opere... legge innovativa che è stata proposta
recentemente dal Consiglio e che andrà a regime nei prossimi mesi e
non so se tale competenza sia comprensiva anche di questa attività
o se non c'entra nulla.
Presidente
- La parola al Consigliere Bortot.
Bortot (Arc-VA)
- Capitolo 2760, di nuovo la casa. Nella
documentazione e nella replica dell'Assessore Cerise ci sono stati
forniti i dati dei finanziamenti su questo capitolo, ma non vi sono
soldi a mio parere per quanto riguarda le case sovvenzionate: le
famose case popolari. Abbiamo soldi per i mutui, cioè chi vuole
costruire e ha le possibilità di costruirsi la casa, abbiamo
finanziamenti per la ristrutturazione dei borghi e alcuni Paesi vi
hanno già attinto, hanno predisposto ristrutturazioni e hanno messo
a disposizione abitazioni nei loro Paesi, ma dove vi è il maggior
fabbisogno è ad Aosta. Sul sito dell'ARER ho tirato giù le
graduatorie, vi sono più di 410 richieste; a parte che abbiamo
presentato sull'argomento un ordine del giorno, non riusciamo a
capire per quale motivo non si possa, assieme ai sindaci della
"Plaine", mettere in piedi un piano operativo sia per la
ristrutturazione di abitazioni dove è necessario, in funzione della
necessità delle persone che gravitano ad Aosta, sia perché nessuno
di coloro che hanno fatto domanda raggiunge redditi tali per poter
accedere al finanziamento per costruirsi le abitazioni. Vorremmo
sentire sull'argomento qualcosa di più preciso da parte
dell'Assessore.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- La logica dei fondi dello Stato è una
logica molto semplice, nel senso che potremmo avere pagine e pagine
bianche, senza alcuna previsione, perché il regolamento di
contabilità ci permette di inserire delle previsioni solo nel
momento in cui abbiamo un decreto, quindi verosimilmente nel
momento in cui noi - e Dio assiste i nostri Parlamentari -
riusciremo a far mettere dei soldi su questi capitoli, avremo modo
di accoglierli con una "ola". Da questo punto di vista, i fondi
dello Stato - solo anche lì per darvi qualche elemento, perché vedo
che siete costruttivi, quindi voglio venirvi incontro anche per la
lettura del documento - sono sempre dei fondi vincolati e
nell'ultima colonna c'è il capitolo di spesa, cioè esiste un
vincolo di destinazione. Così come nell'ambito dei fondi per
l'intervento nel settore dell'edilizia residenziale pubblica,
Consigliere Bortot: lei trova la competenza e trova il capitolo di
spesa collegato e vincolato.
Presidente
- Pagina 11.
La parola al Consigliere Venturella.
Venturella (Arc-VA)
- Domanda sul capitolo 3065, "Fondi
per la realizzazione dell'inventario forestale nazionale delle
foreste e dei serbatoi di carbonio". Esistono dei decreti
ministeriali pubblicati già nel 2005, con il Ministro Matteoli,
esistono dei residui, esiste un fondo cassa, vorrei capire come mai
non vi è la previsione, dato che è rispetto al Protocollo di Kyoto
un capitolo importantissimo.
Presidente
- La parola al Consigliere Sandri.
Sandri (GV-DS-PSE)
- Sono interessato di più al capitolo
3000, "Fondi per la tenuta dei libri genealogici del bestiame". Qui
trovo che l'assestato e la competenza 2007 grosso modo rientrano
più o meno... e mi sembra che sia di nuovo un finanziamento con
destinazione vincolata, se capisco bene, ma non capisco come mai
invece nel triennale non ci sono competenze nel 2008 e nel 2009.
Vorrei dei ragguagli su questa limitatezza nel tempo delle
entrate.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Per quanto riguarda il capitolo 3000,
abbiamo un decreto ministeriale, ha colto argutamente il collega
Sandri, e abbiamo una previsione annuale solo per il 2007, quindi
non abbiamo il 2008 e il 2009; la cosa non ci preoccupa non perché
siamo stati cancellati, ma solo perché fanno delle previsioni
annuali, quindi confidiamo per il 2008-2009. Così come invece
manifestiamo sommo dispiacere per non esserci nel riparto che è
stato individuato dal collega Venturella, perché è vero che vi sono
dei decreti ministeriali, ma non siamo contemplati fra i soggetti
destinatari del riparto del fondo. Mentre in un caso non ci
preoccupiamo, in questo siamo abbastanza dispiaciuti e se qualcuno
può fare qualcosa per farci inserire...
(interruzione del Consigliere Sandri, fuori
microfono)
... so che avete anche delle "aderenze", le fate venire anche
agli altri le "aderenze", però...
Presidente
- Pagina 12.
La parola al Consigliere Sandri.
Sandri (GV-DS-PSE)
- Qui sono dei dati che diventa
difficile comprendere, ma sicuramente ci saranno delle motivazioni,
perché di nuovo siamo di fronte a dei capitoli con impegni di spesa
già condizionati. Capitolo 3700, "Fondi per il concorso nel
pagamento degli interessi su mutui di miglioramento fondiario",
limite di impegno, abbiamo un assestato 2006 di 713 euro, una
competenza 2007 di 713 euro, a fronte di una competenza 2008 di 261
euro con residui di 176mila euro e una cassa di 120.713 euro.
Diciamo che qualcosa di meno rilevante, ma di simile c'è anche nei
capitoli 3600, "Fondi per concorso spese per mutui di miglioramento
fondiari", e 3500, "Fondi per pagamento quota interessi per la
formazione e l'arrotondamento alle piccole proprietà contadine".
Diversamente invece il capitolo 3910... penso che sia legata questa
interruzione nel finanziamento, che non prevede più competenze per
gli anni 2007-2008-2009, al fatto che sono cambiati i programmi
comunitari di riferimento, ma vorrei averne conferma.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Questi fondi per concorso nel
pagamento degli interessi hanno questi residui in quanto dobbiamo
recuperare dallo Stato tutte le posizioni che sono riconducibili al
passato, quindi andare adesso a definire il dettaglio... lo
facciamo una volta all'anno quando facciamo la verifica dei
residui, questa valutazione ovviamente è una valutazione di tipo
amministrativo-contabile, che ha valorizzato tutte le attività che
devono essere recuperate dallo Stato su questi fondi, che sono
collegati al passato. Non vi è alcun collegamento fra l'analisi
della competenza e l'analisi dei residui, sono 2 meccanismi
diversi; anzi, come lei vede, nelle nostre aspettative, se legge la
cassa, crediamo di poter rendicontare e quindi introitare ben
120mila euro nonostante la nostra competenza sia di 713; così come
la competenza degli anni 2008-2009 è in linea.
Per quanto attiene i fondi per le attività comunitarie "Leader
Plus", sono riconducibili a quella previsione normativa che finora
aveva una sua vigenza; l'assenza di disposizioni per il futuro ci
impedisce di valorizzare una competenza per questo programma
comunitario. D'altra parte lei sa che abbiamo dovuto fare la stessa
cosa per altre attività sulle attività comunitarie, che non hanno
avuto l'approvazione ufficiale, pur sapendo che abbiamo mantenuto
le nostre provvidenze, di questo ci rallegriamo e facciamo i
complimenti al nostro Presidente che è riuscito a difendere gli
interessi della nostra Regione, ma tutto questo è un discorso
amministrativo: non possiamo che fare così.
Presidente
- Pagina 13.
La parola al Consigliere Sandri.
Sandri (GV-DS-PSE)
- Sulla pagina 13, che bisogna dire a
livello triennale è una pagina vuota, mi incuriosiva capire il
significato del capitolo 4129, "Fondi per interventi previsti
dall'accordo di programma quadro per la tutela delle acque e la
gestione delle risorse idriche integrate", risorse di cui, fra
l'altro, ci siamo interessati e ci interesseremo...
(interruzione dell'Assessore Marguerettaz, fuori
microfono)
...
visto che entra in materia, Assessore, la pagina
vuota l'ha preparata lei, non l'ho preparata io. Noi riusciamo a
lavorare sul materiale che ci proponete voi, quindi prendiamo atto.
Qui vi sono 2.171.608,77 euro in assestato 2006, quindi si riferiva
a finanziamenti che abbiamo avuto fino a questo anno, volevo capire
come mai tali finanziamenti non erano più assegnati alla Regione,
in particolare a quali accordi di programma si riferivano.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Ovviamente la pagina è una pagina
molto importante, anche se è una pagina bianca, quindi merita un
approfondimento, sono d'accordo con il Consigliere Sandri, bisogna
andare a fondo sulle questioni.
Credo che il capitolo 4129 sia presente nonostante una
competenza del 2007 assente, come assente per il 2008-2009, ma nel
nostro schema di bilancio abbiamo l'assestato e, come vede, abbiamo
sulla colonna del 2006 quella previsione. I meccanismi che hanno
portato lo Stato a non identificarci come destinatari di fondi da
destinare alle risorse idriche integrate credo che portino ad
analizzare questioni che sfuggono alla mia competenza, quindi mi
dichiaro non preparato per rispondere a una domanda del genere.
Credo che tali accordi di programma abbiano dei cicli, abbiano dei
percorsi formativi, quindi confidiamo anche in questo caso su una
particolare attenzione a tale problema da parte sua personale e del
suo gruppo di appartenenza e speriamo che, collaborando con
l'Assessore Cerise, riusciate a "mettere in campo" una sinergia
produttiva per gli interessi di tutti noi.
Presidente
- Pagina 14.
La parola alla Consigliera Squarzino Secondina.
Squarzino (Arc-VA)
- Volevo verificare il capitolo 4140.
Qui non ho presente la legge nazionale a cui fa riferimento, non
l'ho cercata, quindi "faccio ammenda", ma per questo capitolo si
prevede in prospettiva un rifinanziamento di tale legge? Non
ricordo se questa è una legge a termine, per cui si è concluso il
ciclo di assegnazione di fondi per tale finalità; nel caso del
sistema idrico integrato vi era un accordo di programma, quindi lì
capisco, qui però se potesse darmi delle informazioni... la
ringrazio.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Per una volta mi trovo in completa
sintonia con lei: non ho gli elementi, come non li ha lei, quindi,
rispetto a questo, credo che ci accomuni un destino di ignoranza,
nel senso che non conosciamo le cose. Il primo dei due che riuscirà
a dare degli elementi concreti... ci telefoneremo, se mi dà il
cellulare, le mando un "SMS" e viceversa.
Presidente
- La parola al Consigliere Bortot.
Bortot (Arc-VA)
- Sulla pagina 14, piste ciclabili. Non
so se l'Assessore ieri ha dimenticato di rispondere, perché sul
problema sollevato degli investimenti sul titolo viabilità ho fatto
una battuta dicendo:
"asfaltiamo tutta la Valle d'Aosta, però
non c'è una lira sulle piste ciclabili"
.
Sarei grato all'Assessore se volesse dirmi qualcosa.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Oggi sono arrivato qui di buon umore e lo
sono ancora e intendo conservarlo, ma rispondo al Consigliere
Bortot su questo e credo di dare una risposta anche alla collega
Squarzino sul capitolo 4140.
Nel nostro bilancio manteniamo diverse voci che non hanno più
alcuna cifra non perché queste non siano finanziate o finanziabili.
Forse ci dovremmo mettere lì e "sgrossare" il bilancio togliendo
una serie di diciture che nulla hanno più a che vedere con la
competenza 2007 e per il triennio.
Per quanto riguarda in particolare il capitolo 4140, si tratta
qui di un finanziamento legato a una legge dello Stato - n.
662/1996. Queste leggi hanno tanti buoni propositi, a volte vengono
finanziate in modo più o meno importante e in molti casi i capitoli
non vengono più rifinanziati. Vi sono delle volte in cui queste
leggi partono con delle programmazioni e dei finanziamenti di
carattere triennale, lo troverete più avanti, potrei fare l'esempio
del portale telematico "Italia.it",
il quale ha avuto un
finanziamento che quest'anno, a valere per il 2007, non ci sarà più
perché previsto per gli anni 2004-2005-2006. La voce rimane, perché
se deve riportare degli assestati che fanno parte della struttura
del nostro bilancio, questa rimane, invece dove non c'è nulla
probabilmente potrebbero tranquillamente scomparire. Per quanto
riguarda le piste ciclabili, non c'è niente qui perché lo Stato era
partito con un'iniziativa anni fa e aveva previsto dei
trasferimenti alle Regioni. Quello è stato fatto ed esaurito.
Avrò modo di rispondere invece sulla parte spesa per quanto
riguarda le piste ciclabili quando affronteremo gli elementi legati
alle strutture sportive, se il collega Bortot è d'accordo.
Presidente
- Pagina 15.
La parola al Consigliere Sandri.
Sandri (GV-DS-PSE)
- Qui si apre un capitolo diverso: i
fondi per la realizzazione del sistema integrato di interventi e
servizi sociali a valere sul Fondo nazionale per le politiche
sociali, un capitolo di 1,5 milione di euro che non credo sia
scomparso, ma sarà un'entrata che sarà finita da qualche altra
parte perché non lo ritrovo nella competenza 2007, né negli anni
successivi. Non credo che lo Stato abbia smesso di finanziare le
politiche sociali, per cui volevo capire che fine aveva fatto
questo tipo di fondi.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Questo fondo è terminato con il 2006, non è
più stato rifinanziato.
Presidente
- Pagina 16. Pagina 17.
La parola al Consigliere Frassy.
Frassy (CdL)
- Sul capitolo 4700, che recita: "Fondi per
l'attuazione di interventi per la tutela delle minoranze
linguistiche storiche", vi è un finanziamento previsto da una legge
dello Stato. Il finanziamento dello scorso bilancio di previsione
corrisponde all'assestato 2006 di 150mila euro, nella previsione
invece di competenza abbiamo una previsione che è raddoppiata.
Vorremmo capire quali sono i ragionamenti che sottintendono al
raddoppio di questo finanziamento e se nelle minoranze
linguistiche, anche se forse non sono storiche, sono stati
considerati i flussi immigratori, motivo per cui è raddoppiato il
finanziamento.
Presidente
- La parola alla Consigliera Squarzino
Secondina.
Squarzino (Arc-VA)
- Sempre sul capitolo 4700, volevo
capire la destinazione... non so se anche il collega ha fatto
quella domanda, ma l'ha fatta in modo ironico alla fine, per cui
volevo renderla più seria
Presidente
- ... era sostanzialmente simile...
Squarzino (Arc-VA)
- ... non mi ero riconosciuta...
quindi la ripropongo.
Presidente
- La parola al Consigliere Sandri.
Sandri (GV-DS-PSE)
- Volevo invece capire qualcosa dei
fondi per l'ammortamento dei mutui contratti per fronteggiare i
danni causati dagli eventi alluvionali dell'ottobre 2008. Noi
abbiamo 13.121.000 euro, anche se c'è un assestato che ha una cifra
leggermente diversa, 500 euro, volevo capire la durata di questi
mutui e per quanto tempo dovevamo prevedere di poter usufruire
degli interventi statali, cioè se si chiude con il 2009 o se il
mutuo è decennale, ventennale, e qual è il piano di ammortamento,
cioè se è a rata fissa o se vi è una previsione di aumento o
diminuzione di questo tipo di entrate.
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Per quanto riguarda il discorso della
legge n. 482/1999, sono finanziamenti che vengono attribuiti in
base a progetti presentati al dipartimento competente e abbiamo
ottenuto questi finanziamenti, che sono stati destinati già in
parte agli sportelli linguistici. Sono destinati in base alla legge
al francoprovenzale, alle parlate germaniche e al francese, abbiamo
di recente ottenuto un altro finanziamento legato alla
valorizzazione del francoprovenzale e stiamo ragionando per un
futuro utilizzo, perché non tutti i progetti vengono finanziati: ad
esempio, le pubblicazioni raramente accedono a questi
finanziamenti, mentre altre tipologie - ad esempio, gli sportelli
linguistici - vi accedono.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Ovviamente questi sono quelli che
vengono utilizzati dal "BREL", quindi c'è la previsione, noi
mettiamo quello in bilancio, poi ci sono le misure che devono
essere compatibili, come ha detto l'Assessore Viérin, alle
iniziative, quindi non tutto è finanziabile.
Per quanto attiene la domanda sul capitolo 4820, abbiamo la
restituzione semestrale dei mutui che abbiamo contratto negli anni
per la ricostruzione, quindi abbiamo una previsione pluriennale -
mi pare che i mutui siano ventennali - di copertura della quota
interessi e capitale che periodicamente abbiamo dallo Stato. È
chiaro che questo ragionamento, collega Sandri, è bene riprenderlo,
ma ormai sono anni che approviamo dei bilanci con queste cose;
concordo con lei che ogni tanto è bene fare dei ripassi, perché uno
non si ricorda cosa ha approvato l'anno prima, ma le assicuro che
anche i bilanci passati che lei ha approvato contenevano tali
quote.
Presidente
- Pagina 18.
La parola al Consigliere Sandri.
Sandri (GV-DS-PSE)
- Pagina 18, Assessore, facciamo un
ripasso su Emarèse, capitolo 4830...
Squarzino
(fuori microfono)
- ... mi hai rubato la
domanda...
Sandri (GV-DS-PSE)
- ... mi consenta, ma ho un punto in
più, quindi ho un privilegio di iniziare questo discorso perché ho
fatto la tesi di laurea sulla cava di amianto di Emarèse, ci sono
andato sovente perché ho fatto uno studio sulla mortalità in tale
Comune dal 1945 al 1975 per capire l'influenza dell'amianto sulla
popolazione. Sono quindi particolarmente attento su questo capitolo
e volevo capire dal punto di vista del finanziamento... vedo che
c'è una copertura fissa di 207.500 euro, più o meno simile anche
per il 2007-2008-2009. Tenuto conto che la bonifica di Emarèse è un
problema complicato, volevo sapere tale disposizione finanziaria
fino a quando è prevista, cioè se la legge nazionale ha dei limiti
di tempo o se è una cosa che per adesso ha un senso definito e se
rispetto ai capitoli di spesa per cui vedo che è vincolata... se ci
sono previsioni che si mantengono questo tipo di risorse per fare
gli investimenti necessari.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Qui è giusto fare un ripasso, abbiamo
un fondo dello Stato che è introdotto per pagare un mutuo, che
scade nel 2021, che abbiamo contratto con la "Depfa Deutsche"...
abbia pazienza, non ho finito il corso di inglese e devo iniziare
quello di tedesco, comunque la sede di Roma per l'operazione di
bonifica... quindi è riconducibile a un decreto del Ministero
dell'ambiente del 2001 per informazione al Consigliere Sandri... e
noi troveremo questa quota interessi fino al 2021. Il mutuo era di
2.693.868 euro, quindi lei ritroverà i capitoli di spesa per questi
fondi che sono il 69223 e il 69224.... mi sono sbagliato 69293 e
69294, entrambi i capitoli sono riconducibili a quei rimborsi. Il
69293 è la quota interessi, mentre il 69294 è la quota capitale, ma
entrambi vanno fino al 2021, quando avremo approvato questo
bilancio credo che il mutuo sarà estinto...
Presidente
- Pagina 19. Pagina 20.
La parola al Consigliere Frassy.
Frassy (CdL)
- Sulla pagina 20, capitolo 5515, vi è il
finanziamento di una vecchia legge che peraltro è sempre
semioperativa in materia di attività formative dell'apprendistato,
che è la famosa "legge Treu", n. 196/1997; successivamente è stato
emanato in attuazione della "legge Biagi" il decreto legislativo n.
276/2003, che ha istituito ben 3 tipologie di apprendistato.
L'Assessore La Torre sa che l'Amministrazione regionale,
nell'ambito delle sue competenze in materia di formazione e in
particolare di formazione nell'ambito dei contratti di
apprendistato, ha istituito un meccanismo di formazione transitorio
sperimentale, perché l'Assessore ha più volte annunciato come
imminente la legge sulla formazione dell'apprendistato, ma di
questa legge... se non se lo ricorda, vada a vedere le sue
dichiarazioni, nel senso che state operando in via provvisoria e
sperimentale in materia di formazione dell'apprendistato. Se lei è
stupito, io mi stupisco 2 volte che lei sia stupito...
(interruzione dell'Assessore La Torre, fuori
microfono)
... sarà la Presidenza della Regione o forse il Consigliere
delegato, perché sulla materia del lavoro avete tripartito le
competenze, perciò noi dal fronte dell'opposizione perdiamo qualche
"filone", per cui una volta erano incentrate sull'Assessorato delle
attività produttive, poi le avete divise con la Presidenza del
Consiglio, adesso le avete decentrate a un Consigliere delegato -
il collega Marco Viérin -, non so se poi potremo fare le
interrogazioni e le interpellanze al Consigliere delegato o se
dovremo fare le interpellanze all'Assessore, che, non avendo le
deleghe, non ha più titolo per rispondere e, in virtù del fatto che
la Giunta è un organismo collegiale, risponderà il Presidente della
Regione che può rispondere in nome e per conto di tutti.
Tornando alla sostanza del problema, non so chi farà questa
legge, ma mettetevi d'accordo, perché noi la presentiamo e quanto
meno innescheremo la discussione. La cosa curiosa è che
nell'assestato avevamo 1.032.000 euro per la formazione, oggi le
aziende sono tenute a fare formazione sia applicando le nuove
previsioni dell'apprendistato, ex decreto legislativo n. 276/2003,
sia nei casi in cui non possono applicare questa previsione - e ce
ne sono -, in virtù della legge n. 196/1997, devono comunque fare
la formazione. Mi domando per quale motivo - motivo che ovviamente
non dipende dall'Amministrazione regionale, perché il finanziamento
deriva da una legge statale - non vi sono più previsioni di
finanziamenti statali in materia di attività formative nei
contratti di apprendistato. Vorrei capire se il problema è stato
recepito in termini finanziari dicendo che non c'è finanziamento,
dunque depenniamo, o se sono stati fatti dei ragionamenti
nell'ambito delle politiche formative del lavoro.
Presidente
- La parola al Consigliere Bortot.
Bortot (Arc-VA)
- A pagina 20, capitolo 5528, "Fondi per
l'attuazione del programma di azioni innovative denominato
"Vinces"", se l'Assessore potesse illustrare cosa è stato
effettuato e quello che si doveva effettuare e come mai, a parte i
finanziamenti statali, non è previsto negli altri capitoli di
spesa. Faccio riferimento al fatto che a Saint-Barthélemy si era
deciso di attuare una stazione di questo programma, so che è stata
attuata a Valtournenche, non capisco perché questa cosa non è
andata avanti.
Presidente
- La parola al Presidente della Regione,
Caveri.
Caveri (UV)
- Questa voce si riferisce esclusivamente al
trasferimento di fondi statali, per quel che riguarda la normativa,
le assicuro che miglioreremo e ci attiveremo per questo.
Presidente
- Pagina 21.
La parola al Consigliere Vicquéry.
Vicquéry (UV)
- J'ai demandé la parole pour demander une
suspension des travaux et une convocation des Chefs de groupe pour
organiser les travaux d'aujourd'hui et de demain.
Président
- Le Conseil est suspendu pendant 10 minutes et
une convocation des Chefs de groupe est convoquée dans la salle des
Commissions.
La séance est suspendue de 11 heures 19 jusqu'à 12 heures
58.
Presidente
- Riprendiamo i lavori per chiuderli, la
prossima volta che vi dico che sospendiamo per 10 minuti siete
autorizzati a "tirarmi le orecchie"... Il Consiglio è riconvocato
alle ore 15,30.
La seduta è tolta.
---
La séance se termine à 12 heures 58.
