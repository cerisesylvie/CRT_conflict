Classificazione
SPORT E TEMPO LIBERO
Infrastrutture ricreativo-sportive


Resoconto integrale del dibattito dell'aula
Oggetto del Consiglio n. 1512 del 25 luglio 1995 - Resoconto
SEDUTA POMERIDIANA DEL 26 LUGLIO 1995
OGGETTO N. 1512/X Approvazione del programma di interventi per
la realizzazione di infrastrutture ricreativo-sportive ai sensi
della legge regionale 7 agosto 1986, n. 45.
Deliberazione Il Consiglio
Vista la legge regionale 17 agosto 1986, n. 45, concernente:
"Interventi per la realizzazione di infrastrutture
ricreativo-sportive";
Visti i disposti di cui all'articolo 2 della citata legge i
quali prevedono che gli interventi vengano attuati mediante un
piano pluriennale a scorrimento da aggiornarsi annualmente con
deliberazione del Consiglio regionale su proposta della Giunta;
Tenuto conto della situazione socio demografica e territoriale
della Regione in relazione alle esigenze attuali e prospettiche di
sviluppo del turismo;
Visto il programma di interventi per la realizzazione di
infrastrutture ricreativo-sportive approvato e aggiornato con le
deliberazioni consiliari n. 2641/VIII in data 26 febbraio 1987, n.
2716/VIII in data 18 marzo 1987, n. 3774/VIII in data 9 maggio
1988, n. 784/IX in data 25 ottobre 1989, n. 2396/IX in data 12
luglio 1991 e n. 4196/IX in data 16 febbraio 1993;
Ritenuto opportuno provvedere alla ridefinizione dell'intero
programma in funzione della necessità di stralciare le opere fino
ad oggi eseguite o in corso di completamento e quelle la cui
realizzazione non appare oggi possibile (crossdromo in Allein,
ristrutturazione pista di bob a Breuil, complesso polifunzionale ad
Ayas, eccetera);
Ritenuto altresì opportuno stralciare provvisoriamente dal nuovo
programma le opere i cui contenuti tecnici, economici e funzionali
sono ancora in corso di definizione da parte dei comuni proponenti
e che pertanto non hanno carattere di immediata realizzabilità o
per i quali comunque non è previsto a tempi brevi l'avvio degli
investimenti (impianto coperto per gli sport del ghiaccio a
Gressoney-La-Trinité, pista di slalom a Gressoney-La-Trinuté, area
verde attrezzata a servizio del Castello di Issogne, struttura
polivalente e di servizio alla pista di fondo a Rhêmes-Notre-Dame,
complesso poliportivo a Saint-Christophe, impianto coperto per gli
sport del ghiaccio a Breuil, impianto coperto per gli sport
tradizionali a La-Salle, eccetera);
Vista l'allegata proposta di programma di interventi per la
realizzazione di infrastrutture ricreativo-sportive, ai sensi della
legge regionale 7 agosto 1986, n. 45, appositamente predisposta in
conformità agli indirizzi di cui sopra;
Tenuto conto che gli interventi contenuti nella suddetta
proposta risultano compatibili con le risorse finanziarie iscritte
nel bilancio pluriennale 1994-1996 e con le risorse previste per i
futuri bilanci regionali, visti anche gli aiuti finanziari messi a
disposizione della Regione e degli enti pubblici locali regionali
dall'Istituto per il Credito Sportivo con la convenzione stipulata
nel mese di maggio 1994;
Visto il parere favorevole rilasciato dal Dirigente dell'Ufficio
regionale per il turismo, dell'Assessorato del turismo, sport e
beni culturali, ai sensi del combinato disposto dell'articolo 72
della legge regionale n. 3/1956 e successive modificazioni, e
dell'articolo 21 della legge regionale n. 18/1980 e successive
modificazioni, in ordine alla legittimità della presente
deliberazione;
Visto il parere della V Commissione consiliare permanente;
Delibera
1) di approvare l'allegato programma di interventi per la
realizzazione di infrastrutture ricreativo-sportive, ai sensi della
legge regionale 7 agosto 1986, n. 45;
2) di dare atto che il presente programma, salvo quanto previsto
dallo stesso, sostituisce i programmi di interventi per la
realizzazione di infrastrutture ricreativo-sportive, approvato e
aggiornato con le deliberazioni consiliari n. 2641/VIII in data 26
febbraio 1987, n. 2716/VIII in data 18 marzo 1987, n. 3774/VIII in
data 9 maggio 1988, n. 784/IX in data 25 ottobre 1989, n. 2396/IX
in data 12 luglio 1991 e n. 4196/IX in data 16 febbraio 1993;
3) di sottoporre la presente deliberazione al controllo della
Commissione di Coordinamento per la Valle d'Aosta, ai sensi e per
gli effetti dell'articolo 8, lettera b, del decreto legislativo 22
aprile 1994, n. 320.
Programma di interventi
(...omissis...)
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) La proposta di programma che giunge in Consiglio è
il documento che recepisce quanto previsto dalla legge regionale n.
45, vale a dire le proposte e le osservazioni formulate dai comuni,
loro consorzi, le comunità montane, inerenti alla realizzazione di
impianti ed infrastrutture ricreativo-sportive.
Tali proposte vengono inserite nel rispetto degli obiettivi e
dei criteri che ispirarono i programmi di intervento negli anni
passati, compiendo uno sforzo notevole nella direzione di garantire
il più possibile un piano funzionale alle esigenze e realizzabile
con le risorse economiche disponibili.
Per la realizzazione del programma è previsto infatti il ricorso
alle seguenti risorse finanziarie: al capitolo di spesa 64820 per
le opere di livello regionale, al capitolo 62540 per le opere di
livello comunale o intercomunale alle disponibilità concedibili
dall'Istituto per il credito sportivo, 50 miliardi, sulla base
della convenzione siglata con il CONI e che possono far fronte sia
per la realizzazione delle opere a livello regionale, per cui è
stato istituito un capitolo specifico, il 64821, sia per le opere a
livello comunale o intercomunale.
In base alle disponibilità attuali delle risorse finanziarie è
stato predisposto un programma di interventi a medio termine, vale
a dire dal 1996 al 2001, un programma che tende a pianificare su
tutto il territorio della regione la creazione di nuovi impianti
sportivi, inserendo una griglia che pone alcuni principi, che
permettono di lavorare sia su una scala di priorità, che diventa
molto poco discrezionale, ma che tende ad esprimere in modo
completo quei principi di base rispetto ai quali si concretizza la
filosofia della realizzazione di questi impianti sportivi,
necessari per permettere una giusta, adeguata e concreta
possibilità da parte di tutti i cittadini valdostani di poter
praticare lo sport in strutture adeguate e funzionali.
Si tende, attraverso il meccanismo di premio, sia in termini di
tempi che di misura dell'intervento, un 20 percento in più, a
premiare l'accorpamento di più comuni sulle iniziative, per far sì
che siano meglio utilizzate le stesse strutture e più facilmente
gestite. Certamente le schede allegate e i dati stessi possono
essere suscettibili di variazione in funzione di eventuali
difficoltà che dovessero insorgere nell'attuazione dei singoli
progetti e con riferimento ai finanziamenti destinati agli enti
locali, anche in funzione dell'eventuale possibile rinuncia alla
realizzazione di parte degli investimenti.
Per quanto riguarda la realizzazione delle opere regionali la
capacità di far fronte alla spesa deriva dalla disponibilità minima
attesa nel periodo di riferimento, tenuto conto anche della
possibilità di poter accedere ai finanziamenti dell'Istituto per il
credito sportivo.
Sono finanziabili, in aggiunta, i seguenti interventi: la
realizzazione all'allestimento di aree- gioco bimbi per un limite
di spesa di 30 milioni; le spese di prima attrezzatura ed
arredamento per gli impianti sportivi di nuova realizzazione, nei
limiti di impegno di spesa di 60 milioni; le opere di adeguamento
degli impianti sportivi alle normative vigenti nonché gli
interventi di manutenzione straordinaria, da realizzarsi a seguito
di danni subiti in occasione di eventi calamitosi nei limiti di
impegno di spesa di 200 milioni.
Questa è la illustrazione della filosofia, che ha ispirato la
predisposizione di questo programma. Occorre altresì rilevare che
si è provveduto a stralciare provvisoriamente dal nuovo programma
le opere i cui contenuti tecnici, economici e funzionali sono
ancora in corso di definizione da parte dei comuni proponenti, e
che pertanto non hanno carattere di immediata realizzabilità, o per
i quali comunque non è previsto a tempi brevi l'avvio degli
investimenti. Qui ci sono alcuni esempi di impianto coperto per la
scuola per gli sport del ghiaccio a Gressoney-La-Trinité, la pista
di slalom a Gressoney-La-Trinité, l'area verde attrezzata a
servizio del Castello di Issogne, la struttura polivalente e di
servizio alla pista di fondo Rhêmes-Notre-Dame, il complesso
polisportivo a Saint-Christophe, l'impianto coperto per gli sport
del ghiaccio a Breuil, l'impianto coperto per gli sport
tradizionali a La Salle ed altri.
Presidente E' aperta la discussione generale. Ha chiesto la
parola il Consigliere Piccolo.
Piccolo (ADP-PRI-Ind) Chiedo scusa ai colleghi, ma vorrei
riproporre quanto già proposto in Commissione relativamente alla
richiesta di inserimento nel piano a livello regionale della
infrastruttura del campo sportivo di calcio "Brunod", che ha una
sua lunga storia che cercherò di sintetizzare il più possibile,
anche per dare le motivazioni per cui faccio la richiesta di
inserimento come emendamento all'elenco delle opere a livello
regionale.
La ristrutturazione del campo sportivo di Châtillon era stata
proposta al Ministero del turismo in occasione dell'ultimo
campionato del mondo di calcio; richiesta di finanziamento che era
stata inoltrata sia al CONI che all'Amministrazione regionale, anzi
quest'ultima aveva accettato ed inserito nel piano di
infrastrutture ricreative e sportive del 1993, ai sensi della legge
n. 45.
Il finanziamento richiesto al Ministero del turismo era stato
accettato e prevedeva un importo di 763 milioni, pari al 70
percento del costo preventivato del progetto di massima di 1,089
miliardi della ristrutturazione prevista da una prima
progettazione.
Detto finanziamento è stato di anno in anno procrastinato dal
Ministero, tanto da arrivare sino alla data odierna senza alcun
dato positivo, ricordando che inizialmente il sopracitato importo
era stato erogato a fondo perso e poi tramutato in mutuo da
contrarre normalmente con la Cassa Depositi e Prestiti con quote di
ammortamento, che tutti conosciamo, a totale carico del comune e ad
un tasso certamente non agevolato. Basti vedere la stessa
situazione che è capitata di recente al Comune di Champorcher, che
all'epoca aveva fatto la stessa richiesta.
Affinché si potessero utilizzare i fondi previsti dal Ministero,
occorreva che il progetto di ristrutturazione fosse comunque
omologato dal CONI, progettazione fatta dall'arch. Cometto, esperto
in progettazioni e fiduciario del CONI. Detto progetto, che dalla
sua proposta iniziale del Comune di Châtillon prevedeva una
ristrutturazione contenuta - come dicevo prima, di 1,088 miliardi -
veniva modificato integralmente proprio su indicazione del CONI e
portava un importo finale di 3,350 milioni, rispettando quindi
l'adeguamento alle normative vigenti relative agli impianti di
calcio e di atletica.
Quindi il Comune di Châtillon si è trovato a modificare la
proposta iniziale di parziale ristrutturazione con una più
completa, che prevedeva tribune, piste di atletica leggera e con
una serie di altre infrastrutture, ma con un importo dai costi
triplicati.
A questo punto, dopo varie peripezie burocratiche che non sto
qui a citare, l'Amministrazione regionale, concordando con il
Comune di Châtillon, è arrivata alla determinazione di accendere un
mutuo di 3,350 miliardi, attingendo alla legge n. 21/94, con un
esborso da parte dell'Amministrazione regionale al Comune di
Châtillon in venti anni per un totale di 8,750 miliardi, costo
complessivo, di cui a carico del Comune 1,742 miliardi e a carico
della Regione 6,968 miliardi.
Considerato che il Comune di Châtillon per quanto attiene la
parte di quota di ammortamento a suo carico, prevista nella
percentuale del 20 percento - 80 a carico della Regione - della
quota di ammortamento annuo, si trovava in serie difficoltà in
quanto detta quota ammontava ad un costo di lire 87 milioni annui e
che rischia di sfondare il tetto massimo di indebitamento del
Comune stesso, venivano chieste delucidazioni all'Amministrazione
regionale. Per le motivazioni sopra citate il Comune ha proposto
all'Assessore al turismo e all'Assessore alle finanze di valutare
la possibilità di ristrutturazione del campo sportivo, che venisse
considerata come opera di livello regionale.
La proposta avanzata ha motivazioni fondate, in quanto il campo
di calcio con pista atletica, richiesta più volte avanzata dalle
scuole e dalle associazioni sportive del comprensorio, potrebbe
oltre che soddisfare una utenza scolastica, fornire più spazi ad
una disciplina come l'atletica che ha dato e dà ancora ad oggi
risultati a livello internazionale.
Per quanto attiene la scuola, sono molte le manifestazioni di
interesse intercomunale, quali i giochi della gioventù e incontri
sportivi con altre realtà scolastiche nazionali ed estere,
favorendo così un incontro fra giovani di provenienza diversa.
Non occorre comunque dimenticare che detta struttura, assieme al
complesso sportivo di Grange e di Barme può interessare una realtà
di oltre 15mila residenti.
La proposta, quindi, dell'Amministrazione comunale di inserire
il campo sportivo, che andrebbe a completare il magnifico complesso
sportivo di Grange e di Barme, composto dal Palazzetto dello sport,
da due palestre, due campi di squash, campetto polivalente esterno,
due campi da tennis coperti, potrà offrire una piccola cittadella
sportiva oltre che alla utenza del comprensorio del Monte Cervino,
agli utenti della Casa da gioco di Saint-Vincent ed a una serie di
turisti che visitano la nostra Valle.
La validità della proposta e di quanto affermato dal Comune di
Châtillon ha una sua testimonianza: la scelta della Juventus, la
posizione invidiabile della struttura sportiva inserita in un
contesto naturale bellissimo: il Palazzetto dello sport, la scuola
alberghiera, il parco del Castello Gamba di oltre 40mila metri
quadrati, lo stesso Castello, strutture che hanno convinto la
Juventus a scegliere questa nostra località, proprio grazie alla
completezza delle infrastrutture ricreativo-sportive e soprattutto
per la tranquillità della zona, posta alla confluenza della vallata
del Cervino e nelle vicinanze della più nota Saint-Vincent.
La proposta del Comune di Châtillon - che è anche condivisa
dall'Assessore al turismo - è più che motivata, sia sotto il
profilo della economicità della spesa - lire 3,5 miliardi contro
8,7 miliardi nell'arco dei venti anni - sia per la sua proposta
vista sotto il profilo sportivo e in particolare turistico, sia
locale che comprensoriale, e ricordando ai colleghi che la Juventus
ha firmato una convenzione per oltre tre anni.
Oggi è la Juventus ad inaugurare il nuovo complesso sportivo,
ancora monco della ristrutturazione del campo sportivo e della
pista atletica annessa; domani sicuramente, considerato l'alto
richiamo nazionale ed internazionale della compagine juventina,
potranno essere altre équipes sportive di altre discipline come
l'atletica, lo stesso sci durante il periodo estivo per gli
allenamenti, ad utilizzare il complesso. É un richiamo non solo
sportivo, ma turistico, sia per la zona, che per l'intera Valle
d'Aosta.
Per queste motivazioni chiederei all'Assessore e al Consiglio se
è possibile inserire la struttura del campo sportivo "Brunod" nel
contesto delle opere a livello regionale.
Presidente Ha chiesto la parola il Consigliere Collé.
Collé (PpVA) Per chiedere alcune delucidazioni all'Assessore e
per fare altrettante richieste.
Ho visto che nella premessa della delibera sono stati stralciati
alcuni obiettivi che in questi anni, dal 1988 in poi, erano
presenti sul programma della legge n. 45, e sono stati stralciati
in parte perché non realizzabili nell'immediato o per altre
motivazioni economiche o di altra natura. Volevo sapere
dall'Assessore, a proposito del campo da golf di Fénis, a che punto
era l'iter, se i proprietari avevano dato un okay definitivo e se
quindi si pensa realmente di realizzare questa importante opera, di
grosse dimensioni anche a livello economico.
Per quanto riguarda invece la situazione di alcune piste di
fondo, nel 1988, nel primo aggiornamento che è stato fatto alla
legge, venivano inserite fra le opere a livello regionale le piste
di fondo dell'alta valle del Gran San Bernardo, di Bionaz, di
Rhêmes e di Gressoney. Nel programma che oggi ci viene proposto
tutte e quattro queste piste di fondo vengono completamente tolte
dagli interventi regionali e solo quella di Gressoney passa a
livello comunale. Volevo far presente all'Assessore che intanto
questi comuni, da quando le piste di fondo sono state inserite nel
programma, di conseguenza si sono comportati, e di conseguenza
hanno fatto i loro programmi e i loro bilanci, e lei sa benissimo
che le piccole realtà comunali hanno grosse difficoltà a reperire i
denari necessari affinché queste opere terminino. Volevo chiedere
all'Assessore le motivazioni per cui non sono state inserite come
dovrebbero, anche perché su tutte e quattro queste piste esiste un
iter fra comune e Regione, e senza che questi ne fossero stati
avvisati si sono visti esclusi da questo elenco. Quindi, chiediamo
le motivazioni e soprattutto chiediamo all'Assessore di fare uno
sforzo affinché queste piste vengano nuovamente messe fra le opere
regionali.
Mi sono informato, per quanto riguarda la pista dell'alta valle
del Gran San Bernardo; questa è in fase di ultimazione e credo che
giaccia all'Assessorato una richiesta per l'ultimazione di alcuni
punti e di un sottopasso e credo che l'importo non sarebbe
superiore al miliardo. Per quanto riguarda il Comune di Bionaz
esiste una domanda per un poligono di tiro per il biathlon; il
Comune di Rhêmes non ha fatto ancora la domanda alla Regione,
comunque ha già da tempo dato incarico ad un tecnico per continuare
la pista di fondo esistente di ulteriori 6 km. Invece Gressoney
credo abbia intenzione di fare il foyer de ski de fond, eccetera,
di cui ha già le progettazioni, ma gli uffici dell'Assessorato al
turismo gli avevano chiesto se poteva andare bene il discorso a
livello comunale, facendo poi il Comune un ulteriore mutuo con il
credito sportivo. Il Comune di Gressoney non aveva mai usufruito di
questa legge, quindi non era neppure a conoscenza della differenza
fra opere a livello regionale e opere a livello comunale.
Un'altra domanda che rivolgo all'Assessore riguarda il discorso
della pista di bob di Cervinia. Nel 1991 è stata fatta una
delibera, che fu votata da tutto il Consiglio regionale, a parte
Riccarand, in cui si diceva: "Delibera di effettuare tutte le opere
di miglioramento e completamento della pista naturale di bob di
Breuil Cervinia prima dello svolgimento dei campionati eccetera,
effettuare uno studio di fattibilità, verificare la disponibilità
con il CONI per concorrere alle spese... ", eccetera.
Per quel poco che mi ricordo, non facendo parte di questa
Assemblea, so che i costi erano notevoli - intorno ai 20 miliardi -
e questa ipotesi non era stata accettata. Mi risulta che
successivamente, già con questa Giunta, siano state fatte altre
proposte di un importo economico sicuramente inferiore. Volevo
chiedere se da parte dell'Amministrazione regionale si abbandona
definitivamente quella che era l'ipotesi di una ristrutturazione
alla pista di bob, anche di piccole dimensioni ma che comunque ne
consenta la fruizione, oppure se l'Amministrazione intende
abbandonare questa ipotesi.
Un'altra domanda è relativa al foyer de ski de fond di Rhêmes,
che era presente fino all'anno scorso e non lo trovo più in questo
programma: volevo conoscere le motivazioni.
A pagina 3 del deliberato, e l'Assessore lo ricordava prima, si
dice che in via generale sono finanziabili in aggiunta alle opere
specificate previste e descritte in programma i seguenti
interventi: la realizzazione o l'allestimento di aree-gioco bimbi,
nel limite di impegno di spesa di 30 milioni; volevo sapere
dall'Assessore se ritiene che questa cifra sia congrua. Credo che
avremo delle difficoltà, perché 30 milioni sono pochini; comunque
chiedo all'Assessore cosa mi può dire.
Altra domanda dello stesso tenore: si parla di spese di prima
attrezzatura e arredamento per gli impianti sportivi di nuova
realizzazione, nel limite di impegno di 60 milioni; anche qui
sappiamo quali sono i costi e credo che questa cifra sia un po'
bassa.
La terza rilevazione è nell'ultima parte, che parla della
realizzazione dei locali di ristoro, sempre in queste strutture,
fino ad un limite massimo di superficie di 50 metri quadrati. Ho
visto le strutture che sono state aperte in questi tempi, e credo
che i locali di ristoro siano tutti superiori ai 50 metri. Chiedo
come mai si è voluto restringere così, e se non è possibile fare
una modifica.
L'ultima domanda è a proposito del Palazzetto dello sport di
Aosta. Ho visto che sono stati impegnati per il 1995 cinquanta
milioni; vorrei sapere se la progettazione è già stata eseguita, se
il Comune ha già dato l'okay. Vorrei capire questi 50 milioni del
1995 a cosa serviranno e i tempi di realizzazione.
Presidente Ha chiesto la parola il Consigliere Tibaldi.
Tibaldi (LN) Sarò decisamente più breve e cercherò di essere più
generale nell'intervento.
Esprimo la mia personale opinione in senso positivo nei
confronti di questo documento programmatico, perché i propositi in
esso contenuti sono senz'altro degni del massimo apprezzamento.
Perlomeno mi risulta che sia la prima volta che la Regione non si
limita ad enunciare in senso alfabetico per i comuni i singoli
interventi che intende realizzare, ma ha predisposto nell'allegato
A uno schema di criteri, ove vengono previste delle priorità e
quindi vengono qualificati gli interventi di maggiore importanza,
gli altri di minore importanza, che possono essere realizzati sul
territorio regionale. I criteri sono elencati in quattro classi e
in base alla tipologia si dà giustamente prima spazio al
completamento di interventi che sono già iniziati, ed altrettanto
giustamente si cerca di mettere in fondo alla classifica le nuove
realizzazioni.
Secondo me, un punto qualificante, in cui rilevo una novità, è
anche quello dove, sempre facendo riferimento ai criteri, e in
particolare alla provenienza e ai livelli di copertura delle spese
a carico degli enti, vengono privilegiate le risorse proprie delle
comunità montane, di gruppi di comuni ed i loro consorzi, evitando
di mettere in competizione i singoli comuni e cercando di accorpare
interventi di un certo rilievo in aree sovracomunali.
Questo è un personale apprezzamento che mi sembra di poter fare
all'Assessore. Non penso che si tratti, come diceva Agnesod, di un
vincolo alla sua discrezionalità di intervento; viene semplicemente
delimitata l'area entro cui egli può operare.
Su questo pezzo di carta ci sono tanti buoni propositi; mi
auguro che questo piano triennale possa arrivare a completamento
nella sua maggior parte.
Formulo un auspicio, e nello stesso tempo questo auspicio
potrebbe essere commutato in un quesito all'Assessore, visto che
siamo in tema di dibattito. Ci sono tante opere di livello
regionale che sono di notevole rilievo; veniva citato prima il
Palazzetto del turismo e dello sport ad Aosta, una struttura
polifunzionale per attività di atletica e attività di palestra, che
sono state lungamente penalizzate finora. Ed ancora, un complesso
tennistico sempre ad Aosta, un campo di golf sul quale sono state
avanzate già in precedenza delle domande di chiarimento, ed un
complesso per l'equitazione.
L'importante è che non solo si costruiscono queste
infrastrutture di tipo sportivo, ma si cerchi di perseguire anche
quella che è l'omologazione, per costituire un veicolo di
promozione della immagine della Valle d'Aosta, richiamando
competizioni ad alto livello, sia nazionale che internazionale.
Penso che l'Assessore, la stessa Giunta, debbano essere
sensibili a questa richiesta, perché bene o male ci siamo resi
conto con la presenza della Juventus, ma possiamo anche farlo con
tante altre iniziative di carattere sportivo, di quanto sia
importante promuovere l'immagine della Valle d'Aosta con la pratica
di qualsiasi sport. Quindi la sensibilità dell'Amministrazione
verso questa omologazione fatta dagli organi competenti deve
senz'altro esserci.
Sarebbe drammatico ricadere, come già è successo in passato, in
realizzazioni di opere che per pochi centimetri non sono state
omologate e che quindi non possono essere sfruttate per
competizioni sportive traducendosi, in definitiva, in ingenti spese
pubbliche per un utilizzo che è limitato e rivolto ad una utenza
ristretta, senza poter avere uno sfogo più professionistico e di
maggior utilità e valore per tutti quanti.
Per concludere, penso che la richiesta avanzata su Châtillon
abbia una certa priorità; e prioritaria perché si tratterebbe di un
completamento di un iter burocratico che è già stato avviato da
tempo, di cui sarebbe un peccato disperdere le risorse, le energie
e le potenzialità che sono state finora utilizzate. Naturalmente mi
associo a quanto richiesto dal Consigliere Piccolo.
Presidente Ha chiesto la parola il Consigliere Voyat.
Voyat (UV) Chiedo all'Assessore se può vedere nei suoi cassetti,
ci dovrebbe essere una legge già preparata circa un anno e mezzo
fa, in cui si prevede la possibilità di intervenire anche presso
privati per la costruzione di piccoli impianti sportivi.
Dico questo perché è evidente che non si può parlare di piscine
o di campi da tennis, ma piccoli campi da golf oppure campi da
tennis oppure campi da bocce possono essere fatti anche da privati,
sollevando i comuni da quelle che sono pressioni della popolazione
a fare queste infrastrutture. Occorre tenere in considerazione che
gran parte di queste strutture che vengono fatte dai comuni vengono
date in gestione a privati, con nel 90 percento dei casi una
manutenzione non idonea delle stesse e quindi con un peso economico
per l'ente pubblico.
Detto questo, ricordo che circa due anni fa era stata fatta una
riunione fra il Sindaco di Aosta ed i Sindaci del circondario di
Aosta per vedere una certa programmazione di strutture sportive da
fare, in modo che non in tutti i comuni vengano fatte certe opere
che poi hanno difficoltà a funzionare, ma per vedere di scegliere
in quale comune fare certi interventi. Ad esempio, ho visto che è
stata mantenuta la questione del palet al Comune di Gressan, ma che
non è stata tenuta in considerazione una indicazione venuta fuori a
quel momento riguardante il grande centro per il tennis.
Cioè, dal momento che Saint-Christophe rinunciava alle bocce, il
centro tennistico, che doveva essere fatto ad Aosta o a Gressan al
limite con un collegamento sulla Dora - ora naturalmente ci
vorrebbe un passaggio sotto l'autostrada - si sarebbe dovuto
costruire a Saint-Christophe, visto che quel Comune ha le aree e
non può adibirle ad altro uso. Invece in altri comuni, come ad
esempio Aosta, può anche darsi che se vengono realizzate tutte
queste opere, ci sia difficoltà a reperire le aree.
Una cosa che porto solo alla discussione, senza peraltro
presentare oggi degli emendamenti, riguarda quello che qui viene
descritto ampiamente come ristrutturazione dello stadio del
ghiaccio: 2,650 miliardi. Bisogna tenere in considerazione che
questo era un discorso valido fino a qualche mese fa, ma che oggi
senz'altro può essere lasciato a maturare, sia perché non sappiamo
che fine farà la squadra di serie A di hockey su ghiaccio, sia
perché a questo punto, piuttosto che spendere questi soldi per il
solo adeguamento della vecchia struttura, sarebbe meglio al punto 1
della realizzazione del Palazzetto del turismo e dello sport fare
un palazzetto a doppio uso, così come fatto correntemente in tutti
i nuovi palazzi dello sport che vengono fatti in Italia e in
Europa.
Queste sono delle osservazioni che dovranno essere valutate
dall'Assessorato e dalla Giunta, ma ritengo che valga la spesa di
continuare il lavoro che era stato iniziato di confrontazione fra i
vari Sindaci, quello di Aosta e quelli del circondario, per vedere
se alcune di queste opere non possono essere spostate su territori
di comuni che hanno già la disponibilità delle aree, e nello stesso
tempo per non centuplicare queste strutture.
Presidente Ha chiesto la parola il Consigliere Squarzino
Secondina per mozione d'ordine.
Squarzino (VA) Chiedo che vengano chiariti i termini del nostro
orario, di come vogliamo procedere con i lavori. Per le 21 alcuni
di noi hanno piacere di andare alla manifestazione, ma prima credo
sia utile ed opportuno che votiamo questa risoluzione, per cui
vorrei capire come vogliamo procedere: se finiamo stasera, andando
avanti ad oltranza, oppure se torniamo domani mattina.
Presidente O chiudiamo alle venti, oppure, visto i punti che
abbiamo su cui c'è sostanziale accordo, potremmo andare avanti ad
oltranza e chiudere i lavori stasera. Ancora sono le venti,
eventualmente vediamo nel corso dei lavori. Ha chiesto la parola il
Consigliere Collé.
Collé (PpVA) Solo per dire che presenterò degli emendamenti,
adesso aspetto delle risposte dall'Assessore e probabilmente non ce
ne sarà bisogno; li presento, e poi vediamo in base alla risposta
dell'Assessore se li ritirerò o meno.
Presidente Vi sono altri che intendono intervenire in sede di
discussione generale? Se nessuno chiede la parola, dichiaro chiusa
la discussione generale. Ha chiesto la parola l'Assessore al
turismo, sport e beni culturali, Agnesod.
Agnesod (UV) Credo che valga la pena anzitutto risottolineare
quella che è stata la ricerca di equilibrio tra la spesa, il
rapporto che tiene conto della capacità di spesa complessiva che
esiste attraverso quello che è previsto nel capitolo e quelli che
sono gli interventi attraverso il Credito sportivo, e quelli che
sono gli interventi previsti. Pertanto è stato inserito solo quello
che è possibile realizzare, e questo limita introduzioni
dell'ultimo momento. Credo questo sia un discorso generale, che
vale sia per le proposte che aveva fatto Piccolo che per quelle
avanzate da Collé.
Ci sono poi, entrando nel merito degli interventi, alcune
considerazioni da fare. Anche sulle opere occorre fare, attraverso
incontri con il comune e con le comunità montane a livello di
consorzi intercomunali, una valutazione di quelli che possono
essere gli utilizzi di questi impianti. L'emendamento proposto da
Piccolo chiedo che venga sospeso; per il momento ritengo che valga
la pena soprassedere su questa richiesta, tenuto conto anche che
questa opera ha già un suo finanziamento in corso, quindi non è
nella condizione in cui non esiste possibilità di
finanziamento.
Per quanto riguarda le osservazioni fatte dal Consigliere Collé
per le piste di fondo, bisogna dire che le opere che sono state
introdotte nei passati programmi, quelle che sono state concluse,
non si inseriscono più. La classificazione delle piste a livello
regionale è una cosa diversa dall'inserimento in questo programma a
livello regionale; sono due cose distinte che non hanno niente a
che vedere. Quindi, per quanto riguarda i finanziamenti e la
classificazione delle piste rispetto all'intervento, in questo
elenco sono due cose distinte.
Alcuni interventi non sono stati inseriti, perché non sono stati
chiesti dai comuni; quindi sono delle richieste che sono state
fatte a livello di ipotesi, magari alcune sono rimaste ferme -
adesso vado ad elencare i casi - a livello comunale e non sono
state presentate alla Regione.
Per quanto riguarda il discorso del progetto dei due ponti e del
sottopasso della pista di Saint-Oyen, della spesa complessiva di
550 milioni, è arrivato quando questa delibera aveva già avviato il
suo iter; nel 1996 quando ci sarà il bilancio nuovo in corso,
potremo anche rivedere questo discorso perché ci sono delle spese
previste in questo piano che non verranno effettuate. Mi riallaccio
al discorso del golf, dove ci sono 20 miliardi previsti per il
campo da golf; in questo momento abbiamo la copertura del 70
percento dell'adesione dei proprietari e siamo in una situazione
ancora non ultimata. Quindi la possibilità di rivedere il programma
esiste, in questo momento abbiamo preparato un elenco finanziabile
e non andrei ad introdurre nuovi emendamenti, in quanto
porterebbero degli scompensi rispetto a quelle che sono le
previsioni di spesa e quindi la realizzabilità delle strutture
stesse.
Per quanto riguarda la pista di bob, la richiesta del comune non
c'è; o comunale o intercomunale, comunque l'attivazione prevista
dalla legge n. 45 deve venire da parte dell'ente locale. Credo che
sul bob varrà la pena, come per altre strutture, di fare una
valutazione con il comune, anche se ci sono delle indicazioni che
non sono sicuramente favorevoli per quanto riguarda la perizia
geologica del territorio.
Ci sono dei problemi soprattutto nella parte alta della pista,
ci sono dei problemi di utilizzo successivo e questo abbiamo avuto
modo di confrontarlo in un recente incontro che abbiamo avuto con
la Federazione italiana sport invernali a Milano, alla presenza dei
rappresentanti del Bob Club di Cervinia, dell'Amministrazione
comunale di Cervinia e del Presidente della Fisi, Valentino, in cui
sono stati esaminati questi problemi ed è stato anche evidenziato
che esistono attualmente nel mondo dodici piste omologate per gare
di coppa del mondo. Le gare previste sono sei, quindi ben sei piste
non avranno la gara di coppa del mondo. Noi, preparando una pista
nuova, andremo ad aggiungere la tredicesima pista con sei gare
previste in calendario. Questa è la situazione. Ciò non significa
che escludiamo questo tipo di intervento, però bisogna valutarlo
bene fino in fondo per capire se ci sarà il tornaconto.
Per quanto riguarda i 30 milioni e i 60 milioni, sicuramente
sono pochi ma si tratta di piccoli interventi; non sono interventi
sostanziali perché per questi interventi è previsto un inserimento
nell'elenco normale.
Per quanto riguarda i 50 metri quadrati finanziati, anche lì
secondo una valutazione che abbiamo espresso più volte non
finanziamo i punti di ristoro, perché i punti di ristoro possono
essere finanziati attraverso altre leggi. Ci sono le leggi che
finanziano gli alberghi, ci sono altri modi per finanziare, oppure
deve essere anche in questo caso sollecitata da parte del privato
una iniziativa che possa produrre. Che l'Assessorato allo sport
finanzi dei centri di ristoro ha un senso solo se contenuto entro
un certo limite di metri quadri, che sono poi funzionali alla
struttura stessa; oltre questa diventa una ricettività alberghiera
che non è confacente.
In merito all'osservazione che era stata fatta da Voyat, nel
mese di maggio è stato fatto di nuovo un incontro con i sindaci di
tutto il comprensorio; si è evidenziata la necessità di produrre da
parte delle amministrazioni comunali che confinano con Aosta,
compreso Aosta, una serie di richieste. Adesso stiamo aspettando,
anche perché le amministrazioni nuove non hanno ancora preso in
esame questo tipo di problematiche; abbiamo avuto degli incontri in
questi giorni con alcuni sindaci e aspettiamo che questi comuni si
facciano interpreti di queste richieste, perché per quanto riguarda
la realizzazione dei campi da tennis è stata scelta questa
indicazione, in quanto rientra in parte nel programma concordato
con il Comune di Aosta per tutta una serie di spostamenti ed
adeguamenti delle palestre del Palazzetto dello sport e di queste
strutture.
Per lo stadio del ghiaccio, questa è una richiesta del comune,
che dovrà essere attivata dal comune stesso. Concordo che se non
esiste più una squadra ad alto livello, è inutile costruire stadi
di questo genere; però anche questa è stata messa in programma
perché esiste una richiesta del Comune di Aosta. La decisione per
questo tipo di scelta del Comune di Aosta è stata presa solo da
alcuni giorni, quindi credo che valga la pena lasciare le cose come
stanno; se poi ci rendiamo conto nei prossimi mesi che bisogna
intervenire su questo programma, non ci sono problemi per
farlo.
Presidente Ha chiesto la parola il Consigliere Piccolo.
Piccolo (ADP-PRI-Ind) Ringrazio l'Assessore, perché con le sue
ultime parole mi ha già anticipato in quella che poteva essere una
eventuale proposta. Ritiro l'emendamento per le assicurazioni
avute, anche perché l'impegno dello stesso Assessore in V
Commissione era nel senso di condividere la scelta dell'inserimento
a livello regionale dell'opera del campo "Brunod".
Chiedo solo all'Assessore in questi ultimi mesi di verificare la
possibilità di inserirlo, visto che fra l'altro la proposta prevede
la revisione ogni 31 gennaio dell'anno successivo, e che quindi con
il prossimo anno questa proposta possa essere accettata.
Presidente Ha chiesto la parola il Consigliere Collé.
Collé (PpVA) Chi di noi ha fatto l'amministratore comunale sa
che i rapporti con la Regione, in modo particolare con i
funzionari, sono sempre stati molto difficili, ed anche qui credo
che ci sia un meccanismo per cui o gli uni o gli altri non si
capiscono.
Questa classificazione - e per classificazione intendo nel
programma, cioè opere a livello regionale - che è stata fatta nel
1988 ha fatto in modo che i comuni interessati erano convinti che
questa non cambiasse più, quindi non si sono preoccupati di fare
domande. É questo il problema, perché da sempre, una volta messi in
quella classificazione, tutti rimanevano tranquilli sotto questo
aspetto. Di conseguenza non è corretto, oggi, di fronte a questi
amministratori, togliere completamente per quanto riguarda tre
piste di fondo ed un'altra declassificarla da regionale a
comunale.
Tuttavia, l'Assessore ha ribadito in Consiglio la possibilità di
fare una integrazione, se ci sono le motivazioni; prego l'Assessore
di tenere in considerazione quelle opere che sono in corso di
realizzazione, perché è vero che ogni anno e mezzo vengono fatte
delle domande per il completamento di queste piste, però in nessuno
di questi quattro casi l'opera è completata. Probabilmente si
dovevano fare le domande e i funzionari non sono stati avvisati di
questo.
Proprio perché l'Assessore ha detto che gli emendamenti
creerebbero problemi, li ritiro, augurandomi che non siano solo
parole ma che, una volta vista la situazione da parte
dell'Assessorato al turismo nei confronti di questi comuni, ci sia
la volontà politica di inserire questi interventi, per dare la
possibilità ai comuni di portare a termine opere iniziate da
quattro o cinque anni.
Presidente Qualcuno chiede la parola per dichiarazione di voto?
Pongo in votazione la deliberazione in oggetto.
Presenti, votanti e favorevoli: 29
Il Consiglio approva all'unanimità
