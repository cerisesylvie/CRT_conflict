Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 3291 del 15 marzo 2018 - Resoconto
OGGETTO N. 3291/XIV - Interpellanza: "Stato di attuazione
dell'articolo 6 della legge regionale n. 16/2016 in materia di
macellazione domiciliare".
Grosjean (Président) -
Point n° 4 à l'ordre du jour. Pour
l'illustration, la parole au collègue Fosson.
Fosson (AC-SA-PNV) -
Signor Presidente, noi abbiamo
pensato di fare questa interpellanza per monitorare un po' il
percorso, ma soprattutto i risultati di quella legge n. 16 del 2
agosto 2016 che, all'interno di variazioni di bilancio, prevedeva
agli articoli 5, 6 e 7 disposizioni in favore della zootecnia. Tale
legge poi è stata modificata con la legge del 21 dicembre 2016 n.
24, sempre all'interno di disposizioni per la formazione del
bilancio. Abbiamo verificato poi, per monitorare l'applicazione di
queste nuove norme sulla zootecnia, l'applicazione delle
disposizioni in favore della zootecnia previste dalla delibera a
cui la legge rimandava: in particolare, la delibera n. 344 del 24
marzo 2017 che prevedeva le norme di funzionalità per gli
agricoltori che volevano macellare a domicilio, introducendo anche
però alcune procedure che non erano previste dalla legge.
Soprattutto cito anche il provvedimento dirigenziale n. 1571 che,
in data 4 aprile 2017, correggeva il punto 6 di quella delibera
sostituendo alcune pratiche soprattutto al punto 2 barra 3.
Chiediamo all'Assessore competente, proprio per monitorare
questi risultati, quanti siano gli animali da reddito macellati a
tutt'oggi a domicilio e quanti siano stati portati nei previsti
punti di concentramento per la visita ispettiva dei visceri, quando
non ci sia stato l'
ante mortem
e il
post mortem
a
domicilio. Quanti animali da reddito siano stati macellati a
domicilio con visita ispettiva del veterinario, cioè ante mortem,
con l'emissione quindi di quel bollino di giudizio di
commestibilità; quale sia a oggi lo stato di attuazione delle altre
procedure previste da tale iniziativa legislativa e delle altre
attività contemplate, anche dalle delibere successive; quali siano,
se ci sono, per il futuro le intenzioni e se si intende procedere a
una variazione della norma e delle delibere applicative.
Président -
Pour la réponse, la parole à l'assesseur
Bertschy.
Bertschy (UVP) -
Grazie collega Fosson. Una breve
premessa per arrivare alla risposta. La legge regionale 2 agosto
2016, modificata dalla legge regionale 21 dicembre 2016, n. 24, è
entrata in vigore il primo gennaio 2017. Tale legge introduce,
negli articoli che lei ha citato, importanti misure di flessibilità
e di semplificazione nel settore zootecnico. La macellazione
domiciliare a uso familiare è una di queste misure elaborate e
concertate di comune accordo con le associazioni di categoria, al
fine di contenere i costi di produzione, nel pieno rispetto della
normativa e dei criteri di salvaguardia della sicurezza alimentare
e della sanità e del benessere animale. La legge in questione
prevedeva inoltre che fosse predisposta e approvata una
deliberazione di Giunta regionale applicativa di questa misura e su
quel testo un gruppo di lavoro nella primavera del 2017 ha
lavorato. Tale deliberazione è giunta ad approvazione il 24 marzo
2017 con la delibera n. 344, "Approvazione di disposizioni
applicative della legge 2 agosto 2016". La deliberazione ha
puntualmente disciplinato tali ambiti, prevedendo all'allegato 1 le
linee di indirizzo relative alla macellazione a domicilio,
individuando dei punti, degli orari e dei giorni prestabiliti,
previa prenotazione, alla presenza di un veterinario dell'Azienda,
con successivo smaltimento da parte del privato stesso dei
sottoprodotti tramite ditta appositamente autorizzata ai sensi del
Regolamento CEE n. 1069/2009. Inoltre si trattava di individuare e
allestire questi punti che sono poi stati identificati nel giugno
2017, congiuntamente all'Azienda e al corpo forestale, presso
quattro stazioni: Morgex, Aymavilles, Challand-Saint-Victor e
Châtillon. Inoltre sono stati attivati corsi di formazione per
garantire la preparazione necessaria e adeguata all'attivazione
della legge. Un primo corso è stato organizzato dall'AREV - sono
corsi di quattro ore - per la parte pratica, nel maggio 2017 con 81
partecipanti e un secondo con 35 partecipanti nel novembre 2017.
Nel prossimo maggio è previsto un ulteriore corso: a oggi gli
iscritti sono circa 30.
Infine, per completare le informazioni in premessa, era
necessaria l'identificazione di alcuni punti di transito sul
territorio regionale nelle vicinanze dei principali assi viari, a
cui gli allevatori e privati potessero portare in contenitori i
sottoprodotti della macellazione e/o gli allevatori stessi
potessero, a orari e giorni prefissati, trasportare con i mezzi
aziendali registrati, le eventuali carcasse degli animali morti.
Punti presso cui effettuare il trasbordo di tali sottoprodotti e
animali sui mezzi di trasporto dalle ditte autorizzate per il loro
successivo inoltro verso l'impianto di smaltimento fuori regione.
Tali punti sono stati individuati nei comuni di Pont-Saint-Martin,
Verrès, Châtillon, Aosta e Morgex. A seguire, in tali punti sono
stati progettati e approvati gli interventi necessari al loro
adeguamento, effettuate le opere richieste e la posa di
infrastrutture per essere pienamente attivi. Infine, con
provvedimento dirigenziale - come lei ha citato - n. 7683 del 22
dicembre 2017, tali punti sono stati autorizzati.
La premessa era per dire che nell'anno 2017 la legge ha visto la
realizzazione di tutta quelle attività necessarie per dare piena
possibilità di utilizzo, soprattutto da quest'anno in avanti.
Alla prima domanda si chiede "quanti siano gli animali da
reddito macellati a tutt'oggi a domicilio e quanti siano stati
portati nei previsti punti di concentramento per la visita
ispettiva dei visceri": gli animali macellati a domicilio sono
stati due bovini e ventotto suini, di questi sono stati conferiti
ai punti di concentramento attivati un bovino e due suini.
La seconda domanda, "quanti animali da reddito siano stati
macellati a domicilio con visita ispettiva del veterinario ed
emissione di giudizio di commestibilità": sono stati macellati a
domicilio e vistati con giudizio di commestibilità un bovino e
ventisei suini.
Al punto 3 si chiede "quale sia ad oggi, lo stato di attuazione
delle altre procedure previste da tale iniziativa legislativa
relativamente alle altre attività contemplate": relativamente alle
macellazioni d'urgenza effettuate a domicilio, non ne risultano al
momento. La macellazione d'urgenza al di fuori del macello
rappresenta una particolare tipologia di macellazione, eseguita
fuori dal macello nei casi in cui l'animale, del resto sano, abbia
subito un evento per lo più di carattere traumatico tale da
renderlo di fatto non idoneo al trasporto. In Valle d'Aosta sono
molto frequenti, soprattutto durante la pratica del pascolamento in
primavera, estate e autunno. A differenza di altre regioni, nessun
macello locale si era reso disponibile ad accogliere carcasse di
animali macellati d'urgenza, per cui fino ad ora gli animali, le
cui carni erano potenzialmente commestibili, sono stati abbattuti e
distrutti.
Relativamente al trasporto di sottoprodotti dell'azienda, si
segnala che la struttura competente dell'Azienda sanitaria ha
ricevuto nel 2017 comunicazioni per l'attivazione di sette cassoni
per il trasporto di animali morti in azienda, a cura dello stesso
detentore. È stata inoltre comunicata l'attivazione di
trentaquattro trasporti con telo su un mezzo aziendale, come
previsto dalla DGR n. 344/2017, successivamente alla sua
approvazione e fino al 31 dicembre 2017. Relativamente ai punti di
transito per il trasbordo dei sottoprodotti, questi al momento sono
stati utilizzati solo in alcuni casi, in quanto sono stati resi
operativi solo alla fine del 2017. Relativamente all'attivazione di
spazi per la vendita di prodotti nell'ambito delle strutture di
caseificazione in alpeggio e per la vendita occasionale, risultano
essere state notificate, secondo tale norma, quattro spacci.
Relativamente alla possibilità di smaltire in concimaie in
alpeggio il siero derivante dalla trasformazione del latte, se non
utilizzato per l'alimentazione animale, ai fini dell'utilizzo
agronomico, usufruiscono di tale comma tutti i detentori di
alpeggio che non hanno la possibilità di destinare il siero
derivante dalla trasformazione del latte per alimentazione animale.
Relativamente infine all'autorizzazione al trasporto promiscuo
sullo stesso mezzo di animali vivi di diversa proprietà,
dall'entrata in vigore della legge regionale, sono state registrate
cinquantacinque ditte. Con tale modalità, si è dato modo agli
allevatori locali di poter trasportare animali appartenenti a
proprietari diversi con automezzi autorizzati dall'azienda, aventi
caratteristiche tutelanti il benessere animale. In Valle d'Aosta,
sondata la nostra realtà, lo scarso numero di ditte di trasporto
animale e la movimentazione di un alto numero di animali in un
periodo ristretto, dalle aziende di piano verso gli alpeggi, per la
partecipazione alle
bataille
e per il conferimento di
vitelli al centro raccolta gestito dall'AREV: questa situazione,
con l'introduzione della legge n. 16, è stata ratificata come una
necessità.
Infine, "quali siano le intenzioni per il futuro e se si intende
procedere ad un'ulteriore variazione della norma": io credo che,
anche a nome del Governo, sarà il 2018 l'anno nel quale si vedrà la
definitiva efficacia della norma approvata nel 2016, perché sono
completate tutte le fasi che abbiamo citato in premessa. Quindi per
una valutazione definitiva ci vorrà questo periodo di monitoraggio
e un'attività ancora più puntuale di informazione da parte delle
associazioni degli allevatori ai diretti interessati, che non
sempre sono a conoscenza di queste misure di semplificazione. È
certo che l'Amministrazione regionale, per ora, proseguirà
nell'intendimento dell'introduzione di misure di flessibilità anche
in altri ambiti, per cercare di andare incontro alle difficoltà,
che sempre vengono rappresentate. L'obiettivo di tale legge rimane
il contenimento dei costi di produzione e, nell'ambito dello
smaltimento degli animali morti, l'introduzione di tali misure di
semplificazione ha consentito il raggiungimento di questo
obiettivo, come dimostrato dai costi di smaltimento dei bovini
adulti che è passato dai 250 euro a capo nel ritiro presso
l'azienda, ai 100 euro attuali che diventano 50 euro se tale capo è
portato ai punti di transito con mezzi dell'azienda.
Président -
Pour la réplique, la parole au collègue
Fosson.
Fosson (AC-SA-PNV) -
Grazie, Assessore. Se poi mi
fornisce questi dati che abbiamo.
Anche il nostro ruolo è sempre nel facilitare la vita degli
agricoltori valdostani, che svolgono la loro attività in una
situazione difficile La legge è uscita nel 2016, poi i tempi di
attuazione non sono stati rapidi come forse si voleva, ma i dati
che mi darà lei - un bovino macellato nel 2017, uno o due conferiti
- vogliono dire che i nostri allevatori non si sono buttati su
questa norma come la soluzione di tutti i loro problemi! Un po' di
autocritica, nel senso che sicuramente l'esigenza era diversa.
D'altronde per norme nazionali ed europee questa legge prevedeva
la macellazione solo per un uso privato: bisogna munirsi di
autorizzazione presso il Comune, bisogna aver fatto un corso. È
fissata una quantità: un bovino all'anno, due suini, invece prima
ne venivano macellati di più. Poi c'erano dei limiti anche di età,
nel senso che i bovini potevano essere macellati soltanto se
avevano meno di dodici mesi, perché non è possibile non fare la
visita del veterinario
ante mortem
, in quanto bisogna
escludere l'encefalopatia spongiforme che è trasmissibile. Quindi è
necessaria prima la visita del veterinario per quelli che hanno più
di dodici mesi e anche un
post mortem
per i visceri. Se è
un'azienda, deve fare un'autofattura per autoconsumo. Il
veterinario deve comunicare all'anagrafe bovina e lei lo sa
benissimo che, fino a questo momento, l'INVA e il sistema SIAPZ
hanno ancora delle grosse difficoltà e non si può comunicare
l'abbattimento per un problema informatico. Costa di più: questo lo
diceva l'avvocato Longo sul
Il fatto alimentare
già nel
2016. Vi ricordo che noi abbiamo dodici macelli in Valle d'Aosta,
quattro per suini. Inoltre chi intende macellare deve avvertire
settantadue ore prima l'ASL. Io non lo so se sia stato un grande
regalo agli agricoltori questo.
Poi lei, posso dire correttamente, parla di interramento delle
carcasse. Io non ho voluto specificare questo aspetto, né fare
un'iniziativa particolare, però, anche se poteva essere
comprensibile, l'estensione di questa norma è stata notevole.
Soprattutto nella delibera n. 344 al punto 2.3.3, ma anche nel
provvedimento dirigenziale n. 1571, in cui si modifica il concetto
di "zone isolate", allargandolo non solo all'alpeggio in caso di
emergenza, poi lei mi ha detto che non c'è stata nessuna
macellazione per emergenza. Questo per noi è molto pericoloso,
perché in questo momento da una parte c'è un grande attacco, sempre
dell'avvocato Longo sul
Il fatto alimentare
, in cui dice che
"la 'Valle delle ossa' è il nuovo nome a cui ambisce la Regione a
Statuto speciale" - sono cose che fanno male a chi vuole bene alla
Valle d'Aosta - ma soprattutto la nota del Ministero in cui
riscrive il concetto di zone isolate. Tra l'altro noi queste zone
isolate non le abbiamo ancora comunicate al Ministero. Quindi,
quando io dicevo se modificare o no questo, stiamo attenti, perché
sia i Sindaci che i forestali e i veterinari sull'interrare
dappertutto si cominciano a porre dei problemi, perché questa
estensione delle zone isolate è davvero importante, e sono contento
che presieda in questo momento il vicepresidente Grosjean che si
rende perfettamente conto di queste cose.
Quindi, Presidente e Assessore, per finire, era stata una legge
accompagnata da una grande enfasi, ma non ha ottenuto i risultati
voluti e soprattutto in questo momento pone dei gravi problemi di
salute pubblica, su cui la invitiamo a intervenire al più
presto.
