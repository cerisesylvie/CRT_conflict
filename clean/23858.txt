Classificazione
CONSIGLIO REGIONALE
Organizzazione degli uffici



Oggetto del Consiglio n. 2862 del 10 luglio 2007 - Resoconto
OGGETTO N. 2862/XII - Controlli e recupero sui costi impropri
generati in seno all'Amministrazione regionale.
(Interpellanza)
Interpellanza
Presa attenta visione della lettera del Direttore della
Gestione Risorse e Patrimonio del Consiglio regionale, lettera
senza data e senza firma olografa, recapitata a mano in ufficio
presumibilmente in data 31 maggio 2007, relativa alle modalità di
controllo e addebito dell'utilizzo del telefono o fax effettuato
per comunicazioni personali da parte dei Consiglieri regionali e
dei dipendenti del Consiglio, di cui si allega copia, così come
della risposta inviata dal sottoscritto;
Plaudendo all'iniziativa, che finalmente incide in modo
concreto e significativo sul bubbone dei costi della politica,
proprio in questo periodo oggetto di una crescente e condivisibile
sensibilità dei cittadini e dei media nazionali e
regionali;
Considerato che molti altri sono gli ambiti operativi dei
Consiglieri e dei dipendenti ai quali puntuali e sistematici
controlli potrebbero essere estesi per ridurre i costi della
politica e recuperare risorse a vantaggio del bilancio;
Considerato che un ancor maggiore recupero di risorse si
potrebbe ottenere applicando gli stessi criteri e controlli a tutti
i Consiglieri, compresi coloro che ricoprono ruoli di Governo,
nonché ai dipendenti di tutta la regione;
il sottoscritto Consigliere regionale
Interpella
il Presidente della Regione per sapere:
1) se analoghi controlli e recupero di risorse siano previsti
e applicati sui costi impropri generati dai Consiglieri ricoprenti
incarichi di Governo e dai dipendenti della Regione;
2) se, qualora così non fosse, sia intenzione della Giunta
adottare tali controlli al fine di recuperare le spese generate da
utilizzo improprio di beni e servizi strumentali;
3) se sia stato effettuato uno studio - nel qual caso si
chiede di averne copia - sui costi-benefici dei controlli, che
permetta di identificare la soglia dell'accanimento burocratico,
oltre la quale questi controlli genererebbero costi superiori alle
entrate.
F.to: Ottoz
Presidente
- La parola al Consigliere Ottoz.
Ottoz (UV)
- È abbastanza semplice. La lettera ricevuta
da parte del Direttore della gestione risorse del patrimonio del
Consiglio, allegata all'interpellanza, ma che avete ricevuto tutti,
da un lato, ha stimolato in me delle riflessioni sull'opportunità,
condivisa, di adottare concrete misure per il contenimento dei
costi del Consiglio; dall'altro, ha messo in luce l'assenza di
strumenti con i quali i Consiglieri siano messi in grado di
esercitare la loro azione ispettiva sulla gestione del Consiglio
stesso. In merito al primo punto, la riduzione dei costi, ritengo
che il metodo imposto con la lettera nella forma e nella sostanza
possa essere oggetto di sensibili miglioramenti e ho scritto
direttamente al direttore (anche la lettera che ho scritto al
direttore è allegata all'interpellanza e ve l'ho fatta avere
contestualmente quando l'ho scritta). Ho volutamente utilizzato il
tono ironico, ritenendo che ironia e provocazione permettano,
grazie alla loro apparente leggerezza, di dire cose ed esprimere
concetti non consentiti da un'esposizione puntuale e precisa e
seriosa, la quale con la sua necessaria durezza rischierebbe di
scavare fossati e guastare in modo irrimediabile i rapporti umani.
Non a caso nella favola di Andersen solo a un bambino è consentito
accorgersi e dichiarare che l'imperatore è nudo.
A proposito del secondo punto, quello che riguarda il Consiglio,
ho scoperto con stupore che il regolamento non prevede
interpellanze o interrogazioni aventi per oggetto la gestione del
Consiglio stesso. I Consiglieri della maggioranza, non abituati a
fare interpellanze e interrogazioni non conoscono a fondo il titolo
VII, che tratta la funzione ispettiva e politica, stabilisce
all'articolo 91 per l'interrogazione e all'articolo 97 per
l'interpellanza che queste possono avere per oggetto unicamente
azioni, risoluzioni e determinazioni e relativi motivi o
intendimenti della Giunta regionale. Avviene quindi che gli organi
di gestione del Consiglio, ossia la Presidenza e l'Ufficio di
Presidenza, ancorché eletti dal Consiglio stesso, non abbiano nei
Consiglieri non facenti parte della Giunta... (o dell'Ufficio di
Presidenza...) in letteratura noti come "peones" o, come
immaginificamente qualcuno in questa sala li definisce, pesciolini,
non userò la forma crastica "pesciolones", che suggerirebbe un loro
desiderio di pesare di più di quanto in realtà contino, i
Consiglieri semplici non hanno alcuno strumento per vigilare sulla
quotidiana gestione del Consiglio. Una sorta di democrazia monca...
se mi è consentito un po' di latino maccheronico: siamo primi
"inter dispares"... chiedo scusa ai latinisti...
Desiderando provocatoriamente porre l'accento sulla farraginosa
macchinosità del metodo adottato dal Consiglio per il controllo
delle telefonate dei dipendenti e dei Consiglieri, ho presentato
questa interpellanza per sapere se metodi identici siano in uso
nella galassia regionale, di cui il Consiglio è solo un piccolo
sistema solare indipendente. Avevo infatti bisogno, a causa
dell'imperfezione del regolamento, ossia che non potevo chiedere
nulla al Consiglio, di "spostare il tiro" della mia iniziativa
sull'azione della Giunta. Non ho motivo di dubitare che anche nel
resto della Regione esista la giusta sensibilità e che i dipendenti
e i membri del Governo distinguano correttamente fra l'utilizzo
personale e di lavoro degli strumenti. Certamente è stato adottato
un metodo efficace, efficiente ed economico per addebitare
all'utente il costo di eventuali inevitabili parziali utilizzi a
titolo personale. Sarebbe simpatico però sapere se questo metodo
sia brillante e innovativo quanto quello escogitato per il
Consiglio o se una diversa valutazione del rapporto costi/benefici
abbia fatto adottare protocolli differenti, ancorché altrettanto
efficaci, ma meno vessatori. Accantonando anche la più minima -
un'altra bruttura di italiano - vena di ironia, termino con una
considerazione seria, lungamente ponderata: ritengo giusto e
doveroso che tutti, Consiglieri "in primis" e dipendenti poi,
limitino l'utilizzo personale di strumenti e servizi
dell'amministrazione a quando ciò sia strettamente necessario e che
in questo caso se ne accollino comunque il costo; ritengo peraltro
che il metodo adottato sia irrealistico e impraticabile, vi prego
di pensare a quella lettera e di vedere cosa succederebbe se fosse
applicata in tutta l'amministrazione; invito quindi il Presidente
del Consiglio e l'Ufficio di Presidenza ad operare per una
semplificazione che consenta a tutti di lavorare più serenamente e
in un giusto ambito di rispetto delle parti e dei ruoli; auspico
infine che fra le modifiche del regolamento da più parti da tempo
sollecitate su vari temi sia previsto anche un giusto contrappeso
ispettivo sulla gestione del Consiglio.
Presidente
- La parola al Presidente della Regione,
Caveri.
Caveri (UV)
- Come diceva lo "spot" pubblicitario: una
telefonata ti salva la vita, quindi sono assolutamente in linea con
le preoccupazioni del collega Ottoz. Fornirò al collega Ottoz tutta
la documentazione che dimostra le diverse circolari che sono state
fatte sia per quanto riguarda la telefonia fissa, sia per quanto
riguarda la telefonia mobile, anche se nel suo intervento credo si
potrebbe usare l'espressione "parlare a nuora perché suocera
intenda".
Presidente
- La parola al Consigliere Ottoz.
Ottoz (UV)
- Non sono pratico, è obbligatorio replicare?
No? Allora non replico.
