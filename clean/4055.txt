Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 374 del 8 luglio 1981 - Resoconto
OGGETTO N. 374/81 - INIZIATIVE PER IL PROLUNGAMENTO DELLA LINEA
FERROVIARIA FINO A COURMAYEUR E PER IL NUOVO COLLEGAMENTO
FERROVIARIO INTERNAZIONALE PER MARTIGNY. (Approvazione di
mozione)
Presidente
- Do lettura del testo della mozione
presentata dal Consigliere Nebbia:
MOZIONE
Il Consiglio regionale, impegna:
la Giunta regionale ad assumere tutte le iniziative atte, in
accorso con le FF.SS., a realizzare:
1) per il prolungamento della linea ferroviaria fino a
Courmayeur uno studio approfondito dell'opera in modo tale da
poterne richiedere l'inclusione nel piano integrativo delle FF.SS.
oppure, in via subordinata, nel piano pluriennale delle stesse
FF.SS.;
2) per il nuovo collegamento internazionale per Martigny uno
studio di fattibilità dello stesso in modo da poterne sostenere
l'inclusione nel piano poliennale e l'avvio di incontri con la
Svizzera e le Regioni Piemonte e Liguria, fortemente interessate ad
un nuovo collegamento ferroviario nord-sud.
Presidente
- La parola al Consigliere Nebbia per
l'illustrazione.
Nebbia (PSI)
- Oltre a quanto riportato nel testo del
documento, vorrei brevemente illustrare i motivi per cui questa
mozione è stata fatta.
Conosciamo tutti, credo, i problemi dei quali si tratta, e
ritengo che ci sia una notevole convergenza verso una positiva
soluzione degli stessi; però è opportuno, perché questo possa
avvenire, che l'Amministrazione regionale si faccia parte diligente
presso l'Azienda delle Ferrovie dello Stato e presso tutte quelle
altre forze amministrative, economiche e sociali che possono avere
una confluenza su questo argomento. Questo è necessario
principalmente nei confronti delle Ferrovie dello Stato, perché se
da una parte c'è stato un grosso stanziamento di 10.000 miliardi
per il piano integrativo, e si prevede se non di realizzare almeno
di progettare entro la fine dell'anno prossimo il nuovo piano
poliennale, l'Azienda delle Ferrovie dello Stato, dopo anni di
torpore, non risulta essere tecnicamente preparata per risolvere
tutti i problemi che le Amministrazioni locali le pongono. Difatti
ci sono moltissime Regioni che sollecitano nuovi collegamenti, e
risulta, come risulta sempre, che non dico chi più urla più
ottiene, ma, se non altro, chi più si muove più raggiunge
risultati: anche per modificare delle scelte che sono già state
fatte nel piano integrativo. È notizia di poco tempo fa che, in
Sicilia su pressione delle forze sindacali, un tratto ferroviario
per Porto Empedocle è stato modificato nel progetto e i
finanziamenti dirottati per realizzare un altro vicino, - almeno a
giudizio delle forze sindacali - molto più efficace. Quindi è
necessario che la Regione si muova nei confronti delle Ferrovie
dello Stato, faccia le dovute pressioni, in certi casi, direi, si
assuma anche forse degli oneri finanziari per la progettazione.
Purtroppo sappiamo che nel caso di molte opere dello Stato è la
Regione che, affinché queste possano essere realizzate, deve dare
il via al tutto, anche assumendosi degli oneri che non sono
suoi.
Per quanto riguarda il famoso collegamento internazionale per
Martigny, perché questo possa essere inserito nel programma
poliennale - è notizia di pochi giorni fa, quella del nuovo traforo
ferroviario del Brennero, della lunghezza di una trentina di
chilometri, quindi con un impegno notevole, anche se sappiamo che
non è stato solo sollecitato dalla Provincia Autonoma di Bolzano,
ma che dietro ci sono la Baviera e l'Austria - se noi riteniamo,
dicevo, che un collegamento internazionale attraverso la Valle
d'Aosta abbia una sua validità, dobbiamo sollecitare anche delle
Regioni lontane, non solo italiane ma svizzere, francesi e tedesche
perché una convergenza collettiva di tutte queste, anche nei
confronti del Mercato Comune, possa formare quell'onda di pressione
che riesce a far risolvere i problemi.
Ecco, lo scopo di questa mozione è semplicemente quello di
ricordare alla Giunta che il problema dev'essere continuamente
seguito e che bisogna prendere gli opportuni contatti per
risolverlo.
Presidente
- È aperta la discussione.
Ha chiesto di parlare il Consigliere Clusaz, ne ha facoltà.
Clusaz (UV)
- Per quanto mi riguarda mi accontenterei di
molto meno da parte del Compartimento di Torino; non solo perché
costerebbe enormemente meno, ma soprattutto perché servirebbe a
qualcosa. Mi riferisco alla eliminazione, o per lo meno alla
diminuzione del caos che creano gran parte dei passaggi a livello
incustoditi. E qui ringrazio il presentatore della mozione perché
mi ha dato l'occasione di denunciare questo fatto, esentandomi di
presentare un'interpellanza a riguardo. Ne cito uno a caso, anche
perché è quello che più ho occasione di attraversare: il passaggio
a livello che dalla Statale 26 immette alle Valli di Rhêmes e
Valsavarenche. Ebbene, quelle sbarre rimangono abbassate ad ogni
passaggio del treno, mediamente, dai 20 ai 30 minuti, e sfido
chiunque a smentirmi. Basterà che qualcuno di voi si trovi sul
posto dalle 6,50 alle 7,30, o dalle 8 alle 8,30, o dalle 9 alle
9,30, o dalle 11,20 alle 11,40, o dalle 12,15 alle 12,35, o dalle
13,05 alle 13,20, o dalle 13,30 alle 14 o addirittura alle
14,10-14,15, e dalle 14,50 alle 15,30 e dalle 17,30 alle 18 e dalle
19 alle 19,30, per rendersi conto se quanto ho annunciato
corrisponde o meno a verità. Ma il bello viene in seguito quando,
dopo aver aspettato un quarto d'ora - 20 minuti e alle volte anche
mezz'ora, si vede arrivare un convoglio in cui in testa c'è il
macchinista e a volte il capotreno, e in una delle due o tre
carrozze il bigliettaio; se disgraziatamente dovesse venire un
malore a qualcuno, non c'è nessuno che potrebbe dargli soccorso in
quanto, se scartiamo il treno delle 7 del mattino e quello delle
tredici, che sono occupati grosso modo dal 10 al 15% della loro
potenzialità, nelle altre corse non c'è anima viva. Questa è la
realtà, triste se volete, ma pur sempre una realtà. Quindi, se il
prolungamento della linea fino a Courmayeur vuol dire aumento del
numero delle corse, per cui, se tanto mi dà tanto, saranno ancora
maggiori i tempi di blocco delle strade ai passaggi a livello
incustoditi, sono decisamente contrario; se viceversa l'eventuale
prolungamento fino a Courmayeur deve avere come pregiudiziale
l'eliminazione dei passaggi a livello incustoditi, almeno quelli di
maggiore transito, allora sono d'accordo.
Tornando al passaggio a livello di Villeneuve, non dobbiamo
dimenticare che, oltre a collegare i quattro Comuni delle Valli di
Rhêmes e Valsavarenche, tra non molto dovrà anche collegare la
scuola media di Villeneuve; mi chiedo, se le cose staranno come
ora, quale sarà la percentuale dei ragazzi che arriveranno puntuali
alle lezioni; sarà senza dubbio una spina nel fianco dell'Assessore
Viglino! Per cui se il collega Nebbia è d'accordo, proporrei un
terzo punto nella mozione, anzi lo metterei addirittura al punto
1), che suonerebbe più o meno così: "Impegna la Giunta regionale ad
assumere tutte le iniziative in accordo con le Ferrovie dello Stato
a realizzare, ecc...:
1) l'eliminazione dei passaggi a livello incustoditi, almeno per
quanto riguarda quelli di maggior traffico, e a sensibile
diminuzione dei tempi morti per quelli di minor traffico", e poi
gli altri due.
Presidente
- È iscritto a parlare il Consigliere Tonino,
ne ha facoltà.
Tonino (PCI)
- Io credo sia da definire vergognoso il
fatto che, dopo anni di discussioni sul futuro di quel tratto di
ferrovia, la Giunta e l'Assessorato competente siano ancora
sprovvisti di una proposta. Credo sia vergognoso perché, in un
momento in cui nel paese c'è un tentativo di inversione di tendenza
nei confronti del trasporto ferroviario, noi dovremmo sostenerlo; a
meno che la Giunta non sia di opinione diversa, nel caso è bene che
lo faccia sapere in modo esplicito. Da questo punto di vista, sono
anche curioso di sapere dall'Assessore competente a che punto sono
gli interventi previsti nel piano integrativo delle Ferrovie dello
Stato che riguardano la nostra Regione, e quali sono stati gli
interventi e le pressioni fatte dalla Giunta perché si facciano
questi benedetti investimenti.
Per tornare al futuro di quel tratto di ferrovia, c'è stata una
conferenza stampa del Ministro Formica, alcuni mesi or sono, a
Torino, in cui il Ministro aveva espresso un parere in linea di
massima favorevole al prolungamento della ferrovia fino a
Courmayeur, e un parere favorevole alla trasformazione di quel
tratto ferroviario in una metropolitana di tipo leggero, per
intenderci, come tipo di trasporto; ed aveva espresso anche, in
quella occasione, un certo interesse per uno studio sul
collegamento ferroviario Aosta-Martigny. Le stesse cose sono state
ribadite dal rappresentante delle Ferrovie dello Stato nella
Conferenza regionale sui trasporti che è stata indetta
dall'Assessorato competente.
Io credo che sia sbagliato lasciar cadere questo tipo di
disponibilità. Oggi è cambiato il Ministro; dobbiamo dare atto che
il Ministro Formica secondo il nostro punto di vista ha fatto
molto; credeva infatti nella possibilità di rilanciare il sistema
ferroviario; non so quali siano le intenzioni del nuovo Ministro;
forse è il caso che l'Assessore Chabod si rechi dal Ministro
Balsamo e verifichi se continua questo tipo di disponibilità.
Comunque, noi siamo d'accordo su questa mozione, perché, se
crediamo a queste iniziative, è indispensabile che la proposta sia
soprattutto della Regione; che lo studio di fattibilità, le idee
siano della Regione. Ci sono esempi di altre Regioni che si sono
comportate così, lo abbiamo detto in quest'aula. La Regione
Piemonte ha modificato quasi integralmente la proposta originale
relativa al piano integrativo triennale, sulla base di alcuni studi
che aveva condotto autonomamente; noi dobbiamo in questo caso,
comportarci per lo meno allo stesso modo.
Presidente
- È iscritto a parlare il Consigliere Pedrini,
ne ha facoltà.
Pedrini (IPLI)
- Signor Presidente, poiché si tratta di
dati ho preferito buttare giù due righe, perché quando si parla
della ferrovia Torino-Aosta si deve anche e soprattutto parlare di
orari; problema che non è mai stato affrontato, forse anche perché
coloro che in genere discutono di queste cose non si servono del
treno. La cosa più macroscopica è che se non si parte da Torino
alle 12,46, non si può più partire fino alle 16,54, perché soltanto
un pazzo o uno sprovveduto si avventurerebbe sul "locale" in
partenza alle 14,35, che arriva ad Aosta alle 18,38, cioè dopo ben
quattro ore di viaggio. Ai tempi dell'inaugurazione della linea si
viaggiava più velocemente di questo treno. Da alcuni mesi, bisogna
dare atto, finalmente il treno in partenza alle 16,45 è composto di
tre elementi; nella discussione questo argomento avrebbe potuto
dare adito ad una interrogazione o qualcosa del genere, ma colgo
l'occasione per dire che attualmente il treno è composto di tre
elementi, costituiti da nuove automotrici ALN 668, e che si è
venuti così incontro alle giuste richieste dei viaggiatori che
erano costretti a stiparsi in sole due automotrici. Sarebbe però
opportuno che chi di competenza e pensasse a far la richiesta di
arrivare almeno a quattro elementi nei periodi prenatalizi, nelle
festività e quando è maggiore il numero degli sciatori. Sempre
parlando di orari, si richiederebbe che alla stazione di Chivasso
ci fosse una maggior solerzia per il treno in partenza alle ore
16,27, che difficilmente arriva in orario a Torino, e questo per un
riguardo nei confronti di quelli che vanno a lavorare; a Chivasso
si perde troppo tempo col cambio del locomotore e si deve sempre
cedere il passo ai rapidi di Milano, Biella e Arona. Ancora sugli
orari, sarebbe auspicabile che il treno in partenza da
Pré-Saint-Didier consentisse la coincidenza con questo treno delle
6,27, perché non tutti, specie gli anziani o i malati o i bambini,
possono alzarsi alle 4 del mattino per usufruire del treno in
partenza alle 4,20 - si pensi: alle 4,20. E che dire poi del fatto
del dopo le 19,35 nei giorni feriali e le 20,32 nei festivi, non si
può più partire da Aosta? Anche l'ultimo pullman - e questo aveva
già dato adito ad una mia interpellanza - così come accade per le
ferrovie, parte alle 19 e trenta; poi non c'è più niente: da Aosta,
sia per la Bassa Valle che per l'Alta, c'è veramente il black-out;
se questa è una città europea e turistica, io lo lascio giudicare a
tutti i signori membri di questo Consiglio. Forse non è possibile
ottenere niente dalle ferrovie perché la linea è militare e dopo
una certa ora alcune stazioni vengono disabilitate; però un
servizio di pullman, anche finanziato dalla Regione, si potrebbe
istituire. Mi fecero a suo tempo, quando feci questa interpellanza,
delle promesse che, almeno in via sperimentale, si sarebbe messo in
atto un servizio il sabato e la domenica per Courmayeur, e uno per
Pont o Ivrea; da allora non ne ho saputo più niente.
Lasciamo da parte gli orari e passiamo al lato tecnico; dal lato
tecnico chiediamo - e in questo siamo vicinissimi a Clusaz -
l'automatizzazione degli scambi e quella dei passaggi a livello -
questa sarebbe la cosa più elementare - specialmente dove avvengono
le coincidenze dei convogli: Pont - Donnaz - Verrès - Châtillon,
Chambave, Nus. Chiediamo poi che venga potenziata la possibilità
del trasporto ferroviario di merci; non vediamo perché soltanto le
stazioni di Morgex e Aosta, Châtillon, Verrès e Pont possano
ottenere un servizio - merci a carro. Saint-Pierre, per esempio,
che ha una cooperativa di frutta e per la quale quindi questo
servizio sarebbe oltremodo necessario, perché non lo ha?
Si dovrebbe richiedere anche questo. Il raddoppio della linea,
il prolungamento verso Courmayeur, l'elettrificazione, sono cose
che noi chiediamo - ma andremo avanti, checché noi facciamo in
quest'aula, degli anni, perché occorrono dei miliardi che lo Stato
oggi non ha; - il potenziamento della linea attuale, il
miglioramento degli orari, la comodità dei viaggiatori; per esempio
non so se si sa che le linee elettriche hanno il riscaldamento a
cominciare da metà ottobre; sulla linea della Valle d'Aosta invece,
quando c'è la neve, la pioggia ecc., ancora devono metter in atto
il servizio di riscaldamento. Queste sono piccole cose,
probabilmente, di fronte ai grandi problemi che dibattiamo
talvolta, però sono queste piccole cose che dovremmo almeno poter
chiedere, e che sicuramente, se chiedessimo, potremmo ottenere.
Ogni anno si tiene una conferenza dei trasporti in cui si
discutono questi temi, gli orari, i servizi ecc.; chiediamo che i
rappresentanti della Valle partecipino veramente a queste riunioni,
e che chi non ha mai viaggiato in treno provi una volta a viaggiare
da Pré-Saint-Didier a Torino e poi ci dirà qualcosa.
Presidente
- La parola al Presidente della Giunta,
Consigliere Andrione.
Andrione (UV)
- Circa tre anni fa, con ancora il vecchio
Consiglio, il Compartimento di Torino aveva informato la Presidenza
della Giunta, e attraverso la Presidenza della Giunta il Consiglio,
di quelle che erano le intenzioni delle Ferrovie dello Stato, e
credo ci sia stato già un dibattito in Consiglio.
Per quanto riguarda la gestione, una prima automazione avrebbe
dovuto avvenire entro l'80 - non comprendente però, ancora, i
passaggi a livello - della linea Chivasso-Aosta, legata al fatto
della possibilità di immettere treni - e i ritardi, gli orari ecc.
sono molto legati a questo fatto - sulla linea Milano-Torino e
sull'infelice arrivo della linea di Torino in curva a Porta Nuova,
sull'innesto di Asti, l'innesto della Canavesana e l'innesto di
Arona. Con l'allora Assessore Baiardi del Piemonte avevamo
esaminato le differenti questioni relative a questa possibilità, e
le Ferrovie avrebbero dovuto attuare una prima gestione della linea
ferroviaria di un certo tipo.
Il secondo impegno che doveva essere assolto tra il '78 e l'81
era quello di rendere sicura sotto il profilo geologico -
smottamenti, frane, ecc. - l'intera linea. Qui alcuni piccoli
lavori sono stati fatti, ma questo piano non è ancora terminato. La
seconda parte del piano - quella che in termini ferroviari si
chiama "l'armamento", ed è quello che dovrebbe essere finanziato
con i 13.000 miliardi di cui si parla in questi giorni - riguarda
l'intera automazione della linea, con l'eliminazione dei passaggi a
livello e altre cose di questo genere. L'intervento di un
calcolatore elettronico per regolare il traffico ferroviario da
Aosta verso Chi vasso e da Chivasso verso Aosta, mentre il tratto
Aosta-Pré-Saint-Didier dovrebbe essere gestito in maniera
differente, e cioè - sempre per usare i termini ferroviari - è il
macchinista che fa la propria strada; quindi senza arrivare al
termine di "metropolitana leggera", non vi sarebbero più quelle
complicazioni di gestione del traffico ferroviario che in certi
casi ritardano, impediscono e creano dei grossi tempi morti.
Ora, soltanto una minima parte di questi piani è stata
realizzata, e vi è stato uno slittamento di queste realizzazioni,
confermato recentemente dal Compartimento, di almeno tre anni.
Se andate a vedere quello che c'è costato l'accordo con le
Ferrovie per rifare il ponte ferroviario di Issogne e le difficoltà
che abbiamo avuto; se pensate che, malgrado 10 o 11 anni di sforzi,
non siamo ancora riusciti ad ottenere che il sovrappasso di Morgex
sia allargato alla sezione della S.S. 26 e che si ci sia quello
sperone famoso che, specialmente in inverno, occorre; se pensate
che sulla questione del ponte ferroviario che sorpassa il Colomba,
che costituisce di fatto una diga sul torrente e che, se domani
dovesse venire già l'acqua grossa, cadrebbe, non riusciamo ad
ottenere una risposta positiva dalle Ferrovie; vi rendete conto che
può anche darsi che la Giunta regionale non abbia le visioni
lontane, però c'è una realtà di fatto che è quella che è e che
riguarda non solo le ferrovie, ma in genere tutti i trasporti
italiani. Il Consigliere Pedrini ha parlato di chi viaggia in
treno; dato che a me capita sovente di andare a Roma, io potrei
parlare di chi viaggia in aereo... Certe volte converrebbe andare a
Roma in macchina.
Questo per quanto riguarda la situazione nelle Ferrovie.
In particolare, per quanto riguarda la richiesta di Clusaz, se
il Consigliere Nebbia non ha niente in contrario bene, sennò io mi
riserverei, dato che devo rivedermi con la Direzione del
Compartimento delle Ferrovie, di avere delle notizie precise circa
l'inizio dei lavori sull'armamento, che comprenderebbe
specificatamente la questione dei passaggi a livello di maggiore e
di minore traffico, che dovrebbero essere tutti eliminati. In
particolare, per Villeneuve esiste già il progetto per eliminare
questo passaggio a livello che infatti è particolarmente poco
opportuno.
Per quanto riguarda la mozione, noi siamo favorevoli.
Vorrei solo fare alcune precisazioni. Accettiamo il testo della
mozione, sia ben chiaro, e abbiamo scritto in questo senso una
lettera al Ministero dei Trasporti, recente, per avere dei dati
specifici. È prevista una riunione delle Camere di Commercio
dell'Alta Savoia e del Vallese per poter fare delle pressioni
congiunte circa l'utilità di questa linea, però la situazione è
questa: se si pensa che da Courmayeur la linea continui, bisogna
tenere presente che c'è un collegamento ferroviario
Chamonix-Martigny, e mi sembrerebbe allora strano che si facessero
due intersezioni verso Chamonix nello spazio aereo di 40
chilometri. È vero che in mezzo c'è la frontiera, ma, una volta che
ci sia una possibilità di raggiungere in treno Chamonix, cade la
necessità dell'altra. Quindi io mi fermerei, come idea, al
collegamento Pré-Saint-Didier-Courmayeur da quella parte.
Per quanto riguarda l'insieme delle questioni, vorrei fosse
chiaro che la Giunta regionale si impegna sul testo di questa
mozione, e si impegna al massimo a degli studi di fattibilità
generica, che possono essere fatti dalla Giunta e forniti alle
Ferrovie dello Stato; mentre, se ho capito bene quello che diceva,
Nebbia, anche in maniera generosa - e posso capirlo - parlava di
fare il progetto. Fare dei progetti per le Ferrovie dello Stato -
chiedo scusa a Nebbia - si è rivelata fino ad oggi, un'esperienza
disastrosa; citerò, tornando indietro nel tempo, il caso del ponte
di Pontey - Giunta Del Leone del 1962-64 - per il quale abbiamo
fatto il progetto quattro volte, caso strano, perché sono cambiati
tre Direttori generali. Sono queste delle coincidenze che a voi non
interessano, però la verità è che abbiamo rifatto il progetto
quattro volte; e allora i progetti costavano meno.
Quindi votiamo il testo di questa mozione con questa intesa:
che, per quanto riguarda le cose che dovessero essere a carico
della Regione, noi ci impegniamo per gli studi di fattibilità.
Presidente
- La parola all'Assessore Chabod.
Chabod (DC)
- Volevo solo dire al Consigliere Pedrini per
quanto riguarda le sue osservazioni, che della questione abbiamo
parlato proprio oggi con l'Ing. Marino, il quale ha detto di essere
disposto a fare una Commissione mista tra Regione e Ferrovie dello
Stato. Cercheremo di fare questa Commissione mista, in modo che i
problemi vengano visti anche dalla parte della Regione e non solo
dell'ottica delle Ferrovie. Al Consigliere Clusaz ha già detto il
Presidente che c'è un progetto per il passaggio a livello di
Villeneuve; non so se sarà fattibile o meno, e dovremmo vederlo con
le Ferrovie e con i Lavori Pubblici. In effetti si tratta di due
progetti che il Comune di Villeneuve, su lettera dell'Assessorato,
ha già preparato e che noi dovremo esaminare per vedere un po'
quello che si può fare. Sapete benissimo che nessun tipo di
intervento è facile in quella zona; specialmente su quella strada,
sulla quale passano molti TIR, bisogna cercare di scegliere i punti
più idonei per poter arrivare a fare qualcosa. Ad ogni modo io
penso che con la Commissione mista formata da tre membri della
Regione e tre delle Ferrovie, parlando anche, magari, con le
Comunità Montane e con i Sindaci, sarà possibile vedere quali sono
i passaggi a livello che si possono eliminare. Questo lo vedremo in
un secondo tempo.
In ultimo devo dire al Consigliere Tonino che non ho capito cosa
voleva dire con la sua osservazione su un'inversione di
tendenza.
Presidente
- La parola al Consigliere Nebbia. Sono state
fatte delle proposte; c'è un emendamento del Consigliere Clusaz su
cui il Presidente della Giunta ha fatto delle osservazioni per
quanto concerne la possibilità di un contatto diretto; c'è stata da
parte del Presidente della Giunta una richiesta al presentatore.
Chiederei che il Consigliere Nebbia nel suo intervento
puntualizzasse il suo pensiero a proposito delle cose che sono
state dette, per l'eventuale compilazione del testo definitivo
prima della votazione.
Nebbia (PSI)
- Innanzitutto dico che accetto
l'emendamento che ha presentato il Consigliere Clusaz, che credo
sia stato già consegnato alla Presidenza; volevo solo precisare
altre due o tre cose in relazione a quanto è stato detto.
È ben vero che già tre anni fa si è discusso tra Regione
Piemonte, Regione Valle d'Aosta e Azienda delle Ferrovie del
programma integrativo, ma questa discussione preludeva appunto alla
stesura del programma integrativo, che è stato finanziato solamente
con una legge recente, e sono i famosi 12.000 miliardi. Quello che
posso dire, in quanto ho letto i verbali di questi incontri, è che
in quella fase forse la Regione è mancata, nel senso che da una
parte gli incontri non sono mai avvenuti a livello adeguato - mi
risulta che a parecchi di essi abbia partecipato solo un
funzionario dell'Ufficio di Roma - e dall'altra essi non sono stati
efficaci perché - e con questo non voglio fare del campanilismo -
mi risulta che altre Regioni, per esempio il Molise, con reti
ferroviarie analoghe come dimensioni a quella della Valle d'Aosta,
hanno avuto degli stanziamenti superiori dell'ordine di dieci
volte. Quindi forse una pressione maggiore esercitata in quel
momento avrebbe potuto avere dei risultati più adeguati. Ma con
questo non voglio dire che ciò non si debba fare per il futuro.
Per quanto riguarda il collegamento con Courmayeur, la
intenzione della mozione era di prevedere il collegamento solo ed
esclusivamente per Courmayeur; con finalità, direi, anche
turistiche. Infatti in tutta Italia ci stiamo accorgendo che per
una serie di motivi il flusso turistico, sia quello straniero che
quello nazionale, è in diminuzione, e uno dei motivi è, tra gli
altri, l'elevato costo dei trasporti. Un investimento relativo al
prolungamento della ferrovia per Courmayeur potrebbe magari da un
lato salvare, in futuro, una situazione che potrebbe deteriorarsi;
dall'altra dovrebbe dare alla linea
Aosta-Pré-Saint-Didier-Courmayeur quella capacità marginale di
efficienza, di interesse, per cui anche da Roma, come parte la
carrozza diretta Roma-Cortina, potrebbe partire la carrozza diretta
Roma-Courmayeur; oggi Roma-Pré-Saint-Didier, dal punto di vista
pubblicitario non dice niente a nessuno. Quindi, per quanto
riguarda questo tronco, lo scopo era semplicemente questo. Ricordo
tra parentesi che nel '35-36 era già stato fatto un progetto di
prolungamento della linea fino a Courmayeur, ma l'allora Potestà
Conte Marrone, non aveva - se conosco le cose - permesso che si
realizzasse.
Per il collegamento, invece, attraverso il traforo ferroviario
possibile di Martigny, vorrei ricordare un fatto che oltre tutto è
stato reso pubblico in questi giorni ed è riportato anche sulla
"Tribune de Lausanne", quello del "train grande vitesse" francese
che nel giro di due anni dovrebbe collegare Losanna con Parigi in
poco più di tre ore.
Se esistesse un collegamento di questo tipo - vediamo le cose
solo dal punto di vista nostro, e non da quello delle forze
economiche che potrebbero avere interesse anche loro a questo
collegamento - vorrebbe dire avere Parigi a quattro ore di treno di
distanza e quindi avere una visione anche dei nostri confini e dei
nostri vicini, decisamente diversa da quella che è l'attuale; con
tutti i problemi e le conseguenze relative.
Credo con questo di avere spiegato un po' il significato della
mozione.
Presidente
- Colleghi Consiglieri, mi sembra che siamo
arrivati al punto conclusivo della mozione. Vorrei solamente
precisare che il Consigliere Nebbia accetta l'emendamento del
Consigliere Clusaz, per cui non ci sono obiezioni all'inserimento
del punto 1) nella mozione; mentre non è stata puntualizzata la
precisazione fatta dal Presidente della Giunta circa le spese, per
cui vorrei sapere esattamente cosa scrivere, o se rimane così nel
verbale.
La parola al Consigliere Nebbia.
Nebbia (PSI)
- Avevo dimenticato di dire
nell'illustrazione, e me ne rammarico, che nel testo si intendeva
semplicemente parlare di studi di fattibilità, cioè di un qualche
cosa che serva a dimostrare a esterni che la cosa è possibile.
Presidente
- Ha chiesto di parlare l'Assessore Chabod, ne
ha facoltà.
Chabod (DC) -
La questione dello scalo di Saint-Pierre
non è fattibile. Lo scalo di Villeneuve l'abbiamo già chiesto alle
Ferrovie, perché è più vicino.
Presidente
- Allora, se il Consiglio è d'accordo, con una
unica votazione metteremo in approvazione la mozione, che prende
come primo punto l'emendamento proposto dal Consigliere Clusaz, del
quale do lettura:
"L'eliminazione dei passaggi a livello
incustoditi (almeno per quanto riguarda quelli di maggior traffico)
e la sensibile diminuzione dei tempi morti per quelli di minor
traffico"
. Il primo punto della mozione diventa il secondo, e
il secondo diventa il terzo.
Il Presidente della Giunta non insiste sulla sua precisazione
per quanto riguarda lo studio, quindi con un'unica votazione, cioè
senza mettere in votazione l'emendamento, se il Consiglio è
d'accordo io metterei in approvazione la mozione nel testo del
quale do lettura:
Il Consiglio regionale, impegna:
la Giunta regionale ad assumere tutte le iniziative atte, in
accorso con le FF.SS., a realizzare:
1) l'eliminazione dei passaggi a livello incustoditi (almeno
per quanto riguarda quelli di maggior traffico) e la sensibile
diminuzione dei tempi morti per quelli di minore traffico;
2) per il prolungamento della linea ferroviaria fino a
Courmayeur uno studio approfondito dell'opera in modo tale da
poterne richiedere l'inclusione nel piano integrativo delle FF.SS.
oppure, in via subordinata, nel piano pluriennale delle stesse
FF.SS.;
3) per il nuovo collegamento internazionale per Martigny uno
studio di fattibilità dello stesso in modo da poterne sostenere
l'inclusione nel piano poliennale e l'avvio di incontri con la
Svizzera e le Regioni Piemonte e Liguria, fortemente interessate ad
un nuovo collegamento ferroviario nord-sud.
Presidente
- Metto in approvazione la mozione così come
letta.
Esito della votazione:
Presenti, votanti: 24
Magg. richiesta: 13
Voti favorevoli: 24
Approvata all'unanimità.
Presidente
- Colleghi Consiglieri, ci sono ancora due
argomenti che penso possiamo fare questa sera, che riguardano già
gli ordini del giorno aggiuntivi, ma che questa mattina per analoga
materia, non hanno dato luogo a grandi discussioni, e sono
l'oggetto n. 15/m e l'oggetto 15/n, cioè i disegni di legge n. 304
e n. 305 che trattano delle garanzie fideiussorie. Siamo d'accordo
per fare anche questi due?
D'accordo.
