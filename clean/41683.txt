Classificazione
ASSETTO DEL TERRITORIO
Urbanistica e pianificazione territoriale



Oggetto del Consiglio n. 817 del 10 luglio 2019 - Resoconto
OGGETTO N. 817/XV - Interpellanza: "Messa in sicurezza di
un'area occupata da una struttura abusiva a fini abitativi sulla
sponda della Dora Baltea in Comune di Pollein".
Rini (Presidente) -
Passiamo al punto 13 all'ordine del
giorno Per l'illustrazione, la parola al collega Manfrin.
Manfrin (LEGA VDA)
- Con quest'iniziativa intendevamo, in
origine, segnalare la presenza di baracche abusive sulla sponda
della Dora, individuate da numerose segnalazioni giunte ai
Consiglieri sottoscrittori. L'obiettivo di quest'interpellanza era
quello di ristabilire la legalità, così come già fatto in passato,
demolendo le baracche abusive che, oltre a essere illegittime,
risultano anche pericolose proprio per la vicinanza alla Dora.
Senonché, gli eventi hanno ampliato la necessità d'intervento e
faccio riferimento a quanto già rilevato da alcuni organi
d'informazione recentemente, e che vado a riportarvi: "Sarebbero
alcuni senzatetto stranieri e italiani, che dimorano in ripari di
fortuna nei pressi della Dora in località Tzambarlet, i molestatori
in azione lungo la pista ciclabile fra Aosta e Sarre. Polizia e
Carabinieri li avrebbero già identificati dopo le segnalazioni di
alcuni frequentatori abituali della zona. Da inizio giugno sono già
tre le ragazze che lamentano di essere state avvicinate, nel tardo
pomeriggio, da uomini dai modi e dalle richieste espliciti. In un
caso si è trattato di un italiano vestito con abiti sportivi
piuttosto trasandati, che a una giovane era sembrato un jogger
qualsiasi. Una delle giovani che l'uomo ha tentato di bloccare ha
telefonato al 112 per richiedere l'intervento delle forze
dell'ordine. Quando lui ha capito che la donna era veramente in
contatto con la centrale di soccorso, si è allontanato
insultandola. In altre circostanze, però, a fare le spese
dell'aggressività dei balordi sono stati alcuni sportivi in
allenamento, avvicinati da extracomunitari che hanno intimato loro
di andarsene, minacciando di passare alle maniere forti, in caso di
resistenza".
Fine della citazione. Anche e soprattutto alla luce, quindi, di
questi fatti, che si aggiungono all'illegittimità delle
installazioni abusive - e direi anche molto gravi - risulta quanto
mai necessario intervenire per ristabilire l'ordine e la legalità,
combattendo quindi con decisione la vergognosa presenza di sbandati
che, non solo si arrogano il diritto di risiedere dove non possono,
mettendo altresì in pericolo la vita propria e di eventuali
soccorritori che dovessero intervenire, in caso di necessità -
credo che il collega Borrello possa convenire: desidero qui
ricordare la tragica scomparsa di Erik Mortara, proprio in
circostanze analoghe, intervenuto e deceduto proprio durante una
ricerca fluviale - ma che addirittura si spingono a molestie e
aggressioni vergognose.
Per questo motivo, chiedo all'Assessore competente se siano
pervenute segnalazioni similari e se sia intenzione
dell'amministrazione l'adozione di procedure per mettere in
sicurezza l'area e smantellare le aree occupate abusivamente.
Presidente -
Per la risposta, la parola all'assessore
Borrello.
Borrello (SA) -
C'era già stata un'interpellanza in tal
senso, forse della collega Pulz, qualche mese fa. Innanzitutto
bisogna definire che abbiamo avuto modo di andare a censire questa
struttura abusiva, al foglio 39, mappale 816, dell'NCT del Comune
di Saint-Christophe. L'amministrazione regionale è a conoscenza
della suddetta situazione, in quanto rilevata a seguito di
sopralluoghi effettuati nella zona da parte di differenti uffici
regionali, nonché segnalata dal Comune di Saint-Christophe.
La stazione forestale territorialmente competente, che è quella
di Aosta, ha provveduto a identificare le persone che occupano la
struttura abusiva, non le cito ma erano sugli organi di stampa.
Con ordinanza del protocollo n. 18546 del 16 novembre 2018, la
nostra struttura ha intimato a questi signori di procedere allo
sgombero dell'area demaniale occupata abusivamente, con la
rimozione della baracca e il ripristino dello stato dei luoghi. In
difetto, l'amministrazione avrebbe provveduto d'ufficio, conferendo
a rifiuto i materiali che costituiscono il manufatto e le
suppellettili disposte al suo interno.
Tale ordinanza è stata affissa alla baracca in quanto il
fabbricato, al momento della notifica, non era occupato. La
medesima ordinanza è stata trasmessa agli indirizzi riportati nei
documenti d'identità dei signori in oggetto.
Alla suddetta ordinanza non ha fatto seguito lo sgombero
dell'area e il ripristino del sito da parte dei signori in oggetto.
In relazione al mancato ottemperamento delle disposizioni contenute
nella predetta ordinanza, gli uffici del nostro dipartimento si
sono coordinati per procedere, d'ufficio, così come detto
nell'ordinanza, alla rimozione della baracca, mediante apposito
affidamento dei lavori a un'impresa appaltatrice.
Tuttavia, durante la ricognizione dell'area oggetto di
intervento, è emerso che alcune parti del fabbricato abusivo sono
costituite da materiale contenente fibre d'amianto, la cui
rimozione è consentita solo a un'impresa in possesso di apposite
certificazioni riguardanti lo smaltimento dei rifiuti
pericolosi.
A seguito di apposita ricognizione di tali ditte in possesso dei
requisiti necessari per la rimozione delle fibre di amianto, con il
provvedimento n. 3327 dell'11 giugno, che è stato fatto dal
dirigente della nostra struttura, sono stati affidati a una ditta
che ha i requisiti i lavori di smantellamento della baracca abusiva
di cui trattasi.
Proprio in virtù della tipologia, tale ditta ha predisposto il
piano di lavoro dell'esecuzione di rimozione e smaltimento -
oltretutto il fabbricato è in prossimità della riva della Dora -,
del materiale contenente amianto e l'ha presentato all'azienda USL.
Non appena saranno acquisite le certificazioni e le autorizzazioni
- ci vuole un'autorizzazione per quanto riguarda la gestione - si
provvederà a dare corso ai lavori. Si ritiene che l'intervento
possa essere ultimato nel corso della presente stagione estiva.
Si evidenzia che ogni attività posta in essere dai nostri uffici
è stata effettuata informando il Comune di Saint-Christophe e gli
assistenti sociali; così prevede la legge.
Presidente -
Per la replica, la parola al collega
Manfrin.
Manfrin (LEGA VDA)
- Sono felice che la burocrazia e la
furbizia di questi personaggi abbiano provveduto a ritardare le
azioni che sarebbe sacrosanto compiere, ma ovviamente non si può
fare altrimenti, quindi questo non è imputabile all'autorità
politica.
Quello che però, Assessore, la spingo a fare, visto che quando
ho scritto questa interpellanza chiaramente avevo fatto riferimento
esattamente a quella baracca, quella che le segnalazioni mi
indicavano, e visto che invece sono emerse, da altre segnalazioni,
che sono quelle che le ho testé letto... sarebbe secondo me
necessario fare una verifica, a questo punto, su tutto il letto
della Dora, almeno in quella zona, nelle adiacenze della pista
ciclabile, per escludere che vi sia la presenza di altri giacigli
di fortuna, per le motivazioni che vi ho già illustrato nel testo
dell'interpellanza, e per evitare, quindi, che anche queste possano
produrre nuova illegalità, nuove molestie e, soprattutto, nuovi
problemi.
Le chiedo cortesemente, Assessore, se ne ha la possibilità, di
adempiere nuovamente a questa verifica, ad altre, non a quella
specifica. Viste le segnalazioni che sono giunte, credo che sia la
Polizia che i Carabinieri possano confermare eventualmente anche
l'ubicazione di queste strutture di fortuna, in maniera da poter
ristabilire la legalità e affermare il principio per il quale il
territorio del demanio non si occupa abusivamente e, soprattutto,
oltre a questo, non si molestano le persone. Anche se, in teoria,
non ci sarebbe neanche la necessità di doverlo affermare, ma siamo
arrivati a questo livello.
Presidente -
Il punto 14 lo rimandiamo all'arrivo della
collega Nasso.
