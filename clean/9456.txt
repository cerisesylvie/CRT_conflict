Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 516 del 10 maggio 1989 - Resoconto
OGGETTO N. 516/IX - ISTITUZIONE DEL SERVIZIO PER LA RACCOLTA
SEPARATA DEI RIFIUTI PERICOLOSI E MODALITA' DI SMALTIMENTO.
(Interpellanza)
PRESIDENTE:
Do lettura dell'interpellanza in oggetto,
presentata dal Consigliere Riccarand ed iscritta al punto 17
dell'ordine del giorno dell'adunanza odierna.
INTERPELLANZA
PREMESSO che l'articolo 3 della legge 441/87 ha reso
obbligatoria la raccolta separata ed il conseguente adeguato
smaltimento per i rifiuti definiti "pericolosi", ai sensi
dell'articolo 8 del D.P.R. 915/82;
RICORDATO che il punto 1.3 della delibera del Comitato
Interministeriale del 27.7.84 ha specificato che tali rifiuti
pericolosi sono le pile, i farmaci e i prodotti recanti
sull'etichetta il marchio T. e/o F.;
RICORDATO altresì che l'obbligo di istituire il servizio è a
carico dei Comuni e doveva essere attuato entro il 27.4.1988;
AL FINE di verificare se in Valle d'Aosta si è provveduto ad
istituire il servizio separato di raccolta e di smaltimento di tali
rifiuti;
il sottoscritto Consigliere regionale
INTERPELLA
l'Assessore alla Sanità Assistenza Sociale per sapere:
1) quanti sono i Comuni che hanno istituito il servizio per la
raccolta separata dei rifiuti pericolosi e quanti sono i Comuni
inadempienti;
2) se si è provveduto ad individuare luoghi e modalità per lo
smaltimento dei rifiuti pericolosi;
3) in che modo si intende operare perché ci sia un rigoroso
rispetto della legge e per evitare che pile e farmaci continuino a
finire nei normali cassonetti e nelle discariche.
PRESIDENTE: Ha chiesto la parola il Consigliere Riccarand; ne ha
facoltà.
RICCARAND (NS):
Circa un mese fa gli organi di stampa
hanno riferito l'episodio dei farmaci che erano stati scaricati
lungo la Dora. Dopo che gli stessi erano stati ritrovati da un
pescatore, si è scoperto che erano stati gettati da un medico ché,
non sapendo dove andarli a depositare, li aveva raccolti in alcuni
sacchi e li aveva buttati in quella discarica lungo la Dora.
Si tratta di un episodio abbastanza significativo ed
emblematico, perché su questa materia esiste in realtà una precisa
disposizione di legge che impone, anzi imponeva fin dal 27 aprile
1988 a tutti i Comuni d'Italia, compresi quindi anche quelli della
Valle d'Aosta, di dotarsi di un servizio per la raccolta separata
dei rifiuti definiti pericolosi, soprattutto pile e farmaci
scaduti, e di uno smaltimento separato di questi prodotti che sono
ritenuti pericolosi. Questo episodio e ciò che ognuno di noi può
verificare quotidianamente nel Comune in cui è residente ci portano
a considerare che probabilmente in Valle d'Aosta la norma di legge
citata, e che pure è pienamente operante, non ha trovato finora
completa applicazione.
Siccome si tratta di un particolare aspetto del problema più
generale dello smaltimento dei rifiuti - ma che ha una sua
rilevanza particolare in quanto sia i farmaci, per la loro
composizione, sia le pile, soprattutto per la presenza al loro
interno di una sostanza pericolosa come il mercurio, sono dei
prodotti che richiedono un trattamento particolare su cui bisogna
fare molta attenzione - è importante avere il quadro definito della
situazione in Valle d'Aosta, cioè se ci sono dei Comuni, e quanti
sono che hanno effettivamente istituito questo servizio, che, fra
l'altro, è molto diffuso anche solo nel vicino Canavese; mentre da
parte della Regione si tratta invece di vedere non solo se è stata
esercitata un'azione di indicazione, stimolo e sorveglianza, ma, ad
esempio, se ci si è preoccupati di individuare un sistema per la
raccolta delle pile e dei farmaci e per il loro smaltimento, in
modo da non provocare danni.
Questo è lo scopo dell'interpellanza che, come torno a ripetere,
riguarda un aspetto importante del capitolo molto più vasto e più
generale dello smaltimento dei rifiuti.
Si dà atto che dalle ore 10,58 assume la Presidenza il
Vicepresidente Beneforti.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
Con provvedimento deliberativo del 7 aprile
1989 n. 3633 la Giunta regionale ha fornito ai Comuni della Regione
indicazione per l'istituzione del servizio di raccolta dei rifiuti
urbani pericolosi, quali pile e batterie d'uso domestico e farmaci
scaduti, nonché norme per lo smaltimento degli stessi.
Pur essendo dei Comuni la competenza d'istituire il detto
servizio di smaltimento, si è ritenuto necessario fornire
indicazioni e dettare norme sullo smaltimento finale, in quanto
tali operazioni sono strettamente collegate con l'attività del
centro regionale di trattamento dei rifiuti di Brissogne e
rientrano nell'attività più ampia di smaltimento dei rifiuti solidi
urbani.
Ai sensi di quanto stabilito dal regolamento di gestione del
centro, spetta infatti al gestore dello stesso, oltre che la
valorizzazione dei rifiuti ricuperabili, anche la ricerca di un
idoneo sistema di smaltimento finale dei rifiuti urbani pericolosi.
All'articolo 4 del regolamento approvato dal Consiglio ed allegato
alla legge regionale si dice:
"Sono da prevedere aree opportunamente attrezzate per lo
stoccaggio provvisorio, la movimentazione dei rifiuti valorizzati
con raccolta separata (ferro, vetro, carta...), nonché dei rifiuti
urbani pericolosi (pile, medicinali, batterie...) provenienti da
raccolte differenziate e per il cui smaltimento verranno dettate
apposite...".
Il regolamento dice quindi che è la ditta che ha
in appalto il servizio di raccolta e smaltimento dei rifiuti che
deve indicare ai Comuni come raccogliere i rifiuti in modo che la
stessa ditta li possa poi smaltire.
Si evidenzia pertanto la difficoltà di avviare detto servizio
prima dell'effettiva entrata in funzione del centro di Brissogne.
Si ritiene comunque opportuno precisare che l'attività di
smaltimento dei rifiuti urbani pericolosi rientra nell'attività più
ampia della raccolta differenziata dei rifiuti, che deve essere
regolamentata dalla Regione sulla base di indirizzi generali
fissati dal Ministero dell'Ambiente, in base all'articolo 9 quater
della legge 9 novembre 1988 n. 475, che tuttora il Ministero non ha
ancora emanato. In tale articolo si dice infatti:
"Le attività di smaltimento dei rifiuti urbani, di cui
all'articolo 3, 1° comma del D.P.R. 10 settembre 1982 n. 915, sono
svolte dai Comuni secondo modalità volte ad assicurare la raccolta
differenziata. Tale servizio di raccolta differenziata viene
attivato entro il 1° gennaio 1990".
Il Ministero quindi ha postdatato l'entrata in funzione di tale
servizio perché non ha ancora emanato le norme necessarie affinché
i Comuni sappiano che cosa devono fare di questa raccolta
differenziata. Il D.P.R. citato dice ancora:
"Le Regioni provvederanno, sulla base degli indirizzi
generali fissati dal Ministero, a dare le direttive...".
Diciamo quindi che siamo ancora in alto mare perché il
Ministero, visto che non riusciva ad emanare queste disposizioni,
ha prorogato al 1° gennaio del 1990 l'entrata in vigore della
raccolta differenziata dei rifiuti. Dall'ultima riunione che si è
tenuta presso il Ministero dell'Ambiente nella settimana scorsa è
trapelato che ci sarebbe una proposta ministeriale con la quale
verrebbero tolti dalla raccolta differenziata i farmaci, che,
essendo in quantità piuttosto elevata, verrebbero inseriti tra i
rifiuti normali.
Ovviamente si tratta solo di una voce, che però sta a
testimoniare che le idee non sono molto chiare neppure a livello
ministeriale. Le Regioni pertanto si trovano in difficoltà
nell'avviare il servizio di raccolta, perché corrono il rischio di
affrontare delle spese per predisporre degli impianti che poi
potrebbero anche non essere utilizzati.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Bisogna distinguere molto chiaramente fra
due cose: la scadenza del 1° gennaio 1990 riguarda la raccolta
differenziata dei rifiuti in generale, ad esclusione dei prodotti
pericolosi, perché per pile e farmaci c'è un obbligo che risale
all'aprile del 1988. Quell'obbligo è già stato previsto dalla legge
29 ottobre 1987 n. 441, che ha detto molto chiaramente che i Comuni
"...istituiscono obbligatoriamente, entro 180 giorni dalla legge
di conversione del presente Decreto, il servizio di raccolta e
smaltimento dei rifiuti urbani pericolosi, come definito dalla
delibera del 27 luglio 1984 del Comitato
interministeriale...".
Per quanto riguarda le pile ed i farmaci, è da circa un anno che
i Comuni sono obbligati alla raccolta differenziata; mentre tutta
la materia attualmente in discussione al Ministero dell'Ambiente
riguarda la raccolta differenziata degli altri prodotti: vetro,
carta...
(...Interruzione dell'Assessore Lanièce...)
... Si, si parlerà anche di questo, che però è già obbligatorio
per i Comuni da un anno, tant'è vero che in tutti i Comuni del
Canavese, ed in gran parte dei Comuni del Nord Italia e delle zone
che conosco, già esiste la raccolta differenziata delle pile e dei
farmaci.
Il grosso problema è chiaramente quello del loro smaltimento e
per adesso vengono stoccati in zone particolari e separate.
Questo vale anche per i Comuni della Valle d'Aosta, mentre, a
mio avviso, è solo per gli altri rifiuti che si debbono ancora
stabilire delle normative precise. Ricordo fra l'altro che noi
abbiamo anche una legge regionale del 1982, che è rimasta
sostanzialmente inapplicata, che concerne proprio il conferimento e
lo smaltimento separato dei rifiuti; quindi, anche in base a questa
legge noi avremmo comunque già dovuto provvedere alla raccolta
differenziata dei rifiuti.
Sicuramente però, per quanto riguarda le pile ed i farmaci, non
possiamo aspettare la scadenza del 1° gennaio 1990, perché tutti i
Comuni e tutti i Sindaci, se non effettuano la raccolta separata,
commettono omissione di atti d'ufficio, perché in base ad una
precisa legge sono obbligati ad istituire il servizio di raccolta
differenziata dei rifiuti.
Io sollecito pertanto la Giunta a porre in atto tutte le
iniziative di sostegno ai Comuni, specie per quanto riguarda la
raccolta e lo stoccaggio, anche in zone o in aree provvisorie, dei
rifiuti pericolosi, perché non ci si può esimere da tale obbligo.
E' opportuno che al più presto i Comuni adottino questo servizio e
cerchino di avviare un po' per volta la raccolta differenziata dei
rifiuti anche in Valle d'Aosta.
