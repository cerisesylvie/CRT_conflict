Classificazione
ASSISTENZA SANITARIA E OSPEDALIERA
Servizi trasfusionali


Resoconto integrale del dibattito dell'aula
Oggetto del Consiglio n. 875 del 27 luglio 1994 - Resoconto
OGGETTO N. 875/X - Disegno di legge: "Modificazioni alla
legge regionale 22 dicembre 1980, n. 60 (Norme per la raccolta,
conservazione e distribuzione del sangue umano)".
Articolo 1 - 1. Dopo l'articolo 6 della legge regionale 22
dicembre 1980, n. 60 (Norme per la raccolta, conservazione e
distribuzione del sangue umano), è inserito il seguente:
"Articolo 6 bis
1. La Regione può corrispondere, nei limiti degli stanziamenti
previsti per questo tipo di interventi nel proprio bilancio annuale
di previsione, ai comitati regionali e/o organi equivalenti delle
associazioni di donatori presenti ed operanti in Valle d'Aosta,
sentita la Commissione di cui all'articolo 7, contributi a titolo
di sostegno nelle spese di gestione e di funzionamento
dell'attività.
2. L'ammontare massimo dei contributi di cui al comma 1 è pari
al novanta per cento della differenza fra il totale delle entrate
derivanti dai contributi associativi, esclusi quelli erogati dalla
Regione, e da donazioni varie, ed il totale delle uscite,
risultanti dal bilancio di previsione del comitato regionale o
dell'organo equivalente dell'associazione, per l'esercizio in
corso.
3. Qualora, ad esercizio concluso, dal conto consuntivo
dell'associazione risulti un avanzo di amministrazione, il
contributo di cui al comma 1 viene ridotto in misura pari
all'avanzo stesso.
4. La Giunta regionale è autorizzata ad adottare i provvedimenti
ammini­strativi concernenti la determinazione e la concessione dei
contributi di cui al comma 1, su presentazione, entro il 30 aprile
di ogni anno, da parte delle associazioni, di apposita domanda al
Servizio della sanità ed assistenza sociale dell'Assessorato della
sanità ed assistenza sociale, corredata dal bilancio di previsione
dell'esercizio in corso e dal conto consuntivo dell'esercizio
precedente. Il bilancio di previsione ed il conto consuntivo devono
essere regolarmente approvati dai rispettivi organi collegiali.
5. La concessione del contributo avviene secondo le seguenti
modalità:
a) determinazione del contributo erogabile, sulla base del
bilancio di previsione dell'anno in corso, calcolato secondo i
criteri di cui al comma 2;
b) entro il 31 maggio dell'esercizio in corso, liquidazione del
cinquanta per cento del contributo;
c) entro il 31 maggio dell'esercizio successivo, sulla base
delle risultanze del conto consuntivo, liquidazione del saldo,
previa verifica da effettuarsi secondo quanto previsto dal comma
3."
Articolo 2 - 1. L'articolo 7 della legge regionale 60/1980 è
sostituito dal seguente:
"Articolo 7
1. Presso l'Assessorato della sanità ed assistenza sociale è
istituita la commissione regionale tecnico-consultiva per le
attività di raccolta, conservazione e distribuzione del sangue
umano.
2. La commissione è nominata con decreto del Presidente della
Giunta regionale, su conforme deliberazione della medesima ed è
composta:
a) dall'Assessore regionale alla sanità ed assistenza sociale, o
da un suo delegato, che la presiede;
b) dal dirigente o altro funzionario della programmazione
sanitaria regionale;
c) dal direttore sanitario dell'Unità sanitaria locale, o da un
suo delegato;
d) dal primario del servizio trasfusionale dell'Unità sanitaria
locale, o da un suo delegato;
e) da un medico, preferibilmente specializzato in ematologia ed
in materia trasfusionale, designato dalle associazioni di donatori
aventi i requisiti di cui all'articolo 2 della legge 14 luglio
1967, n. 592 (Raccolta, conservazione e distribuzione del sangue
umano) presenti in Valle d'Aosta;
f) dal presidente e da tre rappresen­tanti designati
dall'associazione di donatori operante in Valle d'Aosta avente il
maggior numero di donatori ed i requisiti di cui all'articolo 2
della legge 592/1967.
3. Le funzioni di segreteria della commissione sono svolte da
personale dell'Assessorato della sanità ed assistenza sociale.
4. La commissione dura in carica per il periodo di validità di
ciascun piano sanitario regionale."
Articolo 3 - 1. Per l'applicazione della presente legge è
autorizzata, per l'anno 1994, la spesa di lire 100.000.000.
2. L'onere di cui al comma 1 graverà sul capitolo 61265 del
bilancio di previsione della Regione per l'anno 1994, di nuova
istituzione, che assumerà la denomi­nazione "Contributi alle
associazioni di donatori di sangue operanti nella Regione" e sui
corrispondenti capitoli dei futuri bilanci.
3. Alla copertura dell'onere di cui al comma 1 si provvede
mediante utilizzo di pari importo dello stanziamento iscritto al
capitolo 59920 (Spese a carico della Regione per l'esercizio di
funzioni sanitarie attribuite al Servizio sanitario nazionale) del
bilancio di previsione della Regione per l'anno 1994.
4. A decorrere dall'esercizio finanziario 1995, l'onere
derivante dall'applicazione della presente legge sarà determinato
con legge finanziaria.
Articolo 4 - 1. Alla parte spesa del bilancio di previsione
della Regione per l'anno 1994 sono apportate le seguenti
variazioni, in termini di competenza e di cassa:
a) in diminuzione:
cap. 59920 "Spese a carico della Regione per l'esercizio di
funzioni sanitarie attribuite al Servizio sanitario nazionale" lire
100.000.000;
b) in aumento:
programma regionale 2.2.3.03
codificazione 1.1.1.6.2.2.8.7.8.30
cap. 61265 (di nuova istituzione) "Contributi alle associazioni
di donatori di sangue operanti nella Regione" - - lire
100.000.000.
Articolo 5 - 1. In deroga a quanto disposto dall'articolo 6 bis,
comma 4, della legge regionale 60/1980, il termine per la
presentazione delle domande è fissato, per l'anno in corso, nel
trentesimo giorno successivo alla pubblicazione della presente
legge sul Bollettino ufficiale della Regione.
2. In deroga a quanto disposto dall'articolo 6 bis, comma 5,
lett. b), della legge regionale 60/1980, il termine per la
liquidazione dell'acconto del contributo è fissato, per l'anno in
corso, in trenta giorni dalla data di scadenza del termine per la
presentazione delle domande.
3. In sede di prima applicazione, la commissione regionale
tecnico?consultiva per le attività di raccolta, conservazione e
distribuzione del sangue umano è nominata entro trenta giorni
dall'entrata in vigore della presente legge.
Articolo 6 - 1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente -
Ha chiesto la parola il relatore,
Consigliere Rini.
Rini (UV) -
Anche qui ho fatto una relazione che
sostanzialmente ricalca un po' quella che è già allegata al disegno
di legge.
Vi verrà distribuito adesso un emendamento, con il quale dopo
l'articolo 2 sono inseriti altri due articoli: l'articolo 2 bis,
con cui viene abrogata la lettera f) del primo comma dell'articolo
8 della legge n. 60/80, e si va a modificare lo stesso articolo
richiamando l'articolo 1, comma 8, e l'articolo 11, comma 3, lett.
f) della legge n. 107/90; l'articolo 2 ter, con cui si va ad
inserire, dopo l'articolo 8 della legge regionale n. 60/80,
l'articolo 8 bis, che prevede la non cumulabilità dei contributi
previsti con questo disegno di legge, ed altri contributi o
previdenze regionali già normate.
Presidente -
Dichiaro aperta la discussione
generale. Ha chiesto la parola il Consigliere Squarzino
Secondina.
Squarzino (VA) -
Rispetto a questo disegno di
legge, come i consiglieri hanno visto, esiste sia un testo
predisposto dalla V Commissione, sia ulteriori emendamenti che
erano già stati preannunciati in V Commissione ma che non si era
riusciti a formalizzare.
Ora, se da una parte possiamo farci i complimenti per questo
disegno di legge, che attesta che la V Commissione lavora, d'altra
parte non possiamo non segnalare un disagio che come V Commissione
abbiamo vissuto la settimana scorsa, proprio essendo costretti da
questo Consiglio straordinario ad affrettare i tempi.
Volevo riproporre per l'ennesima volta all'Assessore la
predisposizione in tempi brevi di un testo più completo che tenga
conto sia delle modifiche apportate con questo disegno di legge,
sia dei principi che sono nella nuova legge che riguarda la
raccolta, la conservazione e la distribuzione del sangue umano,
legge n. 107/90, proprio perché altrimenti rischiamo di continuare
su una stessa materia ad avere o una normativa vecchia ormai di
quasi 15 anni, o degli emendamenti, delle correzioni, che tengono
conto di alcune esigenze particolari, ma che non affrontano il
problema nel suo complesso.
Alcuni elementi della nuova normativa sono stati ugualmente
inseriti, ma direi che è importante - e in questo chiedo proprio
all'Assessore un impegno - riprendere con calma tutta la materia e
normarla in modo più completo e nel suo insieme.
Presidente -
Se non c'è nessun altro che chiede la
parola, chiudo la discussione generale.
Ha chiesto la parola l'Assessore alla sanità e assistenza
sociale, Vicquéry.
Vicquéry (UV) -
Per presentare un emendamento
all'emendamento, perché mi hanno segnalato adesso gli uffici che è
opportuno all'articolo 8 bis, dove è scritto "i contributi previsti
dalla presente legge non sono cumulabili con altri contributi o
provvidenze regionali", aggiungere "o statali", perché il
Presidente della Commissione di Coordinamento, nel passato, ha già
avuto modo di rinviare leggi per questo piccolo dettaglio.
Gli uffici mi dicono che è possibile farlo con la mia semplice
presentazione, senza presentare il testo scritto.
Per quanto riguarda la richiesta di impegno per il Consigliere
Squarzino, devo dire che in effetti la legge n. 60/80 ha già in
parte anticipato alcuni contenuti della n. 107, e che la n. 107 non
prevede una legislazione regionale applicativa, prevede atti
amministrativi, il più importante dei quali riguarda proprio il
piano sangue, di cui abbiamo discusso la settimana scorsa e sul
quale abbiamo preso un impegno politico con l'ordine del giorno.
Questo impegno politico verrà senz'altro fatto rispettare, perché
verrà sia nella predisposizione del piano sangue, sia nella
predisposizione del piano sanitario regionale.
Presidente -
Passiamo all'esame dell'articolato.
Sull'articolo 1 ha chiesto la parola il Consigliere Voyat.
Voyat (UV) -
Il comma 2, secondo me, non è molto
chiaro e credo che comporterà dei problemi per l'AVIS, perché, se
così come capisco da quanto letto, si dà un contributo del 90
percento sulla differenza fra le entrate normali dell'AVIS e le
uscite, ci sarà sempre una differenza del 10 percento. Quindi o
l'AVIS avrà sempre un 10 percento di deficit, oppure la obblighiamo
a fare un bilancio fasullo. Sarebbe stato molto meglio trovare dei
parametri fissi per i quali l'AVIS avrebbe potuto fare i suoi
bilanci normali, perché dire che il 90 percento fra la differenza
delle entrate e delle quote associative, e i contributi vari, e
quelle che sono le differenze, ci sarà sempre la differenza del 10
percento.
Presidente -
Ha chiesto la parola l'Assessore alla
sanità e assistenza sociale, Vicquéry.
Vicquéry (UV) -
Non è come dice il Consigliere
Voyat, perché il 90 percento è basato sul bilancio preventivo, in
quanto questo ha un raffronto al momento del consuntivo; se c'è un
saldo attivo, lo si darà a livello di consuntivo.
Il problema di questo metodo di calcolo è dato dal fatto che se
non si impegnava a livello di bilancio preventivo all'inizio
dell'anno, l'attività dell'AVIS non poteva essere esplicata, se non
c'era la certezza di contributi finanziari, l'AVIS regionale non
poteva agire. Con questo metodo si dà il 90 percento su un
preventivo, fatto salvo poi nell'anno successivo, se c'è un
disavanzo, di coprire il disavanzo; se c'è un avanzo di
amministrazione di defalcare l'avanzo di amministrazione dal
contributo dell'anno successivo. Il sistema senz'altro copre tutte
le necessità dell'AVIS regionale.
Presidente -
Ricordo che stiamo discutendo sul
testo predisposto dalla V Commissione consiliare permanente.
Pongo in votazione l'articolo 1.
Presenti, votanti e favorevoli: 30
Presidente -
Pongo in votazione l'articolo 2.
Presenti, votanti e favorevoli: 30
Presidente -
Pongo in votazione l'emendamento
aggiuntivo, articolo 2 bis, proposto dal Consigliere Rini, che
recita:
Emendamento - "Articolo 2 bis
1. La lett. f) del primo comma dell'articolo 8 della legge
regionale 60/1980 è abrogata.
2. Al secondo comma dell'articolo 8 della legge regionale
60/1980 sono aggiunte, in fine, le parole "nonché alle convenzioni
di cui all'articolo 1, comma 8 e all'articolo 11, comma 3, lett.
f), della legge 4 maggio 1990, n. 107 (Disciplina per le attività
trasfusionali relative al sangue umano ed ai suoi componenti e per
la produzione di plasmaderivati)".
Presenti, votanti e favorevoli: 30
Presidente -
É stato proposto dal Consigliere Rini
l'emendamento aggiuntivo, articolo 2 ter, che recita:
Emendamento - "Articolo 2 ter
1. Dopo l'articolo 8 della legge regionale 60/1980 è inserito il
seguente:
Articolo 8 bis
1. I contributi previsti dalla presente legge non sono
cumulabili con altri contributi o provvidenze regionali".
Presidente -
A questo articolo ricordo che è stata
presentata una correzione da parte dell'Assessore, che recita:
Aggiungere dopo la parola "regionali", la parola "o
statali".
Presidente -
Pongo in votazione l'articolo 2 ter
nel testo così modificato:
Articolo 2 ter - 1. Dopo l'articolo 8 della legge regionale
60/1980 è inserito il seguente:
"Articolo 8 bis
1. I contributi previsti dalla presente legge non sono
cumulabili con altri contributi o provvidenze regionali o
statali".
Presenti, votanti e favorevoli: 30
Presidente -
Pongo in votazione l'articolo 3.
Presenti, votanti e favorevoli: 30
Presidente -
Pongo in votazione l'articolo 4.
Presenti, votanti e favorevoli: 30
Presidente -
Pongo in votazione l'articolo 5.
Presenti, votanti e favorevoli: 30
Presidente -
Pongo in votazione l'articolo 6.
Presenti, votanti e favorevoli: 30
Presidente -
Pongo in votazione la legge nel suo
complesso.
Presenti, votanti e favorevoli: 30
Il Consiglio approva all'unanimità
