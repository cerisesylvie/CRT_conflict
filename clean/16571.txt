Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.


Resoconto integrale del dibattito dell'aula
Oggetto del Consiglio n. 2971 del 25 febbraio 1998 - Resoconto
SEDUTA ANTIMERIDIANA DEL 25 FEBBRAIO 1998
OGGETTO N. 2971/X Controllo della Giunta regionale sulle
deliberazioni del Direttore generale dell'USL. (Interpellanza)
Interpellanza Richiamata la legge regionale 16 dicembre 1992, n.
75 recante "Disciplina del controllo preventivo della Giunta
regionale sugli atti dell'USL della Valle d'Aosta";
Verificato che:
- nel 1996 la Giunta ha proceduto all'annullamento di 14
delibere, pari a circa il 12 percento di quelle esaminate,
- nel 1997 le delibere annullate sono salite a 25 con una
percentuale del 25 percento circa;
- nel primo mese del 1998 sono già state bocciate ben 8
delibere, pari a circa il 50 percento del totale;
Sottolineato che molte delle delibere respinte concernono
importanti atti per la politica sanitaria;
Espressa viva preoccupazione per un fenomeno che rischia di
rendere vane le intenzioni della legge regionale 8 giugno 1994, n.
24 con la quale si voleva dare forma "aziendale" all'USL;
i sottoscritti consiglieri regionali
Interpellano
l'Assessore competente per conoscere:
1) quali sono i motivi più ricorrenti che inducono la Giunta ad
annullare così tante delibere del Direttore Generale;
2) per quali motivi si assiste ad una contro-tendenza rispetto
agli auspici dell'Assessore, il quale aveva più volte parlato di
questa necessità di controllo della Giunta come di un atto
"temporaneamente" necessario per far acquisire all'azienda USL
maggiori capacità nella gestione autonoma;
3) quale giudizio esprime la Giunta sulle capacità manageriali
dei vertici USL;
4) se si ritiene di dover intervenire ed in quale modo per porre
rimedio a questa preoccupante situazione.
F.to: Marguerettaz - Viérin Marco
Presidente Ha chiesto la parola il Consigliere Marguerettaz.
Marguerettaz (Aut) Molto brevemente. Quando discutemmo, credo in
occasione della promulgazione della legge regionale n. 24/94 sul
ruolo che doveva avere la Giunta per quanto concerne il controllo
degli atti dell'USL, ricordo che ci fu un dibattito abbastanza
serrato sulla necessità che questo controllo vi fosse e vi fosse
nei termini previsti dalla legge. Ricordo che all'epoca l'Assessore
disse che quasi eravamo costretti ad inserire questi termini di
controllo sull'USL perché è vero che vogliamo andare verso una
forma autonoma, aziendale della gestione dell'USL stessa, ma questo
può avvenire solo nel tempo, quindi è necessario come sostegno alla
creazione della forma aziendale dell'USL che ci sia questo
controllo della Giunta.
Ho fatto una breve ricerca di questi tre anni per vedere in
quali termini si era espletato il controllo della Giunta dalla
quale risulta - i dati sono scritti nelle premesse - che nel ?96 le
delibere annullate da parte della Giunta sono state 14, pari a
circa il 12 percento di tutte quelle esaminate, nell'anno
successivo queste delibere sono salite a 25 con una percentuale del
25 percento di bocciature sulle delibere assunte dall'USL e il
primo mese del ?98 è estremamente preoccupante perché solo nel mese
di gennaio la metà delle delibere presentate, cioè il 50 percento,
sono state respinte.
Questi dati credo inducano a fare una riflessione e la
riflessione abbiamo cercato di indicarla con quelle quattro domande
che più che altro vogliono far esprimere l'Assessore su questa
situazione. Vogliamo sapere innanzitutto i motivi più ricorrenti
per i quali la Giunta annulla così tante delibere del Direttore
generale dell'USL; è evidente che, almeno a vedere i dati - magari
sono leggibili in diversi modi - vi è una controtendenza rispetto a
quelle aspettative che aveva l'Assessore nel momento in cui si
discusse quella legge, cioè quella di un controllo necessario,
quasi doloroso, iniziale che sarebbe andato via via scemando perché
contemporaneamente l'azienda USL avrebbe acquisito maggiore
competenza, autonomia ed efficienza. È evidente, dai dati che
leggevo prima, che sembra esserci invece una controtendenza, cioè
sono sempre più numerose le delibere bocciate da parte della
Giunta.
A questo punto ci sembra giusto chiedere all'Assessore se ha un
giudizio da esprimere, noi abbiamo messo sulle capacità manageriali
dei vertici dell'USL, ma è evidente che la domanda poteva essere
formulata in maniera migliore. Il senso di questa richiesta è qual
è il giudizio dell'Assessore sull'andamento di questa situazione,
infine chiediamo se si pensa che sia una cosa fisiologica anche se
non apparirebbe così guardando i dati o se si pensa di intervenire
in qualche modo.
Presidente Ha chiesto la parola l'Assessore alla sanità, salute
e politiche sociali, Vicquéry.
Vicquéry (UV) Vorrei subito sgombrare il campo da
un'"arrière-pensée" che non è sicuramente nelle intenzioni del
Consigliere Marguerettaz, ma che aleggia all'interno dell'USL e
cioè che l'annullamento di alcune delibere ultimamente di un certo
peso specifico da parte dell'Assessorato sia l'anticamera
dell'espressione di un giudizio negativo nei confronti del
"management" dell'USL. Questo non esiste nel modo più assoluto
perché vanno distinte nettamente le competenze tecniche da quelle
politiche su cui si esprime la Giunta regionale e che non hanno
nessun riferimento alle percentuali del numero delle delibere
annullate.
Questo è un elemento di valutazione che è però assolutamente
secondario per cui questo va detto con forza perché altri sono gli
elementi di valutazione dell'operato dei direttori generali. Di
quest'argomento si sta discutendo anche a livello nazionale perché
nella legge delega al Governo c'è un punto specifico che riguarda
anche i criteri di valutazione dei direttori generali, su richiesta
degli Assessori regionali alla sanità probabilmente passerà il
concetto che la nomina del Direttore generale sarà di natura
esclusivamente fiduciaria perché in alcune Regioni, laddove le
Giunte regionali hanno espresso un parere negativo nei confronti
dei direttori generali commissariando le aziende, i ricorsi al TAR
hanno in genere dato ragione ai direttori generali. Questo perché
la nomina è ancora basata su una valutazione che è abbastanza
discrezionale. Se passa il concetto del rapporto fiduciario,
diventerà una nomina di tipo fiduciario, ma su questo tutte le
forze politiche, sia di Destra che di Sinistra, sono assolutamente
concordi, probabilmente il Parlamento si esprimerà in questi
termini per cui anche su questo bisogna fare chiarezza.
Il secondo punto che volevo toccare riguarda la politica attuata
in questi anni in materia di competenze. Abbiamo operato nei primi
anni di questa legislatura un fortissimo decentramento e un
passaggio di competenze all'USL, se pensate che prima gli acquisti
venivano decisi dalla Giunta regionale o che tutta la parte
dell'informatizzazione veniva gestita dall'Amministrazione
regionale, come tante altre materie, vedete che c'è stato un ampio
passaggio di competenze all'USL con un ampio margine di
discrezionalità da parte dell'USL.
Nello specifico, rispetto alle delibere, nel ?97 sono state
adottate circa 3000 delibere da parte dell'USL, di queste solo 239
sono state sottoposte al controllo proprio perché la legge
prevedeva una diminuzione delle delibere soggette a controllo,
delle quali 25 sono state annullate per una percentuale del 10,4
percento che più o meno coincide sostanzialmente..., no
assolutamente, non coincide con i dati forniti nel '97, non
corrisponde al 25 percento, corrisponde al 10,4 percento con una
diminuzione dell'1,6 percento rispetto alle delibere annullate nel
'96 che era pari al 12 percento.
Nei primi mesi del ?98 sono state annullate alcune delibere, ma
riguardavano gli stessi temi delle delibere annullate nel ?97 che
concernono aspetti di gestione del personale in genere molto
delicati dal punto di vista giuridico perché sono istituti
contrattuali quali le incentivazioni che hanno una valenza
retroattiva. Infatti il contratto di lavoro dei dipendenti è stato
approvato nel 1997, è entrato in vigore a giugno 1997 con
decorrenza retroattiva di tre anni per cui l'USL nel secondo
semestre 1997 e nel gennaio del 1998 ha messo in atto una serie di
delibere applicative del contratto con una decorrenza retroattiva
previo accordi sindacali che però avevano e hanno una delicatezza
molto forte. Alcune di queste sono state bocciate; ho avuto una
serie di incontri con i sindacati, sono intervenuto personalmente
perché alcuni aspetti che erano stati rilevati dagli uffici erano
effettivamente pesanti, nel senso che andavano modificate come sono
state modificate perché le delibere sono state riprese e non
avranno alcun tipo di problema dal punto di vista
dell'approvazione.
Pertanto confermo che la percentuale delle delibere annullate
non rientra fra gli elementi di valutazione delle capacità dei
vertici dell'USL, ma semmai vi rientra un altro aspetto che è
quello del raggiungimento degli obiettivi che la Giunta regionale
ha definito per la prima volta con una delibera del gennaio 1997 ed
erano primi obiettivi abbastanza generici, non ancora supportati da
elementi chiari di statistica. Nel 1998 abbiamo già dato
applicazione invece al piano sanitario regionale e abbiamo
deliberato gli obiettivi specifici che andranno poi a definire il
vero e proprio contratto di programma fra USL ed Amministrazione
regionale. Sono obiettivi molto più dettagliati, molto più
operativi e sarà questo l'elemento di valutazione dell'attività del
Direttore generale perché si stipula un vero e proprio accordo fra
Regione e USL perché si chiederà all'USL di fornire un certo
servizio e l'USL potrà rispondere affermativamente o meno, potrà
chiedere risorse ulteriori o potrà evidenziare la carenza di
personale o di locali, insomma è un vero e proprio accordo fra le
parti che verrà siglato entro la fine di marzo. Questo costituirà
la base per la valutazione del tutto.
Alcuni punti erano stati evidenziati in questa serie di incontri
di divergenze interpretative fra Amministrazione regionale e USL e
riguardavano l'aspetto del disavanzo di bilancio perché le leggi
finanziarie del 1996 e del 1997 hanno ripetuto che il disavanzo di
gestione costituisce elemento di valutazione dell'attività dei
direttori generali. Il Direttore generale dell'USL sosteneva
impropriamente che non costituiva disavanzo quello presentato nei
bilanci consuntivi bensì costituiva un maggior fabbisogno di
risorse finanziarie, maggior fabbisogno che in termini puramente
ragionieristici e contabili non esiste e per forza di cose
costituisce disavanzo.
Questo era un elemento di valutazione su cui ci siamo
confrontati e che poi ha fatto sì che anche il Direttore generale
recepisse le nostre indicazioni perché è un tema molto delicato
però, la situazione della Valle d'Aosta è unica in Italia, lo dico
con assoluta certezza, perché siamo i soli - comprendendo anche la
Regione del Trentino - Sud Tirol su cui non ho delle informazioni
precise perché ha competenza primaria in materia - che abbiamo
certezza di bilancio perché il Consiglio regionale approva il
bilancio a novembre di ogni anno, bilancio che diventa esecutivo
entro il 31 dicembre, per cui il 1° gennaio siamo in grado di dire
all'USL qual è la disponibilità di bilancio. La nostra è una
situazione, se non l'unica, assolutamente minoritaria rispetto alle
altre Regioni che aspettano in genere a maggio-giugno di ogni anno
di avere la determinazione del fondo sanitario come singola Regione
per poter poi assegnare i fondi alle singole aziende appartenenti
alla Regione. L'Ospedale di Ivrea oggi sta funzionando senza sapere
quanti soldi ha a disposizione e lo saprà probabilmente non prima
del mese di luglio o agosto, mentre l'azienda USL di Aosta sa già
dal primo gennaio che i finanziamenti concessi sono quelli iscritti
a bilancio. Per cui è una soluzione di assoluto privilegio che
mette il Direttore generale nelle condizioni di programmare la sua
attività e di non arrivare ad una situazione di disavanzo.
Questo va detto chiaramente perché come sapete tutta la
problematica sul fondo sanitario nazionale è una problematica che
non è ancora risolta perché ci sono sempre delle discrepanze fra
quanto chiedono le Regioni e le disponibilità finanziarie sul
bilancio dello Stato. Ultimamente sono state aumentate da 96 mila
miliardi a 104 mila miliardi perché è stato accertato che queste
sono spese non riconducibili a scelte regionali, cioè sono stati
definiti dal Ministero del tesoro questi 6 mila miliardi in più e
sono stati riconosciuti, però i 104 mila miliardi non sono
sufficienti, mi risulta che la Regione Puglia abbia migliaia di
miliardi di disavanzo in gran parte conseguenza delle politiche
sanitarie, così come ha la Regione Lombardia e come ce l'hanno
altre grosse Regioni italiane.
Il tema è grosso, noi anche qui vigiliamo, nel senso che la
spesa sanitaria è un problema che dovrà essere monitorato con molta
attenzione nei prossimi anni perché ci sono degli aumenti
indipendenti da decisioni politiche di qualunque genere, ci sono
aumenti di tipo contrattuale che sono arrivati a dei livelli
altissimi e non preventivabili da parte delle Regioni, ci sono
aumenti legati alle politiche farmaceutiche, ci sono degli aumenti
legati a delle scelte prese addirittura a livello internazionale
che passano sopra la testa del Ministero della sanità e ancora di
più sulla testa delle Regioni e delle aziende. Pertanto noi dovremo
vigilare con molta attenzione perché la spesa sanitaria rischia di
diventare uno degli elementi chiave delle politiche finanziarie
dell'intera Amministrazione regionale.
Concludo dicendo che il problema del controllo c'è, riconfermo
la volontà di modificare la legge regionale sui controlli e
dobbiamo andare nella logica non del controllo degli atti, ma del
controllo di gestione che sarà possibile nel momento in cui, nel
1999, avremo il primo contratto di programma stipulato fra
Amministrazione regionale e USL. Oggi teniamo presente che questi
annullamenti delle delibere - nella misura del 10 percento, quindi
una percentuale bassissima - sono annullamenti che hanno consentito
all'USL in sede di autotutela di modificare le delibere e di
evitare problemi di altro tipo perché, quando si parla di stipendi
e di personale, ci sono altri organi, non solo amministrativi, che
vigilano in materia. Il vero problema dell'USL è che mancano i
quadri per cui una serie di atti vengono fatti in maniera
assolutamente non corretta.
Comunque riconfermo la volontà di andare nella logica del
controllo di gestione, del controllo di efficacia e di efficienza e
di superare la logica del controllo sugli atti.
Presidente Ha chiesto la parola il Consigliere Marguerettaz.
Marguerettaz (Aut) Posso dichiararmi parzialmente soddisfatto
perché è come se avessi dato il la all'Assessore, gli ho chiesto
una cosa, lui mi ha fatto la disamina di tutta la situazione
sanitaria, ma va benissimo.
Per quanto riguarda il problema specifico del controllo sugli
atti della Dirigenza USL, faccio due osservazioni pur prendendo
atto della risposta che mi ha dato l'Assessore.
Innanzitutto le delibere annullate, soprattutto le ultime, sono
come diceva l'Assessore di una certa rilevanza e concernono proprio
la concretizzazione degli indirizzi politici; dalle delibere che ho
visto, in particolare quella del mese di gennaio, mi sembra che
siano state bocciate delibere forse per la questione
dell'organizzazione del personale necessario, ma necessario a far
cosa? A portare avanti i cosiddetti progetti obiettivo. Credo siano
aspetti assai qualificanti e rilevanti dell'attività sanitaria.
La seconda osservazione, che non vuole essere polemica, ma vuole
contribuire ad un'ulteriore riflessione, è la seguente. Se è vero,
come ha detto l'Assessore, che i motivi che inducono la Giunta ad
annullare la maggior parte delle delibere del Direttore generale
dell'USL sono ricorrenti e concernono in gran parte
l'organizzazione del personale - immagino soprattutto a livello
sindacale - una piccola riflessione viene da farsi.
Capisco un non allinearsi del Direttore generale sulle prime
delibere, ma se la cosa si ripete, c'è qualcosa che non va e forse
è necessario fare una volta per tutte chiarezza sulla situazione
del personale dell'USL. Ad esempio, se si delibera un progetto
obiettivo, al quale devono concorrere uno, due o tre persone
straordinarie con un plus orario oppure con uno spostamento di
reparto o che so io, e la delibera viene annullata per questi
motivi, è lì che va messo mano alla questione.
So che non è una cosa semplice, me ne rendo conto, anzi ogni
tanto appaiono sui giornali polemiche sul lavoro straordinario,
quindi mi rendo conto che il nodo è difficile da sciogliere, ma
credo che vada affrontato con un po' più di decisione rispetto ad
adesso.
Si dà atto che, dalle ore 11.59, presiede il Vicepresidente
Aloisi.
