Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 907 del 14 novembre 1984 - Resoconto
OGGETTO N. 907/VIII - CONCESSIONE DI UN CONTRIBUTO
STRAORDINARIO ALLA AZIENDA AUTONOMA DI SOGGIORNO DI BRUSSON -
APPROVAZIONE ED IMPEGNO DI SPESA.
PRESIDENTE:
Do lettura del testo della delibera:
IL CONSIGLIO REGIONALE
DELIBERA
1°) di approvare la concessione di un contributo di £
50.590.000 (cinquantamilionicinquecentonovantamila) all'azienda
autonoma di soggiorno di Brusson, per l'acquisto di un battipista
"Kässbohrer" tipo "Pisten Bully" da destinarsi alla battitura e
alla manutenzione delle piste di fondo di Brusson, e all'occorrenza
anche di altre piste della vallata;
2°) di approvare ed impegnare la spesa di lire 50.590.000
(cinquantamilioni cinquecentonovantamila) sul cap 37200 del
bilancio preventivo della Regione per l'anno 1984 ("Contributi e
sussidi ad aziende di soggiorno, pro loco, enti ed altri organismi
pubblici e privati per attività nel settore del turismo e del tempo
libero").
3°) di stabilire che alla liquidazione si provveda ai sensi
dell'art. 57 della L.R. 7.12.1979, n. 68, a cura dell'Assessorato
del Turismo, previa presentazione di idonea documentazione di
spesa.
PRESIDENTE:
Devo informare il Consiglio che per quanto
riguarda le deliberazioni nn. 41, 42 e 43, al 2° comma occorre
apportare una variazione soppressiva, e cioè togliere le parole
"che presenta la necessaria disponibilità". Informo tuttavia il
Consiglio che in questo caso la disponibilità del capitolo è già
stata deliberata e ricostituita dal Consiglio regionale con il
disegno di legge n. 107, che è stato approvato nella seduta del
25.10.1984, il quale è in attesa del visto della Commissione di
Coordinamento.
Ha chiesto di parlare l'Assessore al Turismo, Urbanistica e Beni
Culturali Borbey, ne ha facoltà.
BORBEY - (D.C.):
L'azienda autonoma di soggiorno di
Brusson, che provvede alla gestione della pista di fondo di
Brusson e parte di quella di Ayas, ci ha richiesto un contributo
per l'acquisto di un gatto delle nevi per la manutenzione della
pista, perché il precedente non bastava più alla bisogna. La Giunta
propone un contributo del 50% sulla spesa, che è di 101
milioni.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Questo principio che si adotta con
Brusson vale poi per tutte le altre stazioni sciistiche? Si?
Grazie.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
La Regione Valle d'Aosta è socia, fra
le tante società, anche della OMAN, la quale costruisce gatti delle
nevi.
Qualche mese fa il Presidente della società ha telefonato
personalmente a tutti i Capigruppo, lamentando che Comuni o società
operanti in Valle andassero ad acquistare i gatti delle nevi fuori
Valle, mentre la OMAN aveva dei problemi finanziari. Questo sembra
proprio uno di questi casi, poiché il Comune di Brusson ha
acquistato questi battipista dai nomi teutonici; vorrei quindi
sapere se è stato esaminato questo problema, se ci sono delle
ragioni particolari per utilizzare questi macchinari oppure se è
stata una scelta che non ha tenuto conto delle esigenze delle
società che lavorano in Valle d'Aosta.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Per rispondere al Consigliere Torrione,
devo dire che per la gestione delle piste di fondo, che sia il
Comune a gestire la pista di fondo oppure l'azienda di soggiorno o
lo stesso Sci Club, tendenzialmente l'importo del contributo va dal
50 al 70%.
Per quanto concerne la domanda del Consigliere Mafrica, abbiamo
avuto lunghi incontri con i responsabili dell'azienda di soggiorno
di Brusson proprio per la scelta del battipista. Agli incontri a
livello amministrativo ne sono seguiti altri a livello tecnico, ed
anche da parte del Presidente della Giunta è stata richiesta, non
molto tempo fa, una ulteriore delucidazione con una lunga relazione
tecnica inviata dall'azienda di soggiorno di Brusson, che l'ha
commissionata ad alcuni suoi tecnici. Tuttavia la scelta non poteva
essere fatta sulla produzione della OMAN, sebbene l'esecutivo
regionale avesse invitato, proprio per i motivi addotti dal
Consigliere Mafrica, ad acquistare in Valle d'Aosta dove le aziende
sono in crisi, perché per il tipo di pista e la quantità di neve i
gatti della neve della OMAN non erano idonei.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Non ho capito: la Giunta regionale
invita l'azienda di Brusson a servirsi dalla OMAN; questi
rispondono di no e noi gli diamo ugualmente il contributo?
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Noi abbiamo fatto un invito che è di
natura politico-amministrativa; però è chiaro che se ci vengono
portate delle motivazioni di natura tecnica, non possiamo obbligare
a fare quell'acquisto che avevamo indicato.
PRESIDENTE:
Metto in approvazione la delibera in oggetto
con la soppressione delle parole "che presenta la necessaria
disponibilità" dal punto 2 del deliberato:
ESITO DELLA VOTAZIONE
Presenti: 27
Votanti: 16
Astenuti: 11 (Bajocco, Baldassarre, Breuve', Cout, Dolchi,
Mafrica, Millet, Pascale, Riccarand, Tonino, Torrione)
Favorevoli: 16
Il Consiglio approva
