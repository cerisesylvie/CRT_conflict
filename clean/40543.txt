Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 3315 del 27 marzo 2018 - Resoconto
OGGETTO N. 3315/XIV - Accettazione delle dimissioni dalla
carica di Consigliere regionale rassegnate da Marco Viérin e sua
definitiva sostituzione.
Farcoz (Président)
- Point n° 3.01 de l'ordre du
jour.
Ci sono interventi? Altrimenti metto in votazione. La parola al
collega Contoz.
Contoz (UV) -
Visto che ho preso il posto del Consigliere
Marco Viérin in questo Consiglio, approfitto per fare alcune
considerazioni sull'anno che ho passato, anche perché questa sarà
forse l'ultima opportunità che ho di parlare al popolo valdostano
da quest'aula.
Sono sempre stato appassionato di politica e avevo più volte
provato ad entrare in Consiglio regionale senza riuscirci. In
questa legislatura sono riuscito ad entrare dalla finestra e, in un
solo anno, sono stato sia in minoranza che in maggioranza. Ho
quindi potuto vedere i due lati della medaglia. Quando sono
arrivato avrei dovuto forse entrare nel movimento della Stella
Alpina che mi aveva candidato nelle elezioni del 2013, ma da questo
partito avevo già preso le distanze dal 2015, anno in cui sono
uscito sbattendo la porta per come si sono comportati nei miei
confronti e per i motivi che poi hanno portato all'esclusione dal
Consiglio regionale di alcuni Consiglieri regionali di Stella
Alpina. Per essere coerente con me stesso e con la decisione presa
nel 2015, sono entrato nel gruppo dell'Union Valdôtaine, al quale
mi ero avvicinato negli anni a seguire, nonostante le lusinghe e le
promesse di ogni tipo ricevute dai vertici del movimento della
Stella Alpina, il 10 marzo, quando sono entrato.
Una volta entrato nel gruppo dell'Union Valdôtaine, anche se
come indipendente, ho sempre partecipato ad ogni incontro sia di
maggioranza che di minoranza, non sono mai mancato a nessuna
riunione di gruppo, o per altro, e ne ho quasi sempre condiviso
l'operato. Questo anche se ho dovuto rinunciare - e di questo me ne
rammarico veramente - a presentare in più di un'occasione, per non
discutere sempre, le mie posizioni su temi diversi, quali: il
limite dei mandati (non è vero che è incostituzionale, perché la
Regione Veneto ha approvato la legge e lo Stato italiano non l'ha
impugnata); la riduzione del numero dei Consiglieri regionali (era
già una proposta del gruppo Union Valdôtaine); la proposta di
permettere ai valdostani di poter entrare a giocare al Casinò di
Saint-Vincent, vista la grave crisi che sta attraversando; il
prevedere un regolamento che consenta di svolgere il proprio lavoro
a trentacinque Consiglieri e non a trentaquattro (come è successo
per buona parte di questa legislatura); un regolamento che
impedisca di candidarsi a coloro che hanno pendenze con la
giustizia o con i loro fornitori, e altro ancora. Purtroppo tutte
queste proposte, da me preparate sotto forma di mozione, sono state
bocciate dal gruppo perché giudicate "populiste", mentre poi si
sono rivelate vincenti per il gruppo dei Cinque Stelle, a cui hanno
permesso di portare una candidata a Roma. Non bisogna sempre
riempirsi la bocca con la parola "autonomia", bisogna anche
ascoltare il popolo e questa volta fare i populisti ha premiato,
eccome!
Nonostante tutto sono rimasto sempre fedele al gruppo...
(alcune imprecazioni)
... aspettate un attimo... quando sono
stato in minoranza, ho portato diverse interpellanze che spero
siano state utili ai valdostani. Mi sono astenuto sulla legge dei
vitalizi che non condividevo e questa mia astensione ha permesso
l'abolizione dei vitalizi in Valle d'Aosta, grazie alla nuova legge
poi approvata dal Consiglio regionale; ho partecipato alle
votazioni sulla nuova legge elettorale, anche se ho votato
convintamente per la preferenza unica. Quando siamo passati in
maggioranza l'Union mi ha chiesto di fare il Presidente della IV
Commissione e di Vicecapogruppo e lì ho accettato senza fiatare.
Adesso siamo arrivati alla fine legislatura. Ero pronto a
candidarmi alle prossime elezioni di maggio 2018 e vi dico, senza
falsa modestia, che come non mai pensavo di essere rieletto, perché
la gente probabilmente vede in me un politico diverso, non
attaccato alla poltrona. Approfitto di questo per ringraziare i
vertici dell'Union Valdôtaine che mi hanno garantito un posto in
lista, anche se ad oggi il mio nome non è ancora stato
ufficializzato.
... (alcune imprecazioni) ...
Sicuramente sono entrato in
Consiglio regionale nella peggiore delle legislature della storia
valdostana, in un periodo in cui soldi non ci sono più;
accontentare i valdostani, che erano sempre ben abituati, diventa
sempre più difficile. Nell'ultimo mese inoltre sono successi
diversi avvenimenti che mi hanno fatto riflettere a lungo se
candidarmi alle prossime elezioni fosse giusto o no.
La Corte dei conti che indaga su ventuno Consiglieri per aver
votato una delibera che probabilmente avrei votato anch'io
...
(alcune imprecazioni) ...
scusate, ma mi sono perso... posso
parlare dopo?
... (alcune imprecazioni) ...
Presidente -
Collega, se ci sono altri interventi può
interrompere, se vuole, e poi riprenderà la parola.
Contoz (UV) -
Se posso interrompere, mi fate un
piacere.
Presidente -
Ci sono altri interventi? Altrimenti io devo
mettere in votazione l'atto.
Ne approfittiamo per sospendere il Consiglio, ma non per
l'intervento del collega, bensì perché abbiamo dei problemi alla
consolle
e non potremmo continuare con la votazione.
Sospendiamo tre minuti.
La seduta è sospesa alle ore 9:16 e riprende alle ore
9:26.
Farcoz (Presidente) -
Colleghi, vi invito a prendere
posto. Siamo sempre sul punto n. 3.01 dell'ordine del giorno. Ci
scusiamo per il disguido tecnico, perché la
consolle
non era
funzionante. Ci sono altri interventi? Se non ci sono altri
interventi, apro la votazione per l'accettazione delle dimissioni
del collega Marco Viérin.
Presenti: 34
Votanti           
: 34
Favorevoli: 34
Il Consiglio approva all'unanimità l'accettazione delle
dimissioni rassegnate dal Signor Viérin Marco dalla carica di
Consigliere regionale e prende atto della nomina quale Consigliere
regionale a tutti gli effetti, con decorrenza dalla data odierna,
del Signor Contoz Paolo, la cui convalida ed il cui giuramento sono
già avvenuti in data 10 marzo 2017, come risulta dal provvedimento
consiliare n. 2649/XIV di quel giorno.
