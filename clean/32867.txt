Classificazione
ATTIVITÀ CULTURALI
TURISMO E INDUSTRIA ALBERGHIERA



Oggetto del Consiglio n. 1413 del 20 ottobre 2010 - Resoconto
OGGETTO N. 1413/XIII - Interpellanza: "Riduzione delle spese
per l'organizzazione delle manifestazioni di carattere culturale e
turistico".
Interpellanza
Ricordato il ruolo crescente dell'Amministrazione regionale,
in modo particolare dell'Assessorato Istruzione e cultura,
nell'organizzazione di manifestazioni, mostre, festivals, ecc., per
ampliare l'offerta culturale e turistica valdostana;
Richiamato l'articolo 6 comma 8 della legge 30 luglio 2010,
n. 122 "Misure urgenti in materia di stabilizzazione finanziaria e
di competitività economica" che prevede, a decorrere dall'anno
2011, che le amministrazioni pubbliche "non possono effettuare
spese per relazioni pubbliche, convegni, mostre, pubblicità e di
rappresentanza, per un ammontare superiore al 20 per cento della
spesa sostenuta nell'anno 2009 per le medesime finalità";
i sottoscritti Consiglieri regionali
Interpellano
l'Assessore competente per sapere:
1) se esiste una programmazione pluriennale degli eventi
sopraccitati e quali ricadute comporterà la paventata applicazione
delle disposizioni previste dalla legge n. 122/10 sulla
stessa;
2) qual è la programmazione prevista per l'anno 2011;
3) se, in prospettiva, è intenzione dell'Amministrazione
pubblica operare una riduzione della spesa che comporti una
maggiore selezione degli eventi.
F.to: Bertin - Patrizia Morelli
Président
- La parole au Conseiller Bertin.
Bertin (ALPE)
- Merci M. le Président.
Nel luglio di quest'anno con la manovra finanziaria si sono
introdotte delle limitazioni alle spese degli enti locali e delle
Regioni. Vi sono diversi interventi in questa manovra finanziaria
che vanno ad incidere anche sull'autonomia della stessa Regione, si
è in attesa del pronunciamento della Corte costituzionale
sull'eventuale incostituzionalità di questi provvedimenti, che
limitano indirettamente l'azione delle Regioni e degli enti locali,
che hanno fra l'altro suscitato molte proteste a livello nazionale.
Ci chiedevamo, specificatamente in merito all'articolo 6 di questa
legge - che prevede che, per quanto riguarda le spese del 2011,
tutte le spese effettuate in convegni, mostre, pubblicità e
rappresentanza non dovranno nel 2011 superare il 20 percento di
quanto si è sostenuto come spesa nel 2009 -: da un lato, se esiste
una programmazione pluriennale degli eventi sopracitati - in parte
crediamo di sì, almeno in certi settori, in altri si vede un po'
meno questa programmazione - e che ricadute potrebbe avere questa
paventata applicazione di tali limiti di spesa su questa
programmazione; quale sarà la programmazione del 2011 anche in
funzione di questa nuova disposizione nell'attesa appunto di un
giudizio della Corte costituzionale (comunque la legge è da
applicare); in prospettiva quali tipi di intervento si vuole
prevedere, se c'è una diminuzione degli eventi o una semplice
riduzione della spesa su tutti gli eventi. Grazie.
Président
- La parole à l'Assesseur à l'éducation et à la
culture, Laurent Viérin.
Viérin L. (UV)
- Merci M. le Président.
Per quanto riguarda la prima domanda sulla programmazione
pluriennale e sulle ricadute, certo, la programmazione pluriennale
esiste, nel senso che, come lei ha giustamente sottolineato,
abbiamo una serie di eventi che continueranno, anche se prosegue il
lavoro di razionalizzazione che abbiamo iniziato con il collega
Marguerettaz all'inizio di questa legislatura, cercando di
coordinare gli eventi, ma anche di ridurre quelli che si ritenevano
meno di valorizzazione dal punto di vista dell'attrattiva
turistica, e una razionalizzazione anche sulla sovrapposizione di
eventi, quindi tale lavoro prosegue ancor di più in applicazione di
questa legge che è stata citata. Diciamo che intendiamo riproporre
una serie di iniziative che hanno ottenuto considerevoli consensi
nella passata programmazione, che sono il frutto di questa
razionalizzazione di cui parlavo, perseguita in questi anni,
rispetto all'offerta di eventi culturali e turistici sul territorio
regionale e ridurre altri che nel tempo hanno avuto minor successo,
soprattutto in relazione agli obiettivi di politica culturale e
turistica che ci siamo fissati. Rispetto alle ricadute della legge
n. 122 sull'attività in questione, per esempio su una serie di
eventi o di iniziative saranno applicate nel senso... lei cita la
pubblicità, sulla pubblicità saranno applicate... nel senso che la
normativa è chiara. Stiamo invece con gli uffici verificando le
interpretazioni della normativa e attendendo le circolari attuative
relative ad altre parti del testo legislativo. Ad oggi quindi non
abbiamo ancora gli elementi, penso ad esempio alle mostre, dove ci
sono diverse interpretazioni, quindi nelle circolari ci hanno detto
che ci sarà l'interpretazione attuativa.
Per quanto riguarda la seconda domanda:
"qual è la
programmazione prevista per l'anno 2011"
, la definizione della
programmazione oggi esiste, ma è definita in termini di linee guida
culturali, ossia dalle scelte che ho enunciato prima discende anche
la programmazione. Da un punto di vista delle linee guida,
l'intenzione è di riproporre eventi di valorizzazione dei beni
culturali, di avvicinamento alle tradizioni, al particolarismo,
alla storia della nostra Regione, d'intesa con l'Assessorato del
turismo, dove la filosofia è stata quella di abbinare i luoghi
suggestivi del nostro patrimonio storico-artistico ad eventi di
alto livello, che sono destinati principalmente per la parte estiva
ad avere un'attrazione del turismo in tale caso culturale, volano e
attrazione del territorio, contribuendo a perseguire questi
obiettivi. Abbiamo poi anche gli eventi che sono più dedicati alla
popolazione locale: penso alla
Saison culturelle
e su questo
poi tornerò per parlare delle riduzioni. Per quanto riguarda la
programmazione futura, comunque penso che, riferendoci agli eventi
che hanno avuto un'attrattiva del turismo culturale: mi riferisco a
Musicastelle
per quanto riguarda l'Assessorato del turismo,
agli eventi al Teatro Romano nei castelli per quanto riguarda il
nostro Assessorato... mentre altre iniziative che nel tempo
storicamente hanno incarnato meno questa filosofia potranno essere
ridotte. Per quanto riguarda la
Saison
, essa è avviata e mi
aggancio all'ultima domanda, che è quella della riduzione: senza
aspettare la finanziaria, quest'anno la
Saison culturelle
è
stata ridotta in termini di spesa di 300.000 euro, senza rinunciare
alla qualità dell'offerta; questo per dire che tutti assieme penso
che stiamo facendo uno sforzo nei diversi settori per andare in
tale direzione. Maggior selezione, razionalizzazione e riduzione
della spesa nella programmazione di questa
Saison
... sono
stati ridotti rispetto alle edizioni precedenti esattamente 292.300
euro, pur mantenendo questo livello quantitativo, quindi un'azione
di ottimizzazione e la politica anche di coordinamento di eventi e
manifestazioni organizzate sul territorio, discendendo dalla
politica regionale anche a quella delle amministrazioni comunali e
di chi sul territorio organizza eventi, per avere una filosofia che
evita la sovrapposizione, un coordinamento del calendario, un
coordinamento territoriale d'intesa anche con il nuovo
Office du
tourisme
, che è stato istituito recentemente e che sta andando
nella direzione di razionalizzare e di ottimizzare.
Président
- La parole au Conseiller Bertin.
Bertin (ALPE)
- Grazie Presidente.
Per quanto riguarda la programmazione del 2011, da quando ho
capito, siamo ancora alle grandi linee. Da questo punto di vista, è
un limite non avere in generale una programmazione, in questo caso
specifico potrebbe anche essere un vantaggio: una volta tanto, più
che di necessità, far virtù, in questo caso di un limite che può
diventare un vantaggio, anche se credo comunque necessaria una
programmazione a medio-lungo termine. L'occasione di questa
riduzione... che comunque si faccia o in qualunque modo si
intervenga, in prospettiva andrà ripensato, a mio avviso,
l'utilizzo di queste risorse, che dovrebbe andare in una
programmazione a medio termine, dandosi degli obiettivi e
soprattutto verificare se tali obiettivi sono raggiunti, spendendo
queste risorse per avere poi un ritorno. Anche perché il rischio -
ogni tanto si ha anche l'impressione che sia più di un rischio - è
quello che tutte queste iniziative finiscano per essere solo della
propaganda e della promozione, niente di più. È un rischio che ogni
tanto si intravede e anche un po' di più... Questa, pertanto,
potrebbe anche essere l'occasione per rimettere in discussione
tutto il settore, dove fra l'altro, come emergeva dal piano
strategico del turismo, sono censite quasi 1.200 manifestazioni in
un solo anno, un numero enorme, per lo più finanziate dagli enti
pubblici che disperdono risorse, essendo così numerose. A mio
avviso, andrebbe comunque limitato il numero di eventi,
concentrando soltanto su eventi di qualità che possano avere un
ritorno, ma questo si fa anche con una programmazione e con un
utilizzo più razionale delle risorse.
Per quel che riguarda nel caso specifico la riduzione per il
2011, a quanto pare, non avete ancora idea di come intervenire,
pertanto sono piuttosto insoddisfatto della risposta. Grazie.
