Classificazione
SANITÀ VETERINARIA E ZOOTECNIA
Sanità veterinaria


Resoconto integrale del dibattito dell'aula
Oggetto del Consiglio n. 1683 del 29 novembre 2000 - Resoconto
OGGETTO N. 1683/XI Interventi di sistemazione del canile
regionale. (Interpellanza)
Interpellanza Appreso che sarebbe in fase di progettazione
(esecutiva?) la recinzione del canile-gattile regionale, attraverso
la costruzione di una barriera anti-rumore (costituita da un muro
di calcestruzzo e dall'apposizione di pannelli fono-assorbenti), a
ridosso delle gabbie dei cani;
Creduto che tale opera abbia un negativo impatto visivo e
precluda la possibilità di avere un’area verde di
sfogo per gli animali e per i loro accompagnatori;
il sottoscritto Consigliere regionale
Interpella
l’Assessore competente per sapere:
1) quali sono le finalità e le caratteristiche essenziali
dell’opera;
2) se condivide i sopra evidenziati rilievi circa le conseguenze
negative che la realizzazione del progetto avrebbe;
3) se è orientato a rivedere il progetto tenuto conto di quanto
osservato.
F.to: Curtaz
Presidente
La parola al Consigliere Curtaz.
Curtaz (PVA-cU)
La questione è relativamente semplice.
Abbiamo appreso che sarebbe in fase di progettazione la recinzione
del canile regionale attraverso la costruzione di una barriera
antirumore costituita da un muro di calcestruzzo e dall'apposizione
di pannelli fonoassorbenti. Per quanto ne so questa recinzione
sarebbe a ridosso delle gabbie contenenti i cani.
Se si possono intuire le ragioni che inducono l'Amministrazione
a mettere dei pannelli fonoassorbenti intorno al canile, evidenzio
come questa soluzione abbia degli inconvenienti.
L'inconveniente più significativo, se non si portano degli
accorgimenti tecnici, è quello di impedire ai cani e agli
accompagnatori volontari, che poi sono anche abbastanza numerosi,
si tratta a volte anche di bambini che hanno piacere di trascorrere
un po' di tempo libero con i cani abbandonati, di accedere alle
aree verdi adiacenti al canile ci sarebbe dunque un evidente
effetto negativo sia per gli animali che a quel punto sono
costretti a rimanere nelle loro gabbie, sia per gli accompagnatori
volontari che hanno il piacere di portare a spasso questi cani
abbandonati.
Quindi lo scopo dell'interpellanza in sostanza è quello di avere
più informazioni circa le finalità e le caratteristiche dell'opera;
si vuole anche conoscere dall'Amministrazione se condivide i
rilievi che facciamo al progetto e, qualora le nostre osservazioni
fossero condivise, se l'Amministrazione è orientata a rivedere il
progetto.
Presidente
La parola all'Assessore al territorio, ambiente
e opere pubbliche, Vallet.
Vallet (UV)
È chiaro che l'intervento viene messo in opera
sostanzialmente per provare ad abbattere i livelli di rumorosità
provenienti dall'abbaiare dei cani. Peraltro, lì in quella zona,
c'è una difficile convivenza derivata da scelte urbanistiche forse
non propriamente felici: a monte della strada c'è un'area
residenziale, per cui è intuibile qual è il disagio di chi ha le
attività commerciali e di chi abita in quella zona in relazione
all'abbaiare dei cani.
L'opera, così come è prevista e progettata, deriva da scelte che
non sono state peraltro tecnicamente facili e la scelta di
posizionare le barriere non lungo la recinzione del canile, ma
subito a ridosso dei locali in cui sono ricoverati i cani è una
scelta obbligata, nel senso che solo così e con quella tipologia di
pannelli è possibile ridurre i decibel di rumore.
In relazione alle caratteristiche dell'opera, si tratta di un
muretto di calcestruzzo di 80 centimetri di altezza sul quale sono
fissati dei pannelli fonoassorbenti costituiti da pannelli
metallici scatolari realizzati da fogli di lamiera d'acciaio
preverniciati, con all'interno pannelli di lana di roccia, alti da
3,5 a 4 metri, che però tengo a precisare non precludono in alcun
modo la mobilità degli animali e dei cani, nel senso che è
possibile transitare attraverso queste barriere perché esse
prevedono il posizionamento di porte.
Per quanto riguarda le osservazioni che sono state evidenziate,
noi abbiamo fatto valutare ancora dai tecnici dell'Assessorato
della sanità e dai tecnici dell'Assessorato del territorio se
queste osservazioni, che giustamente sono state formulate anche dal
responsabile del canile, potevano essere ovviate e la conclusione a
cui sono giunti i tecnici è che il progetto deve essere realizzato
così com'è se si vuole risolvere il problema, altrimenti
posizionando le barriere in altra maniera non si risolverebbe il
problema e quindi sarebbe meglio soprassedere.
Quindi, per rispondere all'ultima domanda, la scelta progettuale
non è stata assolutamente facile: sono stati fatti intervenire
tecnici di Ditte specializzate di Torino, c'è stato l'apporto
collaborativo del Coordinatore dell'attività di fonometria
ambientale dell'ARPA, eccetera. È stata una scelta difficile e
rispetto a questa scelta non si ritiene opportuno tornare
indietro.
Presidente
La parola al Consigliere Curtaz.
Curtaz (PVA-cU)
Prendo atto della risposta datami
dall'Assessore, che riconosco essere corretta dal punto di vista
formale, ma che naturalmente non mi soddisfa perché l'Assessore
riconosce che sono stati evidenziati dei problemi reali, però mi
risponde che tecnicamente non è possibile adottare una soluzione
diversa.
Ovviamente non ho gli strumenti idonei, non ho le capacità per
controbattere alle argomentazioni tecniche dei progettisti, rilevo
però che quella prospettata è una soluzione che rischia di
accontentare, le persone che sono molestate dall'abbaiare dei cani,
ma anche di penalizzare abbastanza significativamente il lavoro
all'interno del canile anche perché osservazioni analoghe a quelle
che abbiamo evidenziato con l'interpellanza sono state svolte anche
dai responsabili del canile.
Credo che questa scelta problematica debba forse porre a tutti
noi l'eventualità di una delocalizzazione, per usare un termine
oggi di moda, anche del canile in modo che anche questa attività
che ritengo per certi versi meritoria e da sostenere possa essere
svolta nelle migliori condizioni per gli operatori, per gli
accompagnatori e direi anche per quei poveri animali che poi
rischiano di trascorrere una buona parte della propria esistenza
rinchiusi in una gabbia.
