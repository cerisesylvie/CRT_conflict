Classificazione
ASSISTENZA SOCIALE
Disabili
DEMANIO E PATRIMONIO REGIONALE
TRASPORTI E VIABILITÀ
Trasporti



Oggetto del Consiglio n. 1021 del 10 febbraio 2010 - Resoconto
OGGETTO N. 1021/XIII - Interpellanza: "Realizzazione di
interventi per garantire alle persone con disabilità la fruibilità
del salone di Palazzo regionale e del servizio di trasporto
pubblico della città di Aosta".
Interpellanza
Ricordato che la legge regionale 18 aprile 2008, n. 14
"Sistema integrato di interventi e servizi a favore delle persone
con disabilità", promuove la programmazione di un sistema di
interventi organici per l'estensione effettiva ad ogni persona dei
diritti sociali di cittadinanza;
Richiamate le iniziative consiliari relative alla fruibilità
per tutte le persone del Salone del Palazzo regionale e del
servizio di trasporto pubblico della città di Aosta
i sottoscritti Consiglieri regionali
Interpellano
gli Assessori competenti per conoscere:
1) i tempi di realizzazione degli interventi per garantire
l'accessibilità al Salone del Palazzo regionale;
2) quali azioni intendano mettere in campo per consentire ai
disabili l'utilizzo degli autobus cittadini.
F.to: Rigo - Carmela Fontana - Donzel
Président
- La parole au Conseiller Rigo.
Rigo (PD)
- Grazie, Presidente.
Come sapete, in una famiglia su quattro vive una persona con
disabilità, per questo è un dovere occuparsi dei disabili e delle
loro famiglie e, proprio in questo Consiglio, nel prosieguo dei
lavori, ci sarà un'altra iniziativa in questa direzione.
La politica dovrebbe assumere il tema del riconoscimento dei
diritti e delle esigenze delle persone più deboli come una priorità
dell'azione e delle proposte. I temi che dovrebbero essere
all'attenzione dell'attività amministrativa, a diversi livelli,
sono tanti e diversi: ridurre al minimo la burocrazia, semplificare
la normativa che riguarda l'erogazione dei servizi, adeguare le
pensioni, riconoscere l'impegno e il lavoro di cura prestato dal
coniuge, dai genitori o dai fratelli. Accanto a tutto ciò, uno
degli interventi più importanti è quello di garantire
l'abbattimento delle barriere che rendono ancora più problematica
la vita dei disabili: da quelle architettoniche, a quelle che
rendono difficile lo studio, l'inserimento nel mondo del lavoro e
la mobilità. Per questo vogliamo ritornare con questa interpellanza
su due specifiche problematiche.
Novembre 2008: con un'interrogazione avevamo chiesto se erano in
atto interventi per rendere totalmente fruibile, a tutte le
persone, l'accesso al salone del Palazzo regionale. L'attuale
sistema di entrata è mortificante, perché non consente la piena
mobilità autonoma che, forse, si potrebbe realizzare con porte ad
apertura automatica. Nella sua cortese risposta l'Assessore Marco
Viérin, nel confermare che l'accesso facilitato nella zona
dell'ingresso principale non è concretamente fruibile, dichiarava
(cito):
"nulla vieta che nell'ambito dei lavori inerenti la
manutenzione straordinaria del Palazzo regionale, già in fase di
progettazione, e dove sono già previste delle opere volte al
miglioramento dell'accessibilità, si possano chiedere e meglio
analizzare anche opportuni ed ulteriori interventi da effettuare
nel salone. Il tutto per il raggiungimento della massima autonomia
possibile, come è previsto dalle legge regionale n. 14/2008.
Condividiamo questa necessità di verificare meglio la situazione e
abbiamo già chiesto ai progettisti, che hanno l'incarico di questa
progettazione di miglioramento dell'accessibilità del Palazzo
regionale, di guardare anche a questo aspetto".
Ed allora oggi
siamo in fiduciosa attesa della risposta dell'Assessore per sapere
i tempi di realizzazione degli interventi sopra ricordati.
Ad aprile 2009: con un'interrogazione i Consiglieri Bertin,
Cerise e Morelli volevano conoscere i tempi per l'accessibilità
delle persone con mobilità ridotta sulle linee del trasporto
pubblico nella città di Aosta. Dalla precisa risposta
dell'Assessore Marguerettaz avevamo appreso che (cito anche qui):
"a rigore, nulla impedisce attualmente l'utilizzo da parte dei
soggetti disabili degli autobus attrezzati, a condizione che la
fermata sia adeguata e che vi sia un accompagnatore o un utente che
fisicamente agisca sulla pedana di accesso, aprendola o
richiudendola".
Allora, in attesa della risposta dell'Assessore, che ci
informerà compiutamente sulla situazione in essere, vorrei fare una
riflessione: non credendo possibile dotare tutti gli autobus di un
addetto alla pedana, occorre forse attivare la solidarietà civica.
È possibile - mi rivolgo a lei, Assessore Marguerettaz - non
credendo possibile dotare tutti gli autobus di un addetto alla
pedana, occorre fare una riflessione su come risolvere il problema.
È possibile, dicevo, attraverso il coinvolgimento del volontariato,
la realizzazione di una campagna informativa mirata, di
sensibilizzazione, anche attraverso gli spazi della televisione
pubblica, convincere e coinvolgere le persone comuni, cioè tutti
noi, i passeggeri, ad attivare la pedana di accesso ed agevolare
così il cittadino con problemi di mobilità? È utopistico tutto ciò?
Nel caso fosse possibile, occorre pensare ad un'assicurazione
specifica per la persona che volontariamente si adopera per
azionare il dispositivo della pedana - che non penso sia difficile
ed impossibile - e trovare la via per superare contrattualmente il
caso, la possibilità che sia direttamente l'autista, nel caso in
cui nel bus non vi siano passeggeri, può succedere, o quelli
presenti siano impossibilitati perché anziani e perché in
difficoltà, ad azionare la pedana?
Non penso che non sempre devono essere le amministrazioni a
prendere totalmente in mano la gestione della cosa pubblica, la
sussidiarietà può essere la via solidale per una città più
vivibile, più amica di tutti i cittadini. Grazie.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci, M. le Président.
Il collega Rigo ha ben ribadito quanto sostenuto nella seduta
del Consiglio in data 12 novembre 2008 e vi è una condivisione
totale, mia personale e della Giunta, sulla sensibilità a questi
temi.
Risponderò al primo punto dell'interpellanza, il collega
Marguerettaz risponderà al secondo.
Diciamo che in questo anno passato abbiamo verificato alcune
soluzioni: precisamente, dalla disamina sulla possibilità di
intervento effettuata con il progettista incaricato per la
manutenzione straordinaria del palazzo, è stata effettuata, di
concerto con il competente Comando regionale dei vigili del fuoco,
una verifica sulle problematiche legate all'adeguamento del salone,
alle nuove normative. Da questa analisi è emersa come indicazione
da parte del Comando, di separare dal punto di vista antincendio le
due attività presenti al Palazzo: quella relativa agli uffici
facenti capo al palazzo, da quella relativa al salone.
Si era ipotizzata, in un primo tempo, la creazione di una nuova
area da ubicare nell'attuale atrio del palazzo quale zona filtro di
separazione delle attività suddette, delimitandola a sud e a nord
da porte REI. La citata soluzione è però parsa poco funzionale, in
virtù della parziale occupazione dell'atrio di ingresso principale
del palazzo; pertanto è stata effettuata una seconda ricerca, in
base alla quale è stato individuato un produttore di porte
scorrevoli aventi resistenza REI che, per caratteristiche tecniche
e dimensioni, possono essere installate in sostituzione delle
attuali aperture, creando il filtro richiesto, senza interferire
con l'atrio principale (quindi senza andare a creare dei
problemi).
Considerata la particolarità della struttura dei serramenti, che
dovrà presentare la duplice caratteristica di apertura scorrevole e
di resistenza al fuoco, si ipotizza un tempo di esecuzione
dell'intervento entro l'estate, tenuto conto della necessità di
acquisire anche l'autorizzazione da parte degli enti preposti. I
disabili, con questa soluzione, potranno pertanto accedere in
maniera totalmente autonoma al salone per il tramite dell'attuale
ingresso attraverso due semplici porte scorrevoli. Si ricorda che
attualmente i disabili possono comunque accedere al salone tramite
un ingresso dedicato, aperto e presidiato dagli uscieri.
Président
- La parole à l'Assesseur au tourisme, aux
sports, au commerce et aux transports, Marguerettaz, pour
supplément d'information.
Marguerettaz (UV)
- Merci, M. le Président.
Collega Rigo, lei ha ricordato quanto avevamo già avuto modo di
ragionare alcuni mesi fa. Ora, semplicemente per dare un
aggiornamento, è proprio una casualità che noi il 3 febbraio
abbiamo avuto un incontro con le associazioni di disabili e devo
dire che era programmata da molto prima, quindi abbiamo delle
affinità, o ha delle affinità con le associazioni dei disabili,
perché l'associazione dei disabili ha voluto fare un incontro con
noi, abbiamo affrontato questi temi e allora abbiamo fatto il
punto.
Per quel che è delle - chiamiamole - "fermate", abbiamo fatto un
sopralluogo con il Comune di Aosta e 6 fermate delle 30 esistenti
sono già perfettamente adeguate; quindi è verosimile che da quel
punto di vista si possano immaginare delle tratte che sono
compatibili con le esigenze dei disabili. Lei ovviamente ha
introdotto dei ragionamenti che sono stati introdotti dalle
associazioni disabili stesse; dice: ma non è possibile avviare dei
lavori LSU (lavori socialmente utili)? È sempre una questione di
costi, perché il presidio è un presidio costante e il volontariato,
anche quello, è una bella cosa, ma dal punto di vista assicurativo
i funzionari hanno qualche dubbio sul fatto che dei volontari non
particolarmente specializzati possano manovrare dei meccanismi su
degli autobus e possano gestire delle persone con delle esigenze
puntuali come i disabili, che sono di varia natura.
Non vorrei che si pensasse che l'Amministrazione regionale non
affronta questo tema, nel senso che il trasporto disabili ha 700
utenti, facciamo 370 trasporti al giorno per tutte le esigenze
lavorative scolastiche, sanitarie, quindi devo dire che il sistema
Valle d'Aosta è un sistema che questo tema lo presidia bene. Le
associazioni disabili dicono: in virtù del fatto che aumentano le
esigenze, se riusciamo a permettere l'accesso al trasporto
pubblico, forse alleggeriamo; però questo alleggerimento è tutto da
studiare. Ripeto: questo è un tema che stiamo seguendo con
particolare attenzione e ogni contributo è bene accetto.
Président
- La parole au Conseiller Rigo.
Rigo (PD)
- Grazie, Presidente. Ringrazio l'Assessore
Marco Viérin per le informazioni date e per l'impegno assunto per
fine estate. Ringrazio l'Assessore Marguerettaz e condivido la sua
considerazione sul sistema Valle d'Aosta, a partire dalla legge n.
14/2008, una legge innovativa e molto avanzata, e anche
sull'attenzione delle amministrazioni pubbliche, sul riconoscimento
dei diritti, delle esigenze delle persone più deboli. Abbiamo fatto
grandi passi in avanti in questi anni.
Volevo solo far osservare che il volontariato è anche parte di
ciascuno di noi, il volontariato non è solo l'associazione di
volontariato, perché uno può fare volontariato senza far parte di
associazioni. Pensavo a come coinvolgere la città rispetto a questo
problema, che è piccolo per una città che può essere più attenta
alle esigenze dei più deboli; proviamo a pensarci, se c'è una
persona sensibile sul pullman che ha la bontà di schiacciare un
pulsante e azionare una pedana. Proviamo a lanciare questa
campagna, chissà; è una scommessa che facciamo con noi stessi e con
le persone che abitano e vivono in questa città. Grazie.
