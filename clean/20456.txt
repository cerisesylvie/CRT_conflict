Classificazione
TURISMO E INDUSTRIA ALBERGHIERA
Ricettività turistica



Oggetto del Consiglio n. 466 del 10 marzo 2004 - Resoconto
OGGETTO N. 466/XII - Intendimenti in ordine al potenziamento del
sistema turistico-ricettivo della Regione. (Interpellanza)
Interpellanza
Premesso:
- che se le statistiche diffuse dall'assessorato in relazione
ai flussi turistici paiono incoraggianti, analoga sensazione non si
rileva presso gli operatori del settore ricettivo-alberghiero, che
lamentano una crisi alquanto profonda ed evidenziano una fragilità
strutturale del sistema;
- che agli affollamenti delle stazioni alpine durante le
festività e alcuni week-end si contrappongono ampi periodi in cui
le presenze turistiche sono ridotte ai minimi termini;
- che si accentua sempre di più la concorrenza di regioni
limitrofe, come quella del vicino Piemonte che sta organizzando
alacremente l'evento olimpico del 2006 e sta potenziando
notevolmente l'offerta turistica;
- che per rilanciare l'offerta turistica valdostana, specie
durante le stagioni intermedie, sono state più volte annunciate
diverse iniziative, ma non si comprende in quale misura esse si
siano effettivamente concretizzate;
tutto ciò premesso, i sottoscritti Consiglieri
regionali
Interpellano
l'Assessore delegato per sapere:
1) quali considerazioni esprime sulla fragilità del sistema
turistico-ricettivo valdostano;
2) quali sono - in termini statistici - i numeri del comparto
alberghiero valdostano (nel 2003), quanto a strutture operative,
posti letto disponibili e occupati (titolari e dipendenti), e quali
differenze si possono rilevare nell'ultimo decennio;
3) se vi sono intendimenti in merito al potenziamento del
sistema turistico-ricettivo: in caso affermativo, quali
sono.
F.to: Tibaldi - Frassy
Président - La parole au Conseiller Tibaldi.
Tibaldi (CdL) - Questa interpellanza tocca un argomento di
fondamentale importanza dal punto di vista economico, ovvero: il
comparto turistico valdostano. Comparto turistico che rappresenta -
come più volte è stato sottolineato -, un pilastro dell'economia
locale e che naturalmente merita tutta l'attenzione per il suo
sviluppo, per i suoi riflessi che ha e sul comparto e
sull'indotto.
Naturalmente l'interpellanza prende spunto da alcune
informazioni, in particolare da alcuni dati che sono stati
divulgati dallo stesso Assessore Caveri recentemente, in merito ai
flussi turistici inerenti i vari comprensori regionali. Flussi
turistici che sono all'insegna dell'ottimismo, secondo quello che è
stato evidenziato dallo stesso Assessore; in particolare, si rileva
un aumento degli arrivi e però una staticità, se non addirittura un
calo delle presenze. Sono dati che si riferiscono alle festività
natalizie e naturalmente prendono in considerazione un periodo
determinato dell'anno, un periodo durante il quale l'affluenza di
turisti e visitatori nella nostra regione è, per antonomasia, una
delle più elevate insieme a quel frammento estivo che si concentra
intorno al periodo di ferragosto.
A questi dati, che rappresentano una - anche se moderata e cauta
- ripresa rispetto al passato, fanno da contrappeso delle
sensazioni altrettanto diffuse presso gli operatori del settore
ricettivo-alberghiero di staticità o, meglio, di stagnazione delle
presenze all'interno delle loro strutture. Nella fattispecie,
diversi operatori del settore lamentano una situazione che è ancora
critica e naturalmente, come è stato evidenziato nella stessa
interpellanza, si fa riferimento a una fragilità strutturale del
sistema; fragilità strutturale che è stata presentata come tale
qualche anno fa, in occasione di un'assemblea dell'Associazione
degli albergatori dal suo residente, quando tracciò un'evoluzione
del settore alberghiero valdostano, con una diminuzione, anche
drastica, di esercizi alberghieri nell'arco degli ultimi 25
anni.
Naturalmente la diminuzione degli alberghi non significa solo
crisi, ma sta ad indicare anche una razionalizzazione del settore,
una selezione nell'ambito degli albergatori, in cui viene premiata
la qualità e la professionalità e, di conseguenza, c'è una
concorrenza che porta ad una selezione degli operatori del settore
turistico-ricettivo.
Agli affollamenti delle stazioni alpine durante le festività,
fanno da contrappeso dei periodi "di stanca", che coincidono
normalmente con quella che avrebbe dovuto essere individuata come
una terza stagione da rilanciare, ma che stenta a prendere avvio,
nonostante una pluralità di iniziative meritevoli, ideate dai
diversi assessori o dagli addetti ai lavori del settore
promozionale turistico, rimane comunque difficile aumentare la
ricettività turistica valdostana nei periodi non tradizionalmente
festivi o in prossimità delle grandi vacanze. Nonostante un tempo
clemente in certi periodi dell'anno, si può verificare di persona
come stazioni sciistiche di prestigio soffrano della carenza di
presenze, non solo di sciatori, ma di turisti, presso i rispettivi
comprensori. Presenze quindi che, se sono evidenti e importanti
durante i periodi festivi, sono ridotte ai minimi termini durante
le stagioni intermedie!
Un fattore importante che intendiamo sottolineare è la
concorrenza di regioni limitrofe, e quando parliamo di "concorrenza
di regioni limitrofe" ci riferiamo al vicino Piemonte, perché è la
concorrenza dei vicini di casa, è la concorrenza di coloro che si
stanno attrezzando per ospitare una vera e propria invasione
olimpica, non solo sui campi di sci o nelle strutture sportive
create "ad hoc", ma anche e soprattutto negli hotel. L'80% delle
camere migliori risulta già prenotato da sponsor e da
organizzatori. Secondo una statistica fatta recentemente e
pubblicata su "Il Sole 24Ore" di mercoledì 3 marzo scorso, l'8%
degli Italiani si dichiara interessato ad assistere, di persona, ad
almeno un evento olimpico, ma è una percentuale che sale
addirittura al 24% se il campo d'indagine si restringe ai soli
Piemontesi. Questo sta a significare che sta crescendo
vertiginosamente l'interesse dei turisti per il Piemonte e si sta
allungando la permanenza nel territorio regionale.
Sono state avviate diverse iniziative che dobbiamo guardare, da
un lato, con uno sguardo di preoccupazione, perché è una
concorrenza vicina a casa che rischia di distrarre l'attenzione di
flussi turistici dalla nostra regione verso i comprensori
piemontesi; d'altro canto, non sarebbe male trovare delle forme
collaborative per dirottare verso le nostre stazioni alpine, che
non hanno nulla da invidiare a quelle piemontesi, consistenti
flussi turistici.
Per tornare all'aspetto ricettivo-alberghiero di cui facevo
cenno prima, sono da segnalare anche delle situazioni definite "fra
luci ed ombre" del turismo valdostano; situazioni che sono
riassunte anche in un indebitamento che si sta facendo sentire a
livello di esposizione del settore turistico-ricettivo nei
confronti della finanziaria regionale dei "Confidi Albergatori". È
un indebitamento che oggi viene quantificato in circa 450 miliardi
e sta a dimostrare che la carenza di turisti si ripercuote
direttamente sugli andamenti economico-finanziari delle singole
attività imprenditoriali: dato, questo, che è direttamente
correlato anche all'occupazione media delle camere che, su base
annua, rispetto a valori di città o di zone a maggior vocazione
turistica, oscilla in Valle d'Aosta da un 36 a un 39%, si tocca
difficilmente e raramente in alcuni casi i dati vicino al 50% e
questi margini economici collegati all'occupazione media
alberghiera consentono ben pochi spazi di manovra per ulteriori
investimenti, ammodernamenti e potenziamenti della ricettività in
termini di qualità e professionalità. Questi sono dati sui quali si
possono fare anche ulteriori riflessioni, però il tasso di
occupazione sta ad indicare quanto lavora l'albergatore mediamente
in Valle d'Aosta sulla base della domanda turistica.
Per rilanciare l'offerta turistica valdostana, specie durante le
stagioni intermedie, come dicevo, sono state più volte annunciate
diverse iniziative - e non ho paura a sottolinearlo - anche
meritevoli, ma in quale misura esse abbiano avuto concretezza non
lo si riesce molto facilmente a delineare! Se lo guardiamo in
termini meramente statistici, vediamo che i risultati sono
piuttosto insoddisfacenti; se lo analizziamo con un occhio un poco
più ampio, e non solo matematico, confidiamo nel medio-breve
periodo di avere qualche risultato che derivi dalle numerose
iniziative.
L'interpellanza formula 3 domande, in particolare vorremmo
soffermarci sull'ultima: se la Regione ha intendimenti in merito al
potenziamento del sistema turistico-ricettivo; in caso affermativo,
quali sono, e poi quali sono le considerazioni che esprime su
quella che riteniamo essere una vera e propria fragilità del
sistema stesso. Ascoltiamo l'Assessore e ci riserviamo un'eventuale
replica.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Le domande che lei pone sono naturalmente molto
complesse, sotto certi profili credo che sarò anche in grado di
farle avere della documentazione, perché è del tutto evidente che,
nella brevità del tempo a disposizione, sarebbe ciclopico e anche
noioso fornirle degli aspetti comparativi.
Una battuta iniziale sul Piemonte: tanti auguri agli amici delle
Olimpiadi, i bilanci si tirano alla fine, vedremo i conti finali
delle Olimpiadi e avremo modo di riflettere non solo sull'esito
delle Olimpiadi 2006, ma anche sull'impatto degli enormi
investimenti che lo Stato ha fatto, soprattutto in Val di Susa.
Collaboreremo con il Piemonte sia in campo preolimpico sia in
periodo olimpico, speriamo vi sia un effetto virtuoso e che, come è
capitato per altre manifestazioni sportive e turistiche, vi sia un
riflesso positivo. Peraltro devo dire che, per fortuna, il mese di
febbraio - mese in cui si svolgeranno le Olimpiadi - è
tradizionalmente il mese di "pienone" per le settimane bianche
anche in Valle d'Aosta, quindi probabilmente anche l'ospitalità di
eventuali turisti o squadre riguarderà soprattutto il
fondovalle.
L'ottimismo fa sempre bene anche in economia, nessuno può
pensare di avere la bacchetta magica, per cui condivido anch'io
alcune criticità espresse nelle premesse dell'interpellanza;
conosciamo i problemi, li stiamo studiando e indagando ancora
meglio, le risposte che sono state date finora mi auguro possano
aver successo, così come le risposte che verranno, questo lo
vedremo. Non credo che lo vedremo solo nei dati quantitativi, credo
che ci doteremo come osservatori del turismo di strumenti più
sofisticati che ci consentano di capire meglio il fenomeno.
È vero che oggi siamo "a macchia di leopardo": ad esempio, il
sistema alberghiero nella zona di Saint-Vincent soffre parecchio
anche delle vicende del casinò; abbiamo zone, invece, in cui
l'incremento è molto buono (penso alla zona del Monte Rosa o al
comprensorio di Cervinia), contraddittorio talvolta è il risultato
di Courmayeur, possiamo essere soddisfatti della zona del Gran
Paradiso; insomma è veramente un risultato a macchia di
leopardo.
Vorrei dare, a questo punto, i numeri che sono stati richiesti,
senza dare troppo i numeri… I numeri
del comparto alberghiero relativi al 2003 sono i seguenti: 490
esercizi alberghieri con una capacità ricettiva di 23.349 posti
letto per un totale di 6.304.407 giornate-letto; 365 esercizi
extra-alberghieri con una capacità ricettiva di 29.931 posti letto
per un totale di 7.321.695 giornate-letto; in totale, sono 846
esercizi per una capacità ricettiva di 53.280 posti letto e 13,5
milioni di giornate-letto. Nell'ultimo decennio c'è stato uno
sviluppo sinusoidale: nel 1994 - ma i dati vanno poi spiegati -
c'erano 512 esercizi alberghieri, 279 esercizi extra-alberghieri
per un totale di 791 esercizi, 23.501 posti letto alberghieri,
31.289 extra-alberghieri per un totale nel 1994 di 54.790 posti
letto. La comparazione ci porta quindi a +55 esercizi, -22
alberghieri, +77 extra-alberghieri, con un -1.510 posti letto
totali…
(interruzione del Consigliere Tibaldi, fuori
microfono)
… sono 54.790 in totale, mentre oggi
sono 53.280, c'è una differenza di 1.510.
Come dicevo, è sinusoidale, nel senso che per esempio nel 1995
c'era stato un incremento di posti letto, nel 1996 un decremento,
un decremento nel 1997, un decremento nel 1998, un aumento nel
1999, un decremento nel 2000 e, poi, costante un aumento, +738
posti letto nel 2001, +629 posti letto nel 2002, +131 nel 2003.
Dall'andamento degli ultimi 10 anni emerge una diminuzione di posti
letto totali disponibili: 1.510; questa diminuzione incide per soli
252 posti letto nel settore alberghiero e per 1.358 posti letto
nell'extra-alberghiero. La flessione più importante
nell'extra-alberghiero si segnala fra il 1995 e il 1996,
significativamente questo dato corrisponde con l'approvazione della
legge n. 11/1996 che ha incrementato l'extra-alberghiero.
Per quanto riguarda gli esercizi alberghieri però è il caso di
segnalare che, a fronte della chiusura di strutture vecchie e in
stato di degrado o di bassa classificazione, sono sorti alberghi
meno capienti, ma di standard più elevato. Quanto alla consistenza
delle strutture, si evidenzia un aumento considerevole delle
strutture ricettive extra-alberghiere (+77), a fronte di un calo
della loro capienza quanto a posti letto. Anche in questo caso,
secondo i tecnici, siamo di fronte a un miglioramento complessivo
della qualità. Diminuiscono invece, le strutture alberghiere (-22)
con questa perdita di 252 posti letto, come già segnalato.
Passerei alla seconda parte, che riguardava invece una
riflessione sull'occupazione, cioè sui titolari dipendenti e cose
del genere. Da questo punto di vista le assunzioni del settore
aggiornate al 2002 - tra poco saranno disponibili anche i dati del
2003 - ci danno per circoscrizione dell'impiego accorpate (perché
c'è una differenza ovviamente, bisogna sommare Aosta, Morgex,
Verrès e si ha il totale della Valle d'Aosta), per il 1995 nel
settore bar e alberghi 7.409 assunzioni, che diventano 8.483 nel
2002, quindi ci sono un migliaio di occupati in più, la media 95,02
è di 7.569 assunzioni. Per quel che riguarda gli impianti di
risalita, nel 1995 avevamo, in totale, 1.120 occupati; oggi ce ne
sono 1.337, la media del periodo dal 1995 al 2002 è 1.126
occupati.
Ho poi altri dati che risalgono al censimento del 1996, che sono
poco probanti; purtroppo non abbiamo ancora il censimento 2001,
dovrebbe essere noto a breve. Devo dire che non è molto chiaro il
censimento…
(nuova interruzione del Consigliere Tibaldi, fuori
microfono)
… 2001, 2003 sono i dati delle
assunzioni che non abbiamo ancora, che sono interessanti per la
sostanza, e anche il censimento…
purtroppo abbiamo dati che risalgono al 1996 che non sto a leggere,
perché non sono significativi, visto il tempo trascorso. Fra breve
l'indagine ISTAT arriverà, anche se fra le attività di servizio
viene distinto solo il commercio, quindi sono dati non disaggregati
e di non facile lettura; diciamo che siamo di fronte a dati non
molto significativi.
Per quanto riguarda l'occupazione nel settore, in assenza di
dati ufficiali come questi, a suo tempo era stata attivata una
collaborazione con l'Agenzia del lavoro per monitorare la
situazione. La collaborazione, nel tempo, si è purtroppo esaurita;
gli ultimi dati che abbiamo di uno studio - che le farò avere -,
poi pubblicato su un libro della "Franco Angeli Editore", risale al
1997.
Poche settimane fa abbiamo stabilito, come Assessorato, un
accordo con l'Agenzia del lavoro per attivare uno studio "POR" sul
mercato del lavoro nel settore turistico-alberghiero. Per esempio,
un dato interessante è il fatto che complessivamente, fra
stagionali e fissi - che poi finiscono tutti nel "calderone" degli
assunti -, sappiamo che il 52% degli addetti del turismo mediamente
proviene da fuori Valle. La ragione per la quale abbiamo deciso di
chiedere all'Agenzia del lavoro di fare uno studio "POR" è che,
avendo anche noi la titolarità dei corsi della scuola alberghiera e
dell'IPR di Châtillon, se dobbiamo programmare un minimo il
settore, a cui si aggiungono poi le IPR turistiche, dobbiamo essere
in grado di capire le richieste. Da questo punto di vista devo dire
che, purtroppo, finquando non avremo lo studio - cosa che spero
avremo entro la fine di quest'anno - viaggiamo con i dati del 1997,
dati purtroppo non esemplificativi. Naturalmente abbiamo i dati
delle assunzioni, ma questi sono aggregati, non disaggregati.
Questo studio mi auguro venga effettuato entro pochi mesi.
Quali sono gli intendimenti in merito al potenziamento del
sistema turistico-ricettivo? Un "mea culpa" naturalmente da fare.
Abbiamo, di recente, per discutere con la Commissione europea in
materia di impianti di risalita, effettuato uno studio su 192
stazioni alpine; abbiamo verificato come le prime 15 stazioni di
impianti di risalita dell'arco alpino hanno una media di posti
letto alberghieri molto elevata. La Val di Fassa conta circa 50.000
posti letto per capirci; la prima, che è Les Trois Vallées, ha
110.000 posti letto, quindi noi siamo comparativamente molto
piccoli e abbiamo bisogno di sviluppare questo settore,
naturalmente non pensando - l'impostazione liberista del suo
movimento politico ci conforterà - di sostituirci all'imprenditoria
privata, ma trovando quegli strumenti compatibili con gli aiuti di
Stato, che consentono uno sviluppo del settore.
Ritengo che sia stata positiva l'esperienza della legge
regionale n. 19/2001, interventi regionali a sostegno delle
attività turistico-ricettive e commerciali, che è diventata
operativa all'inizio del 2002, a seguito dell'approvazione del
regolamento di attuazione. La legge ha come finalità la
riqualificazione e il potenziamento delle strutture ricettive
commerciali, attraverso la concessione di mutui a tasso agevolato
e/o contributi a fondo perso, nell'ottica di una modernizzazione,
razionalizzazione degli interventi e di un adeguamento alla
disciplina comunitaria in materia di aiuti di Stato - la legge fu
notificata, come lei sa - e ha introdotto, rispetto alle precedenti
normative, delle innovazioni. Fra queste, l'aumento della spesa
ammissibile - da 2,3 milioni di euro a 5,2 milioni di euro -,
l'estensione dei benefici a categorie economiche che non erano
contemplate nella legislazione precedente (affittacamere, case,
appartamenti per vacanze), l'ampliamento degli interventi
finanziabili (macchinari, attrezzature, arredi) indipendentemente
dagli interventi di ristrutturazione, oneri di urbanizzazione,
studi di pianificazione e organizzazione aziendale, attestazioni di
qualità, vale a dire certificazioni "ISO". Vi sono poi mutui a
tasso agevolato per la costituzione di liquidità in caso di
creazione di nuova azienda e, infine, la possibilità anche per le
imprese turistico-ricettive di accedere a contributi a fondo
perso.
In 2 anni circa di applicazione della normativa sono state
concesse agevolazioni a favore del settore alberghiero e dei
campeggi per un ammontare complessivo di 1.700.000 euro, sotto
forma di contributi a fondo perso, per un totale di investimenti di
9 milioni di euro circa, a fronte di 143 domande presentate e 40
milioni di euro, sotto forma di mutui a tasso agevolato, per un
ammontare complessivo di circa 54 milioni di investimenti ammessi,
a fronte di 44 domande presentate, di cui una decina circa per
nuove realizzazioni. Si evidenzia che molte delle iniziative
finanziate sono in fase di realizzazione, quindi avremo una
concretizzazione a breve.
I posti letto aggiuntivi che si creeranno quando queste
iniziative andranno a regime, saranno circa 400. Gli incrementi più
significativi di posti letto nelle strutture alberghiere si
avranno: ad Ayas, con 154 nuovi posti letto; Gaby, con 80 posti
letto; Courmayeur, con 100 posti letto; Pollein, con circa 90 posti
letto; Saint-Vincent, con 50 posti letto.
Per quanto riguarda le attività extra-alberghiere finanziabili
con contributo a fondo perso in regime di "de minimis", cioè gli
esercizi di affitta camere - minimo 4 camere, massimo 6 - e di case
appartamenti per vacanze - minimo 5 unità abitative con il
distinguo che noi sappiamo che con la finanziaria, per evitare
speculazioni, per il momento le case per vacanze da fine anno sono
sospese, in attesa che i piani regolatori dei comuni si adeguino -
gestite a livello imprenditoriale, sono stati effettuati 11 milioni
di euro di investimenti finalizzati alla ristrutturazione e
all'arredo di edifici già esistenti, ma non precedentemente adibiti
ad utilità ricettiva, che creeranno un totale di 480 posti letto,
fra i quali: 28, ad Allein; 26, ad Arvier; 42, a Brusson; 44, a
Challand-Saint-Anselme; 22, a Bionaz; 41, a Verrayes; 17, a
Montjovet; 12, a Issogne; 8, a Hône; 10, a Lillianes; 25, a
Torgnon, oltre che in altre località, ed evidenziare che la
possibilità di intervenire a favore di attività extra-alberghiere
quali gli affitta camere e le case appartamenti per vacanze ha
certamente contribuito a realizzare una serie di interventi su
quella parte di patrimonio edilizio, considerata fatiscente o in
stato di abbandono, quindi rivitalizzando anche località
minori.
L'occupazione nel settore turistico-ricettivo si incrementerà, a
seguito degli interventi finanziati, perché questo è uno dei
criteri del finanziamento, in circa 120 unità. A queste cifre
bisogna aggiungere le domande in corso di istruttoria per circa 40
milioni di euro di investimenti, e le domande che saranno
probabilmente presentate nel corso del 2004 per circa 20 milioni di
euro, che portano ad un potenziale di investimenti complessivi, fra
quelli concessi e quelli in corso, di circa 110 milioni di euro,
con un incremento di oltre 800 posti letto.
Dai dati di cui sopra emerge la dinamicità del settore
turistico-ricettivo, con una sempre più marcata propensione agli
investimenti, sicuramente dovuta in buona parte a questi incentivi
della legge n. 19/2001, quindi va fatto un riconoscimento a chi
definì tale legge. Naturalmente questo non significa essere
soddisfatti, perché è chiaro che esiste un problema di occupazione
di posti letto rimarcato dal Consigliere, però paradossalmente non
possiamo non avere nuovi posti letto, altrimenti, soprattutto
rispetto alla portata oraria degli impianti di risalita, che è di
circa 192.000 persone/ora, abbiamo dei giganti dell'impiantistica e
siamo dei "nani" nel settore ricettivo. Occorre che in qualche
maniera questa cosa si equilibri con la legge n. 19, ma anche con
dei cambiamenti.
Un primo cambiamento, richiesto anche dalla Consigliera
Squarzino, è quello di immaginare di allargare la legge agli
ostelli della gioventù, ma soprattutto in fase di presentazione
alla Giunta regionale una modifica della deliberazione applicativa
della legge n. 19, che prevedrebbe - se i colleghi di Giunta lo
consentiranno - un aumento del contributo a fondo perso in regime
di "de minimis" dal 20 al 30%, con una ulteriore possibilità di
erogare fino al 40%, in alcuni casi: ad esempio, interventi su
strutture di interesse storico, artistico, ambientale, recupero e
riqualificazione di edifici di pregio storico architettonico;
interventi su strutture non raggiungibili con strade aperte alla
pubblica circolazione; interventi di ampliamento degli spazi a
servizio degli ospiti per aggiungere aree di benessere, sale
congressi, autorimesse. Si tratta perciò di usare questo strumento
dell'incremento dell'aiuto a beneficio di un miglioramento di
strutture già esistenti, o anche andare a fare strutture in luoghi
particolarmente difficili dove svolgere il proprio intervento.
Un cenno conclusivo alla classificazione alberghiera. Entro
quest'anno - se il Consiglio ci aiuterà - modificheremo la legge
regionale del 1984 sulla classificazione alberghiera. La disciplina
è vecchia, superata dalle nuove esigenze di mercato; la nuova
disciplina dovrà tenere conto di molti mutamenti come la qualità
dell'offerta, i servizi, la tipologia delle aziende. Occorre
riprendere questi parametri che risalgono agli anni '80 e
modificarli. Il tutto, quindi, dovrebbe migliorare l'offerta
turistica in un contesto globale di programmazione che si
affronterà in questa legislatura.
Ripeto e concludo - perché sono stato un po' lungo - anche
nell'assicurarle di farle avere i dati più probanti sulle vecchie
pubblicazioni concernenti l'occupazione, ma anche nel fornirle -
quando verrà terminato - lo studio sul "POR", naturalmente nulla di
miracolistico. Ci rendiamo conto dei problemi contingenti che in
alcune zone picchiano duro, ma confidiamo che questo insieme di
strumenti, accanto ad altri strumenti di cui avremo altre occasioni
di parlare in Consiglio, possa portare ad un complessivo
miglioramento.
Président - La parole au Conseiller Tibaldi.
Tibaldi (CdL) - Ringrazio l'Assessore per aver risposto in
maniera puntuale alle domande di carattere statistico che
chiedevano dei dati precisi sull'evoluzione del settore
turistico-ricettivo, quindi ci dichiariamo soddisfatti per quanto
riguarda la risposta al punto 2, quella relativa ai numeri del
comparto alberghiero valdostano nelle sue diverse disaggregazioni,
fermo restando che manca ancora il censimento del 2001 e dei dati
più precisi per quanto concerne l'occupazione.
Non è solo attraverso una interpellanza che si può esaurire la
disamina estremamente vasta sul comparto turistico valdostano, sui
suoi problemi, sulle sue prospettive e sugli intendimenti di un
esecutivo al momento. Alcune riflessioni sono state fatte, altre se
ne possono aggiungere.
La crisi della montagna coinvolge non solo la Valle d'Aosta, ma
anche altre realtà alpine e similari di montagna che sono dislocate
nelle diverse parti d'Europa. È una crisi generale, a fronte della
quale le diverse aree alpine non stanno cercando di farvi fronte,
proprio perché c'è stato un calo di interesse generalizzato, in
particolare negli anni 2000-2002; la fine del 2003 sembra
all'insegna di un cauto ottimismo e di una piccola ripresa.
La Valle d'Aosta, grazie alle sue risorse finanziarie, ha delle
possibilità che vanno utilizzate al meglio. L'Assessore ricordava
la positiva esperienza della legge n. 19/2001 che ha dato un certo
dinamismo al settore turistico-ricettivo, nel senso che ha ampliato
la gamma degli investimenti e i volumi dei finanziamenti, tanto che
oggi l'indebitamento complessivo è di 450 miliardi di vecchie lire.
È auspicabile che questo indebitamento sia fruttifero e un domani
non consolidi delle posizioni in sofferenza con disagi che possono
essere facilmente immaginabili.
Sono stati fatti diversi studi in passato - ne attendiamo ancora
uno, diceva l'Assessore, quello sul profilo occupazionale
disaggregato -, fra questi ricordo quello della "Cà Foscari" che fu
commissionato dall'allora Assessore Agnesod, per tracciare una
fotografia più profonda della domanda turistica nei confronti della
Valle d'Aosta e dell'offerta turistica valdostana. Emerse già
allora che la Valle d'Aosta era poco appetibile nei confronti dei
giovani, mentre era discretamente appetibile nei confronti delle
famiglie. Furono pertanto attivate diverse iniziative, riassumibili
in 2 interventi legislativi importanti: la legge n. 19/2001 e la
legge n. 6 di riorganizzazione del comparto turistico.
Se, da una parte, la legge n. 19 ha generato un'esperienza
positiva, stando alle considerazioni dell'Assessore, sulla legge n.
6 più volte abbiamo espresso qualche riserva, perché la
frammentazione della promozione turistica articolata fra Regione,
che è l'ente di promozione, AIAT, che sono enti di accoglienza e di
informazione, di difficile coordinamento e sovrapposta, ha
comportato un dispendio di energie in termini di risorse non
indifferenti.
Noi auspichiamo anche una revisione di questa legge negli anni a
venire, anche perché si rischia di fare delle duplicazioni
probabilmente inutili - se non dannose! - di enti che sul
territorio agiscono in maniera scomposta. Sappiamo che l'Assessore
si sta adoperando per cercare di ricoordinare tutto questo sistema
turistico-promozionale; speriamo che questa sia una iniziativa che
contribuisca anche ad attivare un'offerta valdostana più
appetibile, anche ad altre fasce di utenza.
La permanenza media dei turisti stanziali è in calo, l'Assessore
penso lo abbia segnalato anche nel corso di una sua recente
conferenza stampa; oggi la permanenza media di un turista stanziale
che si ferma in Valle d'Aosta è di soli 3 giorni e 1/2, è
estremamente bassa. È un turismo sempre più "mordi e fuggi", un
turismo che privilegia delle soluzioni anche alternative
all'offerta alberghiera, un turismo che fruisce dei comprensori
sciistici anche perché gli investimenti in quel settore sono stati
ingenti in questi anni, tanto che abbiamo delle strutture
all'avanguardia e il comparto alberghiero fatica a starvi
dietro.
Auspichiamo che studi, visto che il turismo "brulica" di studi,
consulenze, enti, commissioni, osservatori che si sono dedicati ai
numerosi problemi, siano in grado di sintetizzare le risultanze di
queste analisi e individuare una linea d'attacco, anche aggressiva.
È vero, Assessore, lei dice: "i conti li faremo alla fine per
quanto concerne l'evento olimpico di Torino", però le premesse sono
quelle di un'affluenza mostruosa - perlomeno in termini
quantitativi - nelle stazioni del vicino Piemonte e nella stessa
metropoli piemontese. Speriamo che questa affluenza ingente
propaghi effetti benefici anche per la vicina Valle d'Aosta e che
non si trasformi, un domani, in una concorrenza devastante, dovuta
al fatto che stazioni oggi sconosciute delle valli piemontesi
acquisiscano una notorietà e diventano dei "competitors" pericolosi
e aggressivi nei confronti di stazioni rinomate come le nostre:
Courmayeur, Cervinia, Pila, La Thuile, che oggi sono all'altezza di
un confronto, ma che domani possono trovarsi di fronte stazioni
omologhe, più organizzate e più competitive.
Il settore del turismo deve essere monitorato, non c'è stata una
specifica domanda sull'osservatorio, l'abbiamo fatta questo
autunno; naturalmente auspichiamo che questo organismo, uno dei
perni centrali della legge n. 6, abbia iniziato a funzionare e sia
non solo un ente di raccolta di informazioni e di dati, ma anche di
propulsione, di conforto e di consulto per lo stesso Assessore.
L'argomento "turismo" è all'attenzione di tutti noi in questo
Consiglio; pertanto torneremo con iniziative specifiche sui
molteplici aspetti che lo contraddistinguono.
