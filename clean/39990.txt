Classificazione
CONSIGLIO REGIONALE
Anagrafe patrimoniale - Indennità e previdenza



Oggetto del Consiglio n. 2966 del 17 ottobre 2017 - Resoconto
OGGETTO N. 2966/XIV - Interpellanza: "Ricalcolo dell'importo
dell'assegno vitalizio percepito dagli ex Consiglieri
regionali".
Rosset (Presidente) -
Punto 8 dell'ordine del giorno. Per
l'illustrazione, ha chiesto la parola il Consigliere Cognetta, ne
ha facoltà.
Cognetta (M5S) -
Nell'ultima finanziaria sono stati
stanziati ben 4 milioni di euro per i vitalizi degli ex
Consiglieri, poi era stato previsto che, entro il 31 marzo di
quest'anno, i Consiglieri che ne avevano diritto - quelli che
avevano compiuto almeno 60 anni di età e che non erano più in
Consiglio - potessero recuperare tutto quanto ciò che avevano in
qualche modo depositato in parte e quanto invece gli era stato
aggiunto dalla nostra Amministrazione. Il 31 marzo è successo che
un po' più di 50 ex Consiglieri si sono avvalsi di questa facoltà e
sono partiti dalle casse della Regione 23,166 milioni, destinati
sostanzialmente come vitalizi cumulati per questi ex Consiglieri.
Già all'epoca della norma, quando venne presentato dal Governo
(dall'Assessore attuale), io ebbi modo di presentare anche un
emendamento, che di fatto bloccava questo che, secondo me, è uno
scempio. Per carità, sono soldi dovuti, la legge ovviamente è dalla
loro parte, nessuno dice altro, però, secondo me, comunque resta
uno scempio. Nonostante questo, avevo previsto che si potesse
evitare questo innanzitutto aumentando la parte che doveva restare
nelle casse della Regione. Gli è stata fatta una decurtazione
dell'11 percento, che io ritenevo ridicola e soprattutto non è
stato mai fatto un ricalcolo al sistema contributivo. Quei soldi
sono andati via con il sistema retributivo, quindi danno luogo a
dei fondi molto elevati - e, secondo me, in modo improprio -,
quindi io pensavo che si potesse in qualche modo ricalcolare il
tutto in maniera contributiva.
Con questa interpellanza quindi chiedo sostanzialmente se è
intenzione di questo Governo, nella prossima finanziaria, non dare
più modo di prelevare tutto e di fare un calcolo rispetto ai fondi
rimasti per trasformare quello che è attualmente - secondo me in
maniera impropria - calcolato in modo retributivo, trasformarlo in
modo contributivo. Sarebbe comunque un piccolo passo avanti, anche
perché alcune di queste persone hanno altre prestazioni, hanno
altre pensioni - come succede normalmente qui dentro -, quindi
sembra una richiesta legittima, perlomeno per quanto mi riguarda.
Fermo restando che, tengo a precisare, c'è una proposta di legge
già depositata per far sapere a tutti i cittadini chi sono le
persone che godono dell'assegno, o che hanno goduto del trattamento
di prendere tutto assieme, mi sembra il minimo, anche se qualcuno
ritiene che la
privacy
sia dovuta in questo caso, io ritengo
di no. In altre Regioni è già così, come ho avuto modo di spiegare
all'interno della proposta di legge presentata. Così come sto
lavorando - e a breve la presenterò - ad un'altra proposta di legge
che prevede che l'attuale regime di capitalizzazione in modo
retributivo diventi contributivo. Qui è un po' più difficile da un
punto di vista tecnico, però c'è la strada per poterlo fare. È una
cosa che è stata fatta in altri Consigli regionali, quindi non vedo
perché non si possa fare anche qui.
Detto questo, chiedo all'Assessore alle finanze, viste già le
disastrate finanze, visto come siamo messi rispetto ai soldi che lo
Stato sicuramente ci chiederà, se è il caso di continuare a dare
questi soldi agli ex Consiglieri.
Presidente -
Per la risposta, ha chiesto la parola
l'Assessore Perron, ne ha facoltà.
Perron (UV) -
Come lei sa, collega, il trattamento
economico dei Consiglieri regionali, compresa la parte che riguarda
il regime dell'assegno vitalizio, è di competenza esclusiva del
Consiglio regionale. Per poter fare delle valutazioni, peraltro, è
assolutamente necessario essere a conoscenza di tutta una serie di
dati, anche di natura attuariale, in ordine ai beneficiari di
queste prestazioni che sono di esclusiva - lo sottolineo -
competenza del Consiglio regionale, amministrato dall'Ufficio di
Presidenza. Il Governo regionale, per rispetto anche
dell'Assemblea, quindi non intende intervenire in tale ambito. Ciò
non toglie che la questione potrà eventualmente essere oggetto di
approfondimento all'interno dei movimenti, all'interno degli organi
consiliari, al fine di definire eventuali proposte normative che
potranno essere esaminate nell'ambito della discussione della
prossima legge finanziaria 2018-2020.
Presidente -
Per la replica, ha chiesto la parola il
collega Cognetta, ne ha facoltà.
Cognetta (M5S) -
Assessore, lei con la risposta che ha
dato sancisce il fatto che il Governo regionale se ne lava le mani.
Mi sembra una posizione, tutto sommato, corretta dal punto di vista
del Governo regionale. Avete già così tanti problemi che andarsi
anche ad impelagare nei soldi che prendono di vitalizio mi sembra
davvero troppo per voi, poverini non ce la fate...
I soldi però che date per essere messi dalla finanziaria
all'interno di quel capitolo invece sono soldi che arrivano
dall'Amministrazione regionale e non dal Consiglio... divertente
questa cosa, Assessore! I soldi sono i nostri, però ne risponde il
Consiglio che, ahimè, non può essere interrogato su certi
argomenti, perché lei sa benissimo che il Consiglio non può
ricevere interrogazioni e interpellanze, è il Governo che le
riceve. A questo punto quindi resta soltanto la strada che ho già
tracciato: quella di presentare una legge
ad hoc
; finalmente
arriveremo in aula e poi vedremo chi vota a favore e chi vota
contro questo scempio economico che - sottolineo - non vale
soltanto per quelli che l'hanno già preso, vale anche per alcuni
Consiglieri in carica, che hanno comunque delle legislature che
sono fatte con il vecchio sistema (precedenti al 2012); di
conseguenza, credo che tutto questo vada sicuramente sistemato. Lei
capisce, Assessore, che sperperare così le risorse pubbliche non mi
sembra proprio il caso, poi so che magari lei ha un certo interesse
sulla questione, però ne parleremo quando sarà il momento, giusto?
Grazie.
