Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 2865 del 10 luglio 2007 - Resoconto
OGGETTO N. 2865/XII - Realizzazione del Reparto di
Radioterapia presso l'Ospedale regionale. (Interpellanza)
Interpellanza
Richiamata la propria iniziativa consiliare sulla
realizzazione dei lavori del 3° lotto della 2
a
fase del
Presidio ospedaliero di Viale Ginevra;
Constatato che una delle opere più qualificanti e rilevanti,
indicata sia nel Piano sanitario regionale che nei provvedimenti
attuativi, dell'ammodernamento dell'Ospedale regionale, era la
realizzazione della Radioterapia;
Appreso che parrebbe essere abbandonata l'ipotesi della
costruzione di tale importante manufatto;
Ritenuto opportuno conoscere più dettagliatamente la
situazione attuale e quella futura;
i sottoscritti Consiglieri regionali
Interpellano
il Presidente della Regione e l'Assessore competente per
sapere:
1) per quando erano state previste l'ultimazione e la
consegna dei lavori dell'opera di cui alla premessa;
2) a che punto sono i lavori di realizzazione e quanto si è
speso finora;
3) se è ancora intendimento del Governo regionale realizzare
l'opera ed eventualmente quale altra destinazione è stata
ipotizzata;
4) se esiste una stima dei costi totali sia delle spese
finora realizzate sia di quelle che eventualmente si dovranno fare
per il nuovo utilizzo.
F.to: Venturella - Squarzino Secondina
Presidente
- La parola al Consigliere Segretario
Venturella.
Venturella (Arc-VA)
- Sono 8 le iniziative che sono state
presentate in questo Consiglio sui ritardi nei lavori di
costruzione dell'Unità operativa di Radioterapia. In tutte le
risposte da parte del Governo regionale dal 1993 ad oggi le parole
utilizzate più frequentemente erano le seguenti: che era uno dei
più importanti problemi che dovevano essere risolti nel momento
delle predisposizione del Piano sanitario regionale, così diceva
l'Assessore Vicquéry nel 1993:
"
je concorde avec le
Conseiller Lanièce sur le fait que le problème de la radiothérapie
sera un des problèmes les plus importants"
. Ad un'altra
iniziativa nel 1995, sempre da parte dei gruppi di opposizione,
sempre l'Assessore Vicquéry rispondeva:
"quant au thème plus
complexe de la création éventuelle d'une nouvelle unité
opérationnelle de radiothérapie ce thème sera examiné lors de
l'établissement du Plan régional socio-sanitaire".
Siamo nel
2000 e finalmente questa attivazione è prevista, risponde
l'Assessore alla sanità:
"l'attivazione del servizio di
radioterapia è stata prevista nel Piano socio-sanitario per il
triennio 1997-1999, non ritenendo più pensabile il perpetuarsi dei
viaggi che molti pazienti sono stati e sono tuttora costretti a
compiere per recarsi all'Ospedale di Ivrea. I lavori per la
realizzazione del Reparto di Radioterapia sono inseriti nell'ambito
del processo relativo al secondo intervento del II lotto di
ristrutturazione ed adeguamento, che prevedeva, oltre alla
Radioterapia, anche altri lavori"
. Siamo nel 2003,
all'interpellanza, sempre in Consiglio regionale, l'Assessore
Fosson risponde:
"questo non è l'unico disagio provocato da un
cantiere..."
- si parlava di disagi provocati dall'infinito
cantiere di Radioterapia -
"... però tali disagi si possono
affrontare in funzione di un vantaggio che avremo fra breve"
.
Nel 2004 sempre l'Assessore Fosson risponde che per queste opere -
radioterapia, triangolo, centrale termica - lo Stato ha già
destinato 90 miliardi di lire all'edilizia sanitaria in Valle
d'Aosta, soldi che sono già stati ampiamente spesi. Ancora nel 2004
ad un'interpellanza del nostro gruppo risponde l'Assessore Cerise,
che dice: "attenzione, vi è stata una variante suppletiva", mentre
prima nel 1993 Vicquéry parlava di 2003, poi si è parlato di 2005,
adesso si parla di fine 2006. Mi pare che il 2006 sia trascorso da
6 mesi, noi vogliamo sapere: sono queste le opere importanti che
evitano i viaggi fino all'Ospedale di Ivrea di pazienti che sono in
particolare stato di salute? Com'è allora la faccenda? Dal 2006 si
posticipa a quando? Qual è lo stato di avanzamento dei lavori? Dato
che si sente all'interno del personale dell'Ospedale regionale
qualche voce che chiede: "ma lo faranno poi il Reparto di
Radioterapia? Lo finiranno?". Vogliamo sapere quali sono gli
intendimenti del Governo regionale, si finirà la Radioterapia?
Una domanda riassuntiva poi: esiste una stima totale del costo
che contempli le spese finora realizzate, ma anche quelle che si
dovranno realizzare forse nel 2007 o nel 2008 per consegnare
all'USL e quindi aprire l'Unità operativa di Radioterapia?
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Attualmente, in base agli atti
amministrativi, il tempo stabilito per l'ultimazione dei lavori da
parte dell'impresa scade il 22 settembre 2007. I tempi contrattuali
definitivi per l'ultimazione dei lavori verranno stabiliti a
seguito dell'approvazione di una variante tecnica, per far fronte a
nuove esigenze sanitarie richieste dall'USL, che consentiranno di
ricuperare spazi utili da mettere a disposizione dell'Unità di
terapia intensiva di Cardiologia, nonché di potenziare e migliorare
la rete degli impianti elettrici ausiliari e di continuità del
presidio. Sulla base dell'ultimo adeguamento del cronoprogramma
consegnato all'Amministrazione regionale, si prevede di effettuare
una consegna parziale delle aree completate entro dicembre del
corrente anno, mentre, tenuto conto delle fasi intermedie di
trasloco e messa a punto e prove funzionali, dovrà essere reso
disponibile l'intero fabbricato a partire dal secondo semestre del
2008. Ultimate le strutture portanti in calcestruzzo armato e qui
voglio ricordare che la variante più importante - e, per certi
versi, anche più sconvolgente quello che era il progetto iniziale -
è dovuta all'adeguamento antisismico, imposto da una legge del
2003. Si tratta peraltro di rendere conforme alla normativa
antisismica una struttura interamente in cemento armato com'è la
porzione di stabile che ospita l'impianto per questa terapia.
Dicevo, ultimate le strutture portanti in calcestruzzo armato, si
stanno effettuando gli interventi di completamento edile ed
impiantistico nei vari piani; allo stato attuale sono stati spesi
circa 4.270.000 euro per lavori, IVA esclusa. Allo stato attuale,
non vi è intenzione alcuna di abbandonare la realizzazione della
Radioterapia, tenuto conto anche del fatto che le perimetrazioni
del "bunker" destinate ad ospitare le apparecchiature
radioterapiche sono già state realizzate. Non risulta quindi che vi
siano altre disposizioni in merito, né sono state apportate
modifiche progettuali tali da giustificare una tale
supposizione.
Per quanto riguarda la stima dei costi, che viene comunque
sempre effettuata per poter approvare il progetto esecutivo e le
successive varianti, allo stato attuale per l'esecuzione dei lavori
sono stati impegnati complessivamente euro 11.672.142, in tale
importo è compresa l'IVA, gli oneri della sicurezza e le somme a
disposizione per imprevisti. Sono esclusi da tale importo gli
arredi e le attrezzature, a cui provvede direttamente l'USL.
Attualmente risultano spesi per lavori circa euro 4.700.000, IVA
compresa; prima erano 4.270.000 euro IVA esclusa.
Presidente
- La parola al Consigliere Segretario
Venturella.
Venturella (Arc-VA)
- Due notizie forti quindi, che
smentiscono anche le voci; il Reparto di Radioterapia si farà,
punto. Non abbiamo ben capito 4,7 milioni di euro, 11 milioni se
IVA compresa, perché prima l'Assessore ha detto IVA non compresa,
adesso IVA compresa, poi ci presenterà uno specchiettino con 2
cifre. Quello che mi pare di poter osservare è che dalle molteplici
iniziative consiliari, di cui 2 nel 2003, di questa normativa
antisismica, ma anche nel 2004 non se ne parla, forse una
dimenticanza. Certo è che tale situazione, che vede la luce nel
Piano socio-sanitario 1997, 10 anni, è paradossale, 10 anni fra
progettazione ed esecuzione, ma questa esecuzione che è fatta di
varianti suppletive, fatta di richieste reiterate, fatta di
notevole dispendio di energie di risorse umane e finanziarie.
Sappiamo che è come la costruzione della "Torre di Babele"...
sappiamo che ci vorrà ancora un po' di tempo, perché mi pare che la
sua risposta sia ultima... come si dice: "non buona la prima, ma
buona l'ultima"... secondo semestre 2008, quindi vuol dire più o
meno, visti i tempi e le promesse non mantenute, che il 31 dicembre
2008 l'Amministrazione regionale potrà consegnare all'USL il
Reparto di Radioterapia finito. È questo che vogliamo dire? Bene,
prendiamo atto. Vedremo nel prosieguo dell'attività del Consiglio
se questa promessa formale fatta in Consiglio dall'Assessore Cerise
sarà mantenuta oppure, come la storia ci suggerisce, smentita e non
mantenuta ancora un'altra volta.
