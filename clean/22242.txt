Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 1892 del 19 aprile 2006 - Resoconto
OGGETTO N. 1892/XII - Intervento legislativo in materia di
gestione e uso degli impianti sportivi. (Ritiro di mozione)
Mozione
Preso atto della sentenza della Corte Costituzionale n. 424
del 29 dicembre 2004 sul ricorso, promosso da tre Regioni (tra le
quali la Valle d'Aosta) sulla legittimità costituzionale
dell'articolo 90 della legge 27 dicembre 2002 n. 289, la quale
riconosceva alle Regioni ampi poteri d'intervento legislativo in
materia di gestione ed uso degli impianti sportivi;
Constatato che parecchi Enti territoriali della nostra
Regione si trovano ad operare in presenza di un vuoto legislativo
rischiando di fatto che le procedure individuate possano, in
qualche caso, sollevare dubbi di legittimità e quindi porgere il
fianco alla presentazione di ricorsi e contenziosi;
Considerato che l'articolo 117 della Costituzione individua
come una delle materie di legislazione concorrente tutto ciò che
attiene all'ordinamento sportivo attribuendo alle Regioni la
potestà legislativa di intervenire su questa materia;
Il Consiglio regionale
Impegna
la Giunta regionale a predisporre i necessari atti
amministrativi affinché venga presentato nelle competenti
commissioni consiliari un disegno di legge regionale che detti
norme in materia di ordinamento sportivo.
F.to: Venturella - Squarzino Secondina - Bortot
Président - La parole au Conseiller Venturella.
Venturella (Arc-VA) - Questa mozione prende atto di una sentenza
della Corte costituzionale un po' datata, perché risale a fine
dicembre 2004, sul ricorso promosso da 3 Regioni, sui dubbi di
costituzionalità di quella che tutti abbiamo conosciuto come "legge
finanziaria 2003", dubbi fra l'altro sollevati da molte Regioni.
Credo che nella storia dei DPF nazionali mai un documento come la
legge finanziaria 2003 abbia riscosso un così tanto successo nella
predisposizione di ricorsi di legittimità costituzionale, un vero
record per questa finanziaria 2003!
Venendo al merito della questione, se una Regione insieme ad
altre chiede che la Corte costituzionale si esprima su alcune
questioni, si esprima, ad esempio, sul contenuto di un articolo di
questa legge, l'articolo 90 della legge n. 289/2002, nel caso in
cui la Corte costituzionale dia ragione, l'atto conseguente deve
essere, proprio in virtù di quello che la Corte costituzionale
afferma, quello di legiferare in materia, cioè la Corte
costituzionale mi dice che è vero ciò che ho legittimamente
sollevato...
(interruzione del Presidente della Regione, fuori
microfono)
... attenzione, abbiamo perso su 2 commi, poi spiegherò perché,
però abbiamo avuto la fortuna di avere come "compagni di viaggio"
la Regione Toscana e la Regione Emilia Romagna, che invece hanno
vinto, ma hanno vinto anche per noi! Tra l'altro, mi permetta
Presidente di fare una piccola digressione... perché abbiamo perso?
Così rispondo subito a ciò che ha affermato poc'anzi il Presidente
Caveri. Abbiamo perso di fronte ai quesiti 11 e 12, e questo credo
sia oltremodo inquietante, perché nonostante tutte le risorse che
diamo ai nostri consulenti, è stata dichiarata inammissibile
l'impugnazione del comma 17, in quanto vi era carenza di qualsiasi
autonoma motivazione specifica dell'impugnazione. In definitiva
abbiamo impugnato di fronte alla Corte costituzionale il comma 17
di questa legge, senza indicare perché lo si riteneva
incostituzionale. Abbiamo perso di fronte al Governo anche per i
commi 24, 25 e 26, perché non abbiamo fatto assistere la nostra
impugnazione da alcuna motivazione che facesse riferimento ai
contenuti specifici!
In definitiva, Presidente Caveri, noi presentiamo i ricorsi, ma
non li spieghiamo: questo è scritto sulla sentenza! Credo che anche
lei l'abbia letta attentamente...
Caveri (fuori microfono)
-
... io non c'ero...
Venturella (Arc-VA) - ... ma l'ha letta, dato che ha detto che
la conosce benissimo! Abbiamo avuto, come "compagni di strada"
nell'impugnazione di questa legge, 2 altre Regioni che hanno
motivato in maniera precisa ciò che giudicavano incostituzionale;
quindi, anche perché avevamo la stessa sentenza, anche se
chiaramente si fa riferimento all'impugnativa andata male alla
Regione Valle d'Aosta, la Regione Toscana e la Regione Emilia
Romagna hanno vinto anche per noi! È chiaro che, in riferimento a
quanto avevo testé esposto, che come conseguenza di una vittoria di
fronte alla Corte costituzionale, il passo successivo è quello di
legiferare: non ci va bene ciò che avete scritto sulla legge, non
ci va bene ciò che avete affermato in un articolo: "ci pensiamo
noi".
Mi dicono, invece, che la situazione in materia di ordinamento
sportivo, che non riguarda una materia eterea, astrusa o che non
riguarda nessuno, al contrario queste norme riguardano la
sopravvivenza ad esempio di alcuni impianti sportivi, riguarda il
fatto che alcuni Comuni danno in gestione degli impianti sportivi
senza avere alle spalle una norma che gli detti comportamenti
corretti... e dunque sono gli enti locali che ci chiedono questo!
Non è il costituzionalista che decide di cancellare una norma solo
per puro esercizio accademico, sono invece gli enti locali della
Valle d'Aosta che non sanno quale potrebbe essere il riferimento
normativo, quindi è chiaro che questo "vuoto legislativo" è grave,
perché non diamo le giuste indicazioni normative agli enti locali
che aspettano questa normativa.
Ho sentito che esiste un progetto di legge regionale nel
cassetto di qualcuno, progetto che credo sia stato ripescato e
messo in agenda; spero che questa mozione, al di là dei risultati
che avrà, sia servita almeno a risvegliare la pratica
amministrativa!
Président - La parole à l'Assesseur au tourisme, aux sports, au
commerce et aux transports, Pastoret.
Pastoret (UV) - Non ripercorrerò l'"excursus" che ha fatto il
collega Venturella per quanto riguarda la questione del ricorso,
anche se vi sarebbero alcune ragioni da sottoporre all'attenzione
di quest'Assemblea, perché i ricorsi a volte si fanno anche su
questioni di principio e tale è stato l'atteggiamento della nostra
Regione, unitamente a quello delle Regioni Emilia Romagna e
Toscana, la quale poi ha rinunciato al suo ricorso, mentre per noi
era fondamentale l'intervento, che pure ha mantenuto vivo la
Regione Emilia Romagna, sull'articolo 117, l'oggetto vero del
contendere politico con lo Stato.
Non è il caso di entrare nel merito della questione, dicevo,
perché il collega Venturella ha evocato il fatto che ci sarebbe un
cosiddetto "progetto regionale in qualche cassetto". Lo
tranquillizzo, quel progetto di legge regionale sta sulla mia
scrivania e quanto prima andrà all'approvazione della Giunta, anche
perché - come era stato annunciato in occasione del dibattito
consiliare sul bilancio - c'è una posta iscritta nei fondi globali
a sostegno di questo disegno di legge, per cui questo disegno di
legge sarà obbligato ad andare avanti. Ho ritenuto opportuno
verificare la possibilità di apportare alcune modifiche rispetto al
testo originario e questo ha fatto in modo che fossero effettuate
le dovute verifiche. Questo disegno di legge, che sarà riformatore
e modificativo della legge n. 45/1986 per quanto riguarda gli
interventi per la realizzazione di infrastrutture
ricreativo-sportive, avrà le stesse finalità e prenderà in
considerazione anche gli aspetti che sono stati citati prima per
quanto concerne le procedure di affido delle strutture sportive
stesse.
Tenuto conto di questa situazione e del fatto che ci sarà un
provvedimento legislativo della Regione che andrà a dare risposta -
spero puntuale - alle sue osservazioni, dal punto di vista
generale, le chiederei di ritirare la mozione, perché non avrebbe
senso politico di andare ad un'approvazione su una cosa che chiede
di fare qualcosa che è già in divenire. Lei lo ha evocato
correttamente e io le ho detto a quale punto siamo rispetto a
questo iter.
Président - La parole au Conseiller Venturella.
Venturella (Arc-VA) - Come può essere una risposta se non
positiva rispetto alla correttezza di esposizione dell'Assessore
Pastoret, che ci dice: ho fatto questo, ho cambiato, non è nel
cassetto, è sulla scrivania... credo che poco importi dal punto di
vista della situazione topografica della scrivania dell'Assessore
dove ha i cassetti e dove non li ha, l'importante è che l'Assessore
- sollecitato da questa iniziativa - si sia preso l'impegno di
portare prima in Giunta, poi in commissione e, infine, in
Consiglio, questo disegno di legge regionale che da un paio di anni
gli enti locali attendono.
Aderiamo alla proposta dell'Assessore di ritirare la mozione;
saremo "sul chi va là" per conoscere sia il percorso istituzionale
di questo disegno di legge, sia i contenuti.
Presidente - La mozione di cui al punto 22 è dunque ritirata e
il Consiglio ne prende atto. Colleghi, vi ricordo che è convocata
immediatamente una riunione dei Capigruppo nell'aula antistante.
Con questo esauriamo l'ordine del giorno odierno dei lavori.
La seduta è tolta.
---
L'adunanza termina alle ore 17,47.
