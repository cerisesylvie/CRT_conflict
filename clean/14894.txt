Classificazione
ASSETTO DEL TERRITORIO
Difesa ed uso del suolo - Sistemazione idrogeologica
TRASPORTI E VIABILITÀ
Viabilità


Resoconto integrale del dibattito dell'aula
Oggetto del Consiglio n. 1359 del 14 giugno 1995 - Resoconto
SEDUTA ANTIMERIDIANA DEL 14 GIUGNO 1995
OGGETTO N. 1359/X Problemi viabili causati da smottamenti e
frane in seguito al maltempo. (Interrogazione)
Interrogazione Venuti a conoscenza che, nei mesi scorsi, sulla
strada per la Val di Rhêmes, in loc. Tâche, già incombeva una
frana;
Appurato che in questi giorni, dopo alcune ore di pioggia, una
notevole quantità di fango e di acqua si riversava sulla
strada;
Constatato inoltre che la S.S. n. 26 è stata chiusa al traffico
nel tratto Sarre/Saint-Pierre per un periodo, così parrebbe, di
circa 15 giorni;
Preoccupati per la sicurezza e per il disagio degli
automobilisti che transitano in quei luoghi;
i sottoscritti Consiglieri regionali
Interrogano
la Giunta per conoscere:
a) quali interventi sono stati attivati per risolvere il
problema sulla strada regionale per la Val di Rhêmes;
b) i motivi che obbligano l'interruzione della S.S. n. 26 per un
così lungo periodo.
F.to: Marguerettaz - Collé
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) In risposta al punto a)
dell'interrogazione, ovvero quali interventi sono stati attivati
per risolvere il problema sulla strada regionale per la Val di
Rhêmes, si sottolinea che dall'ultima decade del mese di aprile la
regionale di Rhêmes è interessata fra i progressivi km 2-km 3 da un
movimento franoso di notevole entità, verificatosi a monte della
frazione Tâche, nel settore in destra orografica compreso fra la
pista forestale e la strada regionale che viene invasa da continue
colate di fango che la rendono impraticabile.
Dai sopralluoghi effettuati, di concerto con tecnici del
Servizio sistemazioni idrauliche e difesa del suolo
dell'Assessorato agricoltura e foreste, si è accertato che le cause
del fenomeno sono da attribuire alla mancata regolarizzazione delle
copiose acque sotterranee e superficiali, notevolmente incrementate
da persistenti precipitazioni piovose.
L'ufficio viabilità ha provveduto alla formazione nelle
immediate vicinanze della strada di due vasche di decantazione, che
hanno la funzione di trattenere il materiale solido trasportato
dalle acque di ruscellamento, permettendo quindi la transitabilità
sulla strada regionale.
L'evoluzione del movimento franoso è controllata da tecnici
dell'Assessorato all'agricoltura, forestazione e risorse naturali,
che potrà eseguire, appena raggiunte condizioni di accettabile
stabilità le necessarie opere di consolidamento del versante
dissestato. La rotabile potrà ancora essere oggetto di chiusura al
traffico, se le ispezioni eseguite dal competente Servizio
sistemazioni idrauliche e difesa del suolo denunceranno il pericolo
di distacco di blocchi rocciosi, scalzati dal continuo dilavamento
delle acque.
Sul punto b) dell'interrogazione, a completamento di quanto già
dichiarato dal Presidente della Giunta, si evidenzia quanto segue.
La SS 26 è stata chiusa al traffico dal km 108 al km 109 e 150, nel
tratto compreso fra il bivio per la strada regionale di Cogne e
l'abitato di Saint-Pierre, con ordinanza n. 10/95. L'ANAS,
proprietaria dell'arteria, su segnalazione dei tecnici esperti
incaricati della bonifica delle pendici a monte della strada, ha
ravvisato un rischio per la transitabilità sulla strada statale,
determinata dalla precaria stabilità di una parete rocciosa, circa
6000 metri cubi.
Per l'eliminazione del pericolo si è reso necessario uno studio
approfondito del fenomeno in questione e delle diverse tipologie di
intervento, atto a risolvere il problema. Le dimensioni ciclopiche
del masso, il suo posizionamento, le caratteristiche morfologiche
dell'area interessata ed i tempi di esecuzione delle opere, hanno
portato l'azienda ad escludere le seguenti soluzioni tecniche:
1) la difesa passiva, barriere paramassi: insufficiente garanzia
di intercettare e fermare i massi in caduta;
valli: mancanza di spazio sufficiente per la realizzazione;
oppure gallerie artificiali: tempi di esecuzione troppo
lunghi;
2) la difesa attiva, chiodature, legature, sottomurazioni e
rivestimenti: tempi lunghi per l'esecuzione e costante pericolo per
gli operatori.
Dopo attente valutazioni si è ritenuto possibile rimuovere la
parete pericolante con cariche esplosive, tenendo conto delle varie
problematiche:
1) l'abbattimento del masso potrebbe comportare il collasso del
sottostante corpo stradale ed interessare l'esistente galleria
paramassi;
2) le onde sonore provocate dagli esplosivi, ripercuotendosi
all'interno della roccia potrebbero determinare dissesti alla
sottostante galleria ferroviaria;
3) la frantumazione con mine, anche con microritardi, potrebbe
provocare la rottura dell'equilibrio delle masse rocciose
circostanti.
Da quanto esposto, si può comprendere l'estrema delicatezza
dell'intervento, che richiede inoltre l'impiego di tecnici e
tecnologie specialistiche.
Tutto ciò sta alla base del periodo, definito lungo dagli
interroganti, per l'intervento.
Si dà atto che, dalle ore 10,09, presiede il Vicepresidente
Aloisi.
Presidente Il Consigliere Marguerettaz si ritiene soddisfatto
della risposta che ha dato l'Assessore? Va bene.
