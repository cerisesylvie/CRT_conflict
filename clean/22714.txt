Classificazione
CASA DA GIOCO



Oggetto del Consiglio n. 2170 del 5 ottobre 2006 - Resoconto
OGGETTO N. 2170/XII - Ripercussioni sulla Casa da gioco di
Saint-Vincent a seguito dell'entrata in vigore del decreto
Bersani-Visco. (Interrogazione)
Interrogazione
Premesso che il decreto Bersani-Visco, diventato legge il 4
agosto scorso, assoggetta a imposta anche i proventi derivanti dal
gioco d'azzardo;
i sottoscritti Consiglieri regionali
Interrogano
il Presidente della Regione e/o l'Assessore regionale
delegato per sapere:
1) attraverso quali modalità operative il Casinò de la Vallée
sta ottemperando a quanto disposto dalla norma citata in
Premessa;
2) quali ripercussioni si prevedono sulla Casa da Gioco
valdostana, in termini di presenze di clienti e di proventi di
gioco, a seguito dell'entrata in vigore del decreto
Bersani-Visco.
F.to: Tibaldi - Lattanzi
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- I colleghi interrogano su un tema
molto specifico, che è il decreto "Bersani-Visco" e chiedono
attraverso quali modalità operative il "Casinò de la Vallée" sta
ottemperando a quanto disposto dalla norma citata in premessa. Il
casinò, da me interpellato su questa vicenda, dichiara che non ha
messo in atto alcuna modalità operativa, in quanto non risulta a
questa società che nuove e diverse imposizioni dei proventi
derivanti dai giochi di azzardo siano state messe in atto con il
decreto "Bersani-Visco", diventato legge il 4 agosto 2006. La
tassazione dei proventi della casa da gioco è regolamentata dal DPR
n. 640/1972 e successive modificazioni, imposta sugli
intrattenimenti, che definisce agli articoli 2, 3 e 4 la
soggettività passiva, base imponibile ed aliquote di imposta. La
società di gestione è assoggettata alla normativa relativa
all'IRES, all'IRAP, così come qualsiasi altra società.
Rispetto alle ripercussioni non è quindi facile, al momento,
stimare quali potranno essere le future ripercussioni in termini di
presenze e proventi di gioco conseguenti all'entrata in vigore del
decreto "Bersani-Visco". Appare peraltro scontato che, allargando
la possibilità di gioco in un contesto economico di recessione, è
facile prevedere che non potranno che manifestarsi ulteriori
riflessi negativi. Al fine di valorizzare le nuove opportunità
offerte dal dispositivo di legge di cui sopra, la società sta
valutando - ovviamente previo verifiche del caso con gli organi
competenti - di partecipare alla gara per l'assegnazione di un
punto vendita da aprire all'interno del casinò e di chiedere una
concessione governativa per essere autorizzati alla raccolta del
gioco a distanza. Le 2 azioni sopra descritte, che sono delle idee,
sarebbero finalizzate a diversificare con risultati ancora in corso
di valutazione il "business" aziendale, creando una nuova fonte di
proventi di giochi che deriverebbero dall'"online", ipotizzare la
gestione del gioco "online" limitatamente ai cosiddetti "giochi di
abilità" ("skill games"), individuando un alleato fra gli operatori
che già dispongono di offerte di gioco "online" in ambito di
scommesse sportive, migliorare la visibilità del marchio e
dell'attività del casinò sul mercato dell'"online", accrescere di
molto il potenziale di fidelizzazione di nuova clientela da
dirottare nelle sale giochi: questa è la risposta e queste le
ipotesi di lavoro che il casinò ha sotto esame.
Presidente
- La parola al Consigliere Tibaldi.
Tibaldi (CdL)
- Il decreto "Bersani-Visco" è stato il
"tormentone estivo". Adesso inizia il "tormentone autunnale" della
finanziaria, però quello estivo portava la firma di Bersani e di
Visco... non so se chiamarlo Visco o Fisco... comunque il senso
rimane quello!
Abbiamo ascoltato la sua risposta, Assessore, e non possiamo che
manifestare una certa meraviglia. L'iniziativa trae spunto da una
norma del decreto citato, in particolare l'articolo 36, il cui
comma 34 bis recepisce una recente pronuncia della Corte di
Cassazione del 19 luglio - leggermente antecedente alla
trasformazione in legge del decreto "Bersani" - dove le vincite
costituiscono - si dice, come quelle da giochi e da scommesse
lecite - sempre reddito imponibile. Il problema non si pone allora
nei confronti della casa da gioco come soggetto imponibile, ma si
pone nei confronti dei giocatori che possono vincere al gioco di
azzardo determinate somme. Questo principio è stato recepito dal
decreto "Bersani-Visco" ed estende il concetto di reddito illegale
prevedendo che i proventi illeciti, qualora non siano
classificabili nelle attuali categorie, siano inquadrabili nei
cosiddetti "redditi diversi".
Perché abbiamo posto questa domanda alla Giunta? Perché
immaginiamo che dall'entrata in vigore di questa legge anche le
vincite successive - immagino che ci sia stata la "vacatio legis" -
a metà agosto debbano essere inserite nella dichiarazione dei
redditi dei contribuenti che hanno percepito le vincite stesse, ma
immagino che queste vincite a tal titolo siano anche registrate nei
documenti della casa da gioco. È naturale che qualche modalità
operativa dovrà essere introdotta, perché se c'è una norma che
prevede un nuovo sistema di imposizione fiscale, anche l'ente
erogante dovrà essere chiamato a degli adempimenti.
La sua risposta ci dice che il casinò per adesso non ha messo in
atto alcuna modalità operativa, né risulta richiesta, perché la
norma non andrebbe ad incidere sul normale "ménage" contabile e
fiscale; però, a nostro avviso...
(interruzione dell'Assessore Marguerettaz, fuori
microfono)
... no, sto immaginando che chi vince dovrà dichiararlo e lei sa
bene che la Guardia di Finanza prevede dei controlli incrociati,
quindi sia il percettore della somma vinta, sia l'erogatore
potrebbero essere suscettibili di questi controlli. È naturale che
questa norma va a creare delle ripercussioni negative e lei lo ha
citato, sono prevedibili, e queste ripercussioni negative si
aggiungono ad iniziative di questo tipo, che già sono state messe
in cantiere non solo da Bersani e Visco, ma in generale del Governo
di Centro-Sinistra.
Prendiamo atto della risposta; ci fa piacere che la Giunta abbia
impugnato alcune parti di questo decreto, perché straripano
nell'ambito delle competenze che sono riservate alla Regione. Per
il resto non è salutare una iniziativa fiscale di questo tipo e si
assomma alle numerose iniziative fiscali promosse da questo Governo
che andranno a recare danno alle aziende operanti sul territorio
nazionale e anche su quello valdostano... e non vorremmo che il
casinò non fosse immune dall'effetto devastante di una norma di
questo tipo!
