Classificazione
CONSIGLIO REGIONALE



Oggetto del Consiglio n. 607 del 12 maggio 2004 - Resoconto
OGGETTO N. 607/XII - Rinvio di risoluzione: "Condanna delle
violazioni dei diritti umani in Iraq e ripristino delle regole di
democrazia".
Presidente - La parola alla Consigliera Squarzino Secondina.
Squarzino (Arc-VA) - Credo che tutti noi siamo rimasti colpiti
in questi ultimi giorni dalle immagini terribili che la televisione
e i vari quotidiani hanno continuato a presentarci rispetto alle
torture che sono avvenute, sembra anche da parecchio tempo, nelle
prigioni irachene, laddove vi sono dei militari o dei civili
statunitensi e britannici. Molti hanno cercato di descrivere
l'orrore di queste immagini e di questi comportamenti, noi la
descrizione più efficace l'abbiamo trovata nelle parole del
Presidente della Repubblica, che solo ieri ha parlato di
"comportamenti disgustosi", di "atti intollerabili per una
democrazia", di "episodi lesivi della dignità della persona umana",
"atti che minano la nostra democrazia stessa", "minano l'immagine
che i Paesi islamici hanno della democrazia"; per cui queste sono
"azioni barbariche che rischiano di far crescere l'avversione verso
la cultura occidentale". Abbiamo visto, purtroppo, come questo
genera altrettanti episodi orribili, come la decapitazione di un
cittadino americano... non che uno sia la conseguenza dell'altro,
ma effettivamente si ha l'impressione che la violenza non possa
generare che altra violenza. Crediamo che il Consiglio sia chiamato
proprio dalla sua coscienza morale ad esprimere un giudizio netto e
chiaro di condanna della tortura, di indignazione di fronte a
questi metodi che sono condannati da tutte le costituzioni, dalla
stessa Carta di Ginevra.
Riteniamo che questo episodio, purtroppo, abbia fatto emergere
con maggior chiarezza come in Iraq vi sia una guerra che la nostra
Costituzione non ci consente di fare: la nostra Costituzione dice
che l'Italia ripudia la guerra. Eravamo fin dall'inizio consapevoli
che andare in Iraq era andare a fare la guerra e non ad essere
operatori di pace e, al di là delle intenzioni soggettive dei
singoli militari, dei singoli operatori di pace, che hanno cercato
di aiutare la popolazione, i nostri soldati - che, tra l'altro,
sono non autonomi nel comando, ma sono sottoposti al comando di
altre forze britanniche e americane - sono percepiti come occupanti
e come rappresentanti di quel mondo culturale che si è reso
responsabile di quelle simili atrocità. Pensiamo che le forze
militari italiane debbano andarsene dall'Iraq e che all'ONU debba
essere attribuita la responsabilità unica di accompagnare tale
Paese nel processo di democratizzazione. Crediamo sia opportuno
discutere e confrontarci su questi avvenimenti e sugli atti
politici da assumere di conseguenza.
Ci rendiamo conto che probabilmente questo testo è arrivato
molto tardi all'attenzione del Consiglio, forse è difficile per i
colleghi intervenire, questo è un argomento molto delicato e va
trattato con particolare attenzione, forse è meglio rinviare la
discussione al prossimo Consiglio. Questa è stata la richiesta che
è venuta da alcuni colleghi di maggioranza e io, senza aspettare
che il Capogruppo "dell'Union" si alzi e faccia questa richiesta,
la anticipo, per far vedere che vi è la volontà di approfondire la
questione, di valutare con attenzione, in modo che le decisioni che
vengono prese non siano frutto del momento o dell'improvvisazione,
ma che il confronto possa avvenire in modo più meditato e concorde
se possibile. Chiediamo che questa risoluzione sia rinviata al
prossimo Consiglio.
Presidente - Ringraziamo la Consigliera Squarzino. La
risoluzione è rinviata.
Essendo stato espletato l'intero ordine del giorno, dichiaro
conclusi i lavori dell'odierna adunanza del Consiglio
regionale.
La seduta è tolta.
---
La réunion se termine à 20 heures 59.
