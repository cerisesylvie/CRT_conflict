Classificazione
LAVORO


Resoconto integrale del dibattito dell'aula
Oggetto del Consiglio n. 2189 del 23 ottobre 1996 - Resoconto
SEDUTA POMERIDIANA DEL 23 OTTOBRE 1996
OGGETTO N. 2189/X Iniziative per salvaguardare l'occupazione
nella nostra regione. (Interpellanza)
Interpellanza Vista la lettera n. 5516/5IND in data 19 luglio
1996, con la quale l'Assessore dell'Industria, Commercio ed
Artigianato comunicava l'elenco nominativo dei dipendenti e dei
dirigenti in forza alla Converter S.p.A. in data 18 luglio
1996;
Esaminato il suddetto elenco e riscontrato in ordine:
1) che su 84 dipendenti in forza alla data del 18 luglio 1996,
17 non sono residenti in Valle d'Aosta;
2) che per altri 12 casi risulta almeno poco credibile la
cosiddetta "assunzione in loco", dal momento che le date relative
al possesso della residenza in comuni valdostani e quelle di
assunzione non lasciano adito ad alcun dubbio in proposito;
i sottoscritti Consiglieri regionali
Interpellano
l'Assessore competente per conoscere:
1) quali iniziative intende adottare per salvaguardare
l'occupazione, soprattutto giovanile, nella nostra Regione;
2) quali sono le figure professionali, contenute nell'elenco di
cui in premessa e affidate a personale non residente in Valle
d'Aosta, che non hanno trovato la dovuta domanda di lavoro di
personale locale;
3) quali iniziative strategiche intende approvare per consentire
una formazione del personale in grado di soddisfare le offerte di
lavoro connesse con l'insediamento di nuove realtà produttive.
F.to: Linty - Marguerettaz
Presidente Ha chiesto la parola il Consigliere Linty.
Linty (LNPIAP) Questa interpellanza, così come è stata scritta,
nasce dalla risposta ricevuta ad una precedente interrogazione con
risposta scritta, fatta all'Assessorato industria e commercio,
circa l'elenco dei nominativi dei dipendenti e dei dirigenti in
forza alla Converter S.p.A. di Pont-Saint-Martin.
Dall'esame dell'elenco che mi è stato trasmesso risulta un fatto
che ritengo abbastanza importante per quello che concerne il futuro
del settore produttivo e soprattutto del mondo dell'occupazione per
la nostra regione.
Esaminando questo elenco, si vede che su 84 dipendenti a
disposizione della Converter alla data del 18 luglio di quest'anno
ce ne sono 17 non residenti in Valle. Non voglio fare un discorso
particolare, riferito al fatto di avere o meno la residenza in
Valle d'Aosta, però vorrei richiamare l'attenzione dei consiglieri
su altri 12 casi, che sicuramente verranno smentiti dicendo che è
tutto regolare, però voi capite che prendere la residenza da un
comune della cintura di Torino nel Comune di Pont-Saint-Martin in
data 4 aprile ed essere assunti alla Converter in data 10 aprile
lascia qualche legittimo dubbio.
Chiedo: come mai si è aspettato che questi prendessero la
residenza dal Comune di Torino a Pont-Saint-Martin per poi
assumerli alla Converter, e non un'assunzione mirata sulla bassa
Valle, che sappiamo pagare già dei carissimi prezzi in merito
all'occupazione in questo settore?
Non mi fermo qui, perché dall'elenco emerge un'altra
considerazione, ovvero la Regione mette i capitali, mette le aree,
mette le maestranze perché mette gli operai, visto che esaminando
sempre quell'elenco su 15 figure professionali come quadri ne
abbiamo 3 valdostani, 12 ad oggi ancora residenti fuori della
nostra regione. Allora viene spontanea la domanda: è possibile che
nella nostra regione non esista la possibilità di formare non degli
ingegneri in fisica nucleare, ma dei capi macchina, dei capi
magazzino? Devo accettare l'idea che in tutta la regione non
esisteva una persona che poteva andare a fare il capo magazzino
presso la Converter o il capo elettrico? Mi risulta che esistono in
Regione ottimi istituti professionali che preparano i ragazzi a
diventare periti industriali, elettrotecnici, elettromeccanici,
oppure contabili, programmatori.
Rispondendo a questa interpellanza l'Assessore dovrà dirci anche
quali iniziative intende adottare per il futuro, perché se la
situazione che abbiamo verificato con l'insediamento di Converter
dovesse in futuro replicarsi, sarebbe bene anzitutto dare la
priorità al personale valdostano non per altro, ma perché i
capitali sono della Regione, quindi è giusto che se la Regione
investe i capitali di quella portata per rilanciare un'area
industriale qual è quella ex Ilssa di Pont-Saint-Martin, è anche
giusto che questo investimento abbia un riflesso positivo sulla
mano d'opera locale. Vorrei poi sapere come mai i dirigenti sono
stati presi nella quasi totalità all'esterno della Valle: non ne
avevamo di preparati? É stata una scelta aziendale là dove la
Regione non ha potuto dire la sua?
Chiedo ancora quali sono le iniziative che intende intraprendere
l'Assessorato all'industria per far sì che questa situazione non
abbia a ripetersi, ovvero qualora si preveda un nuovo insediamento,
una nuova realtà produttiva, fare in modo che ci sia il tempo,
visto che disponiamo anche dell'Agenzia del lavoro e di altre
strutture che costano fior di miliardi tutti gli anni, di formare
delle persone con una certa priorità così che possano esercitare la
loro professione all'interno di questi stabilimenti.
Presidente Ha chiesto la parola all'Assessore all'industria,
commercio e artigianato, Mafrica.
Mafrica (GV-PDS-SV) Le considerazioni fatte hanno del buon
senso, quindi rispondo con altrettanto buon senso, spero.
La convenzione con la Converter prevedeva l'assunzione di 60
unità e già la convenzione stessa prevedeva che potessero essere su
queste 60 unità effettuate assunzioni di dipendenti non residenti
nella misura di 9 unità. A tutt'oggi i dipendenti della Converter
sono 93, di cui 74 residenti in Valle e 19 assunti fuori dai
confini regionali.
Anche tenendo conto, perché credo che in effetti alcune di
queste residenze molto prossime all'assunzione abbiano quel
carattere che diceva Linty, cioè si spieghino solo come un modo di
risposta formale alla questione della residenza, dietro al quale
c'è la volontà di utilizzare personale particolare, quindi anche
tenendo conto di questi 12, formalmente la convenzione è stata
rispettata per ciò che riguarda il numero minimo fissato di
residenti in Valle d'Aosta.
I problemi però esistono, quindi non voglio sfuggire alle
domande; come si può fare?
Se andiamo a vedere le professionalità, la principale fra queste
è capo macchina rotocalcografo, ci sono rotocalcografi in seconda,
referenti reparto taglio, e poi alcune altre professionalità che
sicuramente non esistono in Valle. Il problema che si pone è come
si riesce a preparare il personale necessario, per il momento in
cui l'azienda deve assumere.
In questo senso credo di concordare sul fatto di avere una
migliore efficacia del servizio domanda-offerta istituito presso
l'Agenzia del lavoro. É un servizio a cui si iscrivono i giovani
lavoratori che hanno una professionalità che pensano di poter
utilizzare, è un servizio a cui si rivolgono le aziende che hanno
bisogno di personale, occorre che questo servizio diventi un
servizio più trasparente rispetto alla possibilità di iscrizione,
vale a dire che tutti siano più informati su questa possibilità di
iscriversi, e che venga utilizzato con sistematicità da parte delle
aziende che hanno personale da assumere. Perché finora è successo
che c'è stato un rispetto formale, però abbiamo richiamato
l'azienda al rispetto sostanziale della convenzione, cioè a non
utilizzare accorgimenti per far passare per residenti persone che
fino a qualche mese prima non lo erano, e l'abbiamo anche
richiamata a rivolgersi in modo pubblico a questi servizi che
possono disporre di professionalità.
Rimane un margine di difficoltà che è quello dell'avvio, perché
quando c'è l'avvio di una nuova produzione, quando delle linee
devono essere messe in movimento, occorre che ci sia del personale
che è in grado di insegnare a quelli che a loro volta potranno in
seguito insegnare ad altri, i primi elementi per poter far
funzionare i reparti. É quindi una questione di migliore
organizzazione.
Ci auguriamo che con l'unificazione che avverrà a breve tempo
dell'Ufficio del lavoro e dell'Agenzia del lavoro, che
costituiranno un'unica fonte di riferimento per i lavoratori che
devono essere assunti e per le aziende, la questione possa
migliorare.
Nell'interpellanza c'erano anche altre richieste. Per quel che
riguarda gli interventi per l'occupazione, il Consiglio ha
approvato il piano del lavoro già nel dicembre '94, nel quale sono
contenuti obiettivi particolarmente riferiti all'occupazione
giovanile. Ci sono iniziative di formazione al punto 2.2 del
macrobiettivo 2, si tratta di azioni al fine di qualificare le
risorse umane per un migliore inserimento professionale; ci sono
iniziative di orientamento scolastico e professionale; c'è questo
servizio di incontro domande-offerte di lavoro che credo possa
essere migliorato e messo a regime in modo più efficace.
Le iniziative per ciò che riguarda l'occupazione giovanile sono
state riferite alla II e V Commissione da parte dell'Agenzia del
lavoro in una riunione del giugno di quest'anno, fra queste ha
particolare rilievo quella degli stages professionali che ha già
coinvolto oltre 800 studenti. Da queste relazioni si verifica che
il livello di disoccupazione giovanile nella nostra regione tende
ad essere principalmente un fatto qualitativo più che quantitativo,
vale a dire che i tassi di disoccupazione sono simili a quelli
della Lombardia e dell'Emilia Romagna, in particolare nel '95 la
disoccupazione giovanile locale era il 20,3 rispetto al 21,8 della
Lombardia e al 22,4 dell'Emilia Romagna, che però ci sono problemi
legati alla diversificazione delle produzioni. In una realtà come
la Valle d'Aosta non è possibile avere, come dicevo prima, tutti i
rotocalcografi che possono invece esserci in un'area più ampia;
occorre quindi che nelle convenzioni con le aziende, nel rapporto
con il servizio domanda-offerta dell'Agenzia del lavoro e con
l'Ufficio del lavoro, vengano particolarmente seguiti questi
aspetti, altrimenti le aziende dicono di non trovare in Valle le
figure corrispondenti.
Quindi c'è da una parte l'osservazione che l'azienda ha
rispettato il numero previsto in convenzione e che la stessa è
stata richiamata ad impiegare anche per i numeri eccedenti e per lo
sviluppo che è in corso lavoratori residenti in Valle, dall'altra
che si intende intervenire per migliorare questo aspetto della
conoscenza dell'esistenza del posto di lavoro e della conoscenza
della professionalità e della disponibilità del lavoratore.
Si dà atto che, dalle ore 17,36, presiede il Vicepresidente
Marco Viérin.
Presidente Ha chiesto la parola il Consigliere Linty.
Linty (LNPIAP) Penso che dalla risposta dell'Assessore, della
quale lo ringrazio, siano emerse due questioni. La prima è che
questa convenzione non è stata rispettata in tutte le sue parti
perché in base alle cifre date, 19 su 74, se facciamo un rapporto 9
a 60, capiamo subito che siamo fuori da questo rapporto. Però il
discorso credo vada più in là, perché è vero che non ci sono
tecnici specializzati per queste macchine - il cui nome non ricordo
talmente è complicato - ma credo che per creare uno stabilimento
come Converter sia passato qualche mese da quando si è deciso il
progetto esecutivo, da quando c'è stato il finanziamento, da quando
le imprese hanno iniziato i lavori, e suppongo che prima di
iniziare tutti i lavori di costruzione dello stabilimento si
sapesse già che tipo di personale doveva lavorare a questa
diavoleria di macchina. Pertanto chiedo se non era possibile da
parte dell'Agenzia del lavoro, dell'Amministrazione regionale,
dell'assessorato, fare formare del personale presso strutture
sicuramente non presenti in Valle d'Aosta ma nelle regioni
limitrofe che disponevano di queste macchine, in modo che quando
partiva a pieno regime Converter, avevamo del personale valdostano
a fare anche il caporeparto di macchine così complesse.
É chiaro che non possiamo pretendere che in una realtà di
110mila abitanti ci sia una domanda di lavoro così specializzata,
però visto che oggi è possibile uno scambio di comunicazioni molto
più rapido e preciso rispetto al passato, credo che nell'arco di un
pomeriggio si poteva individuare uno stabilimento dove mandare dei
ragazzi a prepararsi per il lavoro che dovevano fare. Dico questo
perché ho seguito a suo tempo i progetti INAU portati avanti
dall'Agenzia del lavoro, e così come si andava allora a visitare
l'ADIDAS, per delle donne che poi si sono trovate a fare una, la
parrucchiera, e l'altra, a gestire una palestra di cultura fisica,
nello stesso modo l'Agenzia del lavoro avrebbe potuto
convenzionarsi direttamente con delle imprese che formino il
personale.
Quindi la raccomandazione che vorrei fare all'Assessore è quella
di richiedere il rispetto di questa convenzione, perché la bassa
Valle è stata colpita anche molto recentemente da eventi nefasti
per quanto riguarda l'occupazione e il lavoro.
Inoltre credo che l'Agenzia del lavoro non dovrebbe essere un
ente, un'istituzione, un ufficio, al quale le aziende si rivolgono
se hanno bisogno; ma dovrebbe essere l'Amministrazione regionale
che nel momento in cui impegna decine se non centinaia di miliardi
per consentire l'insediamento di realtà produttive, impone alla
nuova struttura che viene ad insediarsi, visto che abbiamo dei
tempi tecnici che ce lo consentono, la selezione del personale
attraverso l'Agenzia del lavoro. A quel punto l'Agenzia del lavoro
saprebbe quali corsi organizzare per garantire alla nuova realtà
produttiva la fornitura di mano d'opera specializzata per quel tipo
di lavoro.
Per quanto riguarda il fatto di avere una disoccupazione dovuta
non tanto al rapporto quantitativo quanto a quello qualitativo,
vorrei ricordare - a costo di essere noioso - ciò che dissi in
occasione della discussione sulla Casa da gioco di Saint-Vincent. I
ragazzi in Valle d'Aosta mirano ormai tutti ad avere il posto o in
Regione o al Casinò o in Forestale; cosa facciamo come Consiglio
regionale per cambiare, per dare una svolta a questo modo di
pensare in Valle d'Aosta? Perché se andiamo avanti così fra 15 anni
un lattoniere o un falegname non so dove andremo a prenderlo! Credo
che la Giunta debba impegnarsi per cercare di diversificare, forse
anche di disilludere un po' il mondo giovanile valdostano per
fargli comprendere come non sia possibile ottenere un posto dietro
una scrivania per tutti i giovani valdostani.
Si dà atto che, dalle ore 17,45, riassume la Presidenza il
Presidente Stévenin.
Presidente Ha chiesto la parola il Consigliere Marguerettaz.
Marguerettaz (PpVA) Credo che vada ringraziato il collega Linty
per questa interpellanza, della quale non voglio assumermi la non
dovuta paternità, è semplicemente una condivisione insieme a lui di
questo problema.
Va ringraziato il collega Linty perché, pur avendo una
ridottissima esperienza all'interno di questo Consiglio sia il
sottoscritto che l'amico Linty, non so se in passato si sia già
parlato di questo fatto; se n'è già parlato allora questo è molto
grave...
(... interruzione fuori microfono...)
... direi che c'è pochissimo da ridere, anzi c'è da preoccuparsi
doppiamente perché i casi sono due: o è la prima volta che
scopriamo un'azienda che usa, come l'Assessore non ha potuto fare
altro che ammettere, un escamotage di questo genere, perché di
escamotage si tratta, i dati riferiti dal collega Linty sono
chiari: residente a Torino fino ad una certa data, residente in
Valle d'Aosta il 5 maggio, il 12 maggio - per dire delle date a
caso - assunto dalla ditta come mano d'opera locale. Allora se
questo non lo si sapeva, infatti pensavo che così fosse, diamo atto
al collega Linty di aver sollevato un problema reale, perché come
ha già detto lui questi sono soldi nostri, non sono mica soldi
della Regione Piemonte? E allora o si fa una joint venture, come si
usa fra imprese, altrimenti dobbiamo tutelarci maggiormente.
Se invece, come mi sembrava di capire da coloro che siedono su
questi banchi da un po' di anni del sottoscritto, questa è una
vecchia questione, la cosa preoccupa doppiamente, perché vuol dire
che quest'Amministrazione non ha messo in atto quegli strumenti di
controllo affinché questa situazione non si ripetesse. Questo credo
che sia di una certa gravità.
C'è un dato sociologico che potrebbe essere confortato da questa
situazione, e il dato sociologico è che in Valle d'Aosta il forte
decremento della natalità che si registra è compensato da nuove
residenze, e finora tutti i piccoli trattati di sociologia, fatti
dalle agenzie varie, che girano nella Valle dicono che le nuove
residenze sono dovute a due categorie di persone, agli
extracomunitari e a coloro che lavorano nell'ambito edilizio.
Scopriamo adesso che c'è una terza fascia, che non so quali
dimensioni abbia. Mi auguro e spero che siano solo 12 persone, ma
verrebbe da chiedere: Assessore, siamo certi che in tutte le
aziende con le quali l'Amministrazione regionale ha contribuito ad
incrementare l'occupazione locale, non abbiano seguito la stessa
strada di questa? E che dimensioni ha questo fenomeno?
Spero che da questa interpellanza, che si basava su dati
inconfutabili che riguardavano una sola azienda, parta
immediatamente - se non è già partito, ma sono certo di sì - da
parte dell'Assessorato una verifica su altre aziende in questo
senso, perché questo dovrebbe cautelarci per un domani, qualora si
presentino situazioni per le quali altre società ed altre aziende
usufruiscano di finanziamenti locali senza darci le dovute garanzie
che gli argomenti portati da noi nelle convenzioni siano
adeguatamente rispettati.
Non sto lì a riprendere un argomento che ha già affrontato il
collega, ma nel momento in cui l'Assessore ammette che queste 12
assunzioni come mano d'opera locale sono quanto meno sospette, poi
dice che se conteggiamo comunque anche queste 12 e le sommiamo alle
17 stiamo ancora nei termini della convenzione, ebbene io credo
che, se il rapporto era 9 su 60, non sia lo stesso rapporto 9 su 60
o 29 su 84.
