Classificazione
COOPERAZIONE
DEMANIO E PATRIMONIO REGIONALE



Oggetto del Consiglio n. 1497 del 1° dicembre 2010 - Resoconto
OGGETTO N. 1497/XIII - Interpellanza: "Utilizzo di fabbricati
di proprietà regionale da parte di cooperative agricole".
Interpellanza
Richiamata la nostra precedente iniziativa discussa in
quest'aula il 3 novembre 2010 concernente lo stato della trattativa
aperta con i Servizi della Commissione europea in merito alle norme
regionali riguardanti le modalità della cessione a terzi
dell'utilizzo dei fabbricati di proprietà regionale destinati ad
ospitare attività svolte da cooperative di trasformazione e
commercializzazione di prodotti agricoli e derivati;
Considerato che, come riferito dall'Assessore, le proposte
formulate dall'Assessorato agricoltura e risorse naturali "non sono
praticabili in quanto si tratterebbe di aiuti al funzionamento per
i quali non è rinvenibile una base giuridica nelle regole
comunitarie in materia di aiuti di Stato, né precedenti decisioni
autorizzative da parte della Commissione";
Preso atto del parere che sarebbe stato espresso da un
funzionario della DG Agricoltura-Servizi aiuti di stato della
Commissione Europea, secondo cui l'unico strumento normativo che
"possa giustificare aiuti al funzionamento" a sostegno delle
imprese cooperative che operano all'interno delle strutture di
proprietà regionale è rappresentato dal regolamento de
minimis;
Considerata l'imminente scadenza di buona parte delle
convenzioni in essere con le cooperative di produttori;
i sottoscritti Consiglieri regionali
Interpellano
La Giunta regionale per sapere:
1) se è finalmente stato individuato lo strumento giuridico
per l'affidamento dei fabbricati regionali alle cooperative
agricole a partire dal 1° gennaio 2011;
2) come si intende operare qualora, al 31 dicembre 2010, non
sia concluso il percorso immaginato;
3) se sono già state immaginate le procedure di affidamento
delle strutture ora gestite in convenzione da altri soggetti, quali
ad esempio il Centro di essiccamento del siero di
Saint-Marcel.
F.to: Chatrian - Giuseppe Cerise
Président
- La parole au Vice-président Chatrian.
Chatrian (ALPE)
- Grazie Presidente. Scusateci, ma
torniamo sull'argomento e presentiamo l'ennesima iniziativa su
questo argomento, perché, come più volte detto in quest'aula,
numerose convenzioni fra l'Amministrazione regionale e il mondo
cooperativistico produttivo del settore caseario e vitivinicolo
scadono al 31 dicembre 2010.
L'Amministrazione regionale è proprietaria di questi immobili e
in tutti questi anni ha concesso in comodato d'uso questi beni. Nel
dicembre 2007 il Consiglio regionale ha approvato la legge n. 32 e,
in particolare all'articolo 57, viene esplicitato che la Regione
conserva la proprietà delle strutture e degli impianti e ne affida
la gestione a terzi, secondo modalità, parametri e oneri stabiliti
con deliberazione di Giunta.
Chiediamo se è stato individuato lo strumento giuridico per
l'affidamento dei fabbricati regionali alle cooperative agricole a
partire dal 1° gennaio 2011, come si intende operare qualora, al 31
dicembre 2010, non sia concluso il percorso immaginato; se sono già
state immaginate le procedure di affidamento delle strutture ora
gestite in convenzione da altri soggetti, citando ad esempio il
Centro di essiccamento del siero di Saint-Marcel. Delle domande
molto puntuali per conoscere la situazione, e soprattutto quali
sono stati i passi messi in campo, vista la scadenza imminente.
Grazie.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente.
Per quel che riguarda il punto 1, come comunicato a
quest'Assemblea in occasione della riunione del Consiglio regionale
del 17 ottobre, lo strumento normativo di riferimento per
l'affidamento delle strutture regionali è rappresentato
dall'articolo 10 della legge regionale n. 12/1997 che disciplina la
locazione dei beni immobili e del patrimonio disponibile.
Punto 2: la definizione del percorso, l'individuazione del
metodo di affidamento riteniamo potranno essere completate entro la
fine del 2010. Resta inteso che la definizione puntuale delle
procedure di aggiudicazione dovrà estendersi ai primi mesi del
2011, considerato l'elevato numero delle strutture oggetto di
convenzione, nonché la loro variabilità strutturale ed
impiantistica.
Punto 3: per quanto concerne gli immobili non gestiti da
cooperative, si conferma che le procedure di affidamento dovranno
anche in questo caso rispettare le normative vigenti. Nello
specifico, per quanto riguarda il Centro di essiccamento siero di
Saint-Marcel, la gestione è regolata da una specifica convenzione
stipulata in scadenza al 29 settembre 2011. I mutamenti intercorsi
a livello normativo e nel mercato del siero impongono una revisione
della convenzione; di conseguenza, in data 16 agosto 2010 è stata
formalmente comunicata agli attuali gestori la disdetta della
convenzione, secondo quanto previsto dalla stessa al fine di
impedirne il tacito rinnovo. In funzione di questa scadenza è stato
condotto uno specifico studio di settore al fine di approfondire
gli aspetti tecnico-economici della trasformazione del siero
prodotto a livello regionale, tenendo conto delle diverse modalità
utilizzate per lo smaltimento e la trasformazione del siero, del
quantitativo totale di siero prodotto e delle diverse operazioni di
trattamento.
Président
- La parole au Vice-président Chatrian.
Chatrian (ALPE)
- Grazie Presidente.
Registriamo la risposta dell'Assessore sui punti 1 e 2, il
percorso è quello che ci era stato illustrato il mese scorso e il
percorso sarà completato per la fine del 2010. Non conosciamo gli
esiti, cercheremo di avere ulteriori elementi; immaginiamo che in
questo momento l'Assessorato stia lavorando per dare gambe a quello
che è stato detto oggi in Consiglio, e non solo oggi. Riteniamo che
sarà una nuova era per quanto riguarda il rapporto fra
Amministrazione regionale e il settore cooperativistico, non
abbiamo nessun dato per dire di più, se non quello di registrare la
partenza dal 1° gennaio 2011. Forse avrebbero potuto, due anni e
mezzo fa, approdare in maniera diversa, magari, e riuscire ad
ammortizzare con le cooperative questo primo impatto, che sarà
immagino forte, visto che il settore non gode di tutta questa
certezza dal punto di vista economico, e non solo.
Per quanto riguarda il punto 3, registriamo la volontà di
mettere in campo procedure di affidamento, anche perché sul
bilancio di previsione le poste in gioco sono di peso. Vigileremo
gli affidamenti e vigileremo la compagine di affidamento delle
strutture ora gestite tramite convenzione. Grazie.
