Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3511 del 24 febbraio 1988 - Resoconto
OGGETTO N. 3511/VIII - DIPENDENTI TECNICI DELLA SITAV
COINVOLTI IN UNA PRETESA ATTIVITÀ DI PRESTASOLDI.
(Interpellanza)
PRESIDENTE:
Do lettura dell'interpellanza in oggetto,
presentata dai Consiglieri Torrione, Sandri, Baldassarre e
Mafrica.
INTERPELLANZA
ACCERTATO
che con nota prot. n. 33 in data 7 gennaio
1988 la Società SITAV ha provveduto a rispondere al Presidente
della Giunta regionale in merito alla vicenda di alcuni dipendenti
tecnici della Società coinvolti in una pretesa attività di
prestasoldi;
CONSIDERATO che in tale nota si evidenzia non solo che il Signor
Umberto Zingarelli, dipendente della SAAV, agiva nelle sale della
Casa da Gioco quale prestasoldi con il finanziamento, pienamente
autorizzato ed approvato dagli amministratori del tempo, di alcuni
impiegati di alto grado, ma anche che sempre gli amministratori del
tempo hanno ritenuto di rivolgersi alla collaborazione di alcuni
dipendenti per contrastare l'attività perniciosa dei prestasoldi
professionali;
RILEVATO che l'art. 42 del Contratto collettivo di lavoro per il
personale della SITAV prevede fra i doveri del dipendente
l'assoluto divieto "di concedere prestiti ai clienti con o senza
pegni, acquistare oggetti, ecc... indicare per questi scopi i
clienti a terze persone";
CONSIDERATO inoltre che dagli atti istruttori, dagli
interrogatori di imputati e da altre testimonianze rese ai giudici
di Torino si ottiene oltretutto un quadro quanto mai preciso delle
responsabilità addebitabili agli impiegati tecnici,
specificatamente individuabili, resisi colpevoli di aver compiuto
atti - confermati peraltro appieno dalla citata nota della SITAV -
palesemente contrari ai doveri sanciti dal Contratto di lavoro che
oltretutto, per dette mancanze, prevede in maniera esplicita
l'adozione da parte della Società di determinati e specifici
provvedimenti disciplinari;
VERIFICATO che l'art. 10 della vigente convenzione fra Regione e
SITAV disciplina compiti e funzioni dell'Amministrazione regionale
e della Società concessionaria in materia di personale;
i sottoscritti Consiglieri
INTERPELLANO
il Presidente della Giunta per conoscere:
a)
quale sia l'atteggiamento della Giunta in merito
alla vicenda dei dipendenti tecnici della SITAV coinvolti nella
vicenda dei prestasoldi resisi responsabili, per ammissione della
stessa SITAV, di aver violato la specifica disposizione del
contratto di lavoro, che vieta in maniera tassativa qualsiasi
attività di prestasoldi, attività che non può essere tollerata
neppure in presenza di una presunta autorizzazione da parte di
amministratori, costituendo tale divieto uno specifico e non
derogabile dovere del dipendente stesso;
b)
quali siano gli intendimenti della Giunta in merito a
quanto previsto dall'art. 10 della Convenzione REGIONE-SITAV che
impone all'Amministrazione regionale uno specifico controllo sul
comportamento del personale dipendente dalla Società specie in
presenza di fatti e di circostanze che appalesano, con evidenza
assoluta, la violazione di specifiche e puntuali disposizioni
contrattuali da parte di dipendenti tecnici della Società
concessionaria;
c)
se sulla problematica di cui ai precedenti punti a)
e b) e sugli aspetti più squisitamente giuridici la Giunta abbia
richiesto un parere legale allo scopo di accertare eventuali
responsabilità per l'adozione degli atti conseguenti;
d)
se la Giunta regionale sia a conoscenza che la
vicenda in questione ha provocato e provoca all'interno della Casa
da Gioco una situazione di estremo disagio fra il personale con
conseguenze negative per quanto riguarda la tranquillità e la
serenità di lavoro specie in un contesto già così difficile e
delicato come quello di un Casinò.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Ritengo opportuno che il Consiglio
rifletta anche sulla circostanza che vede alcuni dipendenti tecnici
della Società coinvolti in una pretesa attività di prestasoldi.
In proposito, ho letto con interesse una risposta scritta del
Presidente della Giunta regionale ad un collega, incentrata su di
un episodio che era già stato denunciato in questo Consiglio.
In effetti la nota della Società conferma i dubbi e le
perplessità che alcuni dipendenti della SITAV, ancora in servizio,
siano stati coinvolti in passato nell'attività di prestasoldi. La
risposta, citando due fatti, recita testualmente:
"Si evidenzia non solo che il signor Umberto Zingarelli,
dipendente della SAAV, agiva nelle sale della Casa da Gioco quale
prestasoldi con il finanziamento, pienamente autorizzato ed
approvato dagli amministratori del tempo,..."-
e già su questo
ci sarebbe qualcosa da aggiungere, ma non lo facciamo per carità di
patria
"...di alcuni impiegati di alto grado, ma anche che
sempre gli amministratori del tempo hanno ritenuto di rivolgersi
alla collaborazione di alcuni dipendenti per contrastare l'attività
perniciosa dei prestasoldi professionali".
Allo scopo di combattere i prestasoldi professionali, si è
innescato così, a mio avviso, un meccanismo perverso, per il quale
la SITAV ha cominciato ad avvalersi di prestasoldi autorizzati che,
guarda caso, non erano altro che suoi stessi dipendenti. La SITAV
ha ammesso questa assurdità, che noi non possiamo ignorare perché
ha dei riflessi molto gravi in quanto l'articolo 42, citato nelle
premesse dell'interpellanza, tra i doveri dei dipendenti tecnici
della Casa da Gioco, annovera anche l'assoluto divieto
"di
concedere prestiti ai clienti con o senza pegni, di acquistare
oggetti, ecc... di indicare per questi scopi i clienti a terze
persone"
. Tale articolo, infatti, vieta tassativamente ai
dipendenti tecnici della Casa da Gioco di esercitare l'attività di
prestasoldi.
Scorrendo gli atti istruttori del procedimento penale che ha
coinvolto gli amministratori della Casa da Gioco, si nota
addirittura che, in qualche deposizione, sono citati nomi, cognomi
ed indirizzi di alcuni dipendenti coinvolti in questa attività. In
una si dice testualmente:
"Per quanto concerne ancora lo Zingarelli, posso dire che lo
stesso era finanziato da un gruppo di impiegati e cioè da Trèves,
che era l'organizzatore del finanziamento, e da Freppa Giovanni,
attuale direttore dei giochi. Posso dire anche che è sorta una
finanziaria condotta da dipendenti del Casinò e, per la precisione,
da quelli appartenenti al gruppo D.P. Questa finanziaria si occupa
di costruzioni, di vendita, di acquisto di immobili o di cose
simili, insomma".
Su questo particolare aspetto, tra l'altro, la Commissione
d'inchiesta aveva svolto una precisa indagine. Devo aggiungere che
questi nomi compaiono anche in un'altra deposizione, nella quale
praticamente si dicono le stesse cose che pertanto non ripeto.
Il caso prospettato, quindi, è di una chiarezza assoluta, e
pertanto, nei confronti delle responsabilità di alcuni dipendenti
della SITAV, noi come Regione siamo tenuti ad applicare quanto
previsto dall'art. 10 della Convenzione Regione-SITAV che
disciplina, appunto, le funzioni ed i compiti dell'Amministrazione
regionale in merito al comportamento del personale.
Credo di poter chiedere al Presidente della Giunta che si faccia
chiarezza su questa vicenda. Io ricordo che il Presidente aveva
anche dichiarato, molto apertamente, di ritenere chiusa e conclusa
la vicenda con la risposta data dalla SITAV. In quel senso, in
effetti, la vicenda si può ritenere realmente conclusa.
Nell'interpellanza, che è firmata anche da altri tre colleghi,
noi chiediamo di conoscere l'atteggiamento della Giunta nei
confronti di questi fatti che, ormai, sono acclarati e accertati,
anche perché occorre obiettivamente riconoscere che l'attuale
situazione pesa all'interno del Casinò in termini conflittuali
quasi esasperati. Ritengo che quell'ambiente non abbia proprio
bisogno di essere turbato da diatribe tra il personale, che trovano
la loro origine in certe tattiche che, per qualche verso, sono
oltremodo spiacevoli.
L'eventualità che attuali dipendenti della Casa da Gioco possano
essere rimasti coinvolti in un'attività di prestasoldi può gettare
un'ombra sulla stessa attività della SITAV; ma tale ombra, a mio
avviso, deve essere rimossa quanto prima.
Il Presidente della Giunta sa bene che l'articolo 10 della
Convenzione Regione-SITAV è estremamente chiaro, così come sa che è
altrettanto chiaro l'art. 42 del Contratto collettivo di lavoro per
il personale della SITAV. Credo pertanto che sia legittima la
domanda che noi gli abbiamo rivolto in termini molto precisi e
puntuali.
Grazie.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Sarò breve anche perché il Consigliere
Torrione ha già illustrato ampiamente le richieste
dell'interpellanza. Sottolineo solo che è la terza volta, ormai,
che questo argomento ritorna all'attenzione del Consiglio
regionale. La presente interpellanza, infatti, è stata preceduta da
una iniziativa dei gruppi del P.C.I. e di Nuova Sinistra e da due
successive mozioni.
Le Forze di minoranza ritornano ancora una volta sullo stesso
argomento perché, evidentemente, non sono rimaste soddisfatte delle
iniziative e delle risposte della Giunta regionale. Noi riteniamo
che questo argomento debba essere affrontato con estrema serietà e
attenzione, perché è importante in sé e per sé, per il clima che
esiste in quell'ambiente di lavoro e per il modo in cui i
dipendenti della SITAV valutano il comportamento della Regione.
Ci auguriamo, quindi, che questa volta il Presidente della
Giunta ci dica qualcosa di più delle volte precedenti.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
I Consiglieri che mi hanno
preceduto, ed in modo particolare il Consigliere Torrione, hanno
illustrato le ragioni che ci hanno sollecitato a presentare
l'interpellanza.
Stamattina ho parlato di copertura nei confronti della SITAV da
parte della maggioranza, perché è la terza volta che questa vicenda
viene denunciata in Consiglio regionale. Attraverso l'odierna
interpellanza e le precedenti interrogazioni e mozioni, che sono
atti di sua specifica competenza, la Giunta regionale è stata
portata a conoscenza dell'esistenza di una violazione della
convenzione Regione-SITAV. A questo punto credo che tutti vogliano
sapere se la Giunta regionale intenda ancora mantenere un
atteggiamento di copertura nei confronti della SITAV, oppure se,
finalmente, voglia decidersi ad assumere le doverose iniziative di
sua competenza.
Se la Giunta non procederà in tal senso, noi denunceremo questo
comportamento qui in Consiglio, e lo denunceremo anche fuori,
perché tale comportamento dimostrerebbe il tentativo di coprire
qualcosa e di difendere situazioni assurde.
L'interpellanza è molto chiara. Torno a ripetere che con essa
stiamo cercando, ancora una volta, di portare a conoscenza l'intero
Consiglio e la Giunta di una violazione della convenzione
Regione-SITAV, in presenza della quale è necessario intervenire con
atti successivi. Che cosa fa in merito la Giunta? Protegge? Finge
di non conoscere gli atti da compiere, omettendo così di assumere
le opportune iniziative nei confronti della SITAV?
Se volete continuare ad agire come avete fatto finora, fatelo
pure! Noi abbiamo denunciato questa circostanza e, pertanto, le
responsabilità successive saranno solo vostre. Coprite pure chi
volete, tanto, ad ogni buon conto, noi abbiamo ormai provveduto a
denunciare questa circostanza.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
C'est la troisième fois que l'on
discute de ce problème et pour la troisième fois je dois dire
certaines choses que j'ai déjà dites. Il ne s'agit pas d'être
superficiel ou peu attentif aux problèmes de la Société: moi, j'ai
donné un compte-rendu de la position de l'Administration régionale
face à ces problèmes et, de plus, je voudrais rappeler que ces
problèmes ressortissent aux années '82 et '83. Donc, ou bien l'on
se rend compte que l'on a pris des positions après une certaine
période où l'on a même examiné avec attention certains problèmes,
ou bien l'on oublie que ces faits remontent à ces années-là.
Je parle encore une fois du problème avant tout des nouvelles
que les Conseillers ont eues, suite au document qui a été
distribué, on ne sait comment, et repris par les différents actes
de l'instruction de la Magistrature; néanmoins, la position de
l'Administration régionale, dont on demande l'avis, est la
suivante: elle ne veut ni cacher, ni protéger la Société. Ce
problème a été soumis aux avocats de l'Administration régionale qui
nous ont dit clairement qu'il n'y avait aucune motivation pour
prévoir la révocation de la convention avec la Société.
Pour ce qui est de l'attitude du Monsieur en question, M.
Zingarelli, il est., d'après la lettre que j'ai lue au Conseil - la
réponse que m'a donnée le président de la Société - le seul à avoir
eu la possibilité d'exercer une certaine activité au sein de la
Maison de jeu.
Le problème est donc la responsabilité des administrateurs qui
ont permis à cette personne de faire le "prestasoldi". J'ai
demandé, à ce propos, l'avis des responsables de l'Administration
régionale: l'application de l'art. 10, qui stipule que
l'Administration régionale doit regarder la gestion, ne comporte
pas immédiatement le fait de demander des interventions face à
l'activité de M. Zingarelli. Il n'y a pas de conséquence directe
car les administrateurs ont donné cette possibilité; qui, à
présent, n'existe plus, car nous nous sommes exprimés contre la
présence des "prestasoldi" au sein de la Maison de jeu. Les
justifications qui avaient été formulées à ce moment-là (qui
peuvent être acceptées ou non) étaient de limiter une certaine
activité des personnages qui oeuvraient au sein de la Maison de
jeu.
Je répète que je ne veux faire aucune appréciation sur cette
attitude. Si un fait semblable devait se produire aujourd'hui,
l'Administration régionale aurait une certaine attitude, cela est
évident. Les faits s'étant passés en 82-83 la seule attitude
possible était de demander le licenciement de M. Zingarelli pour
des responsabilités qui ne lui incombent pas. Face à ce système,
l'Administration régionale a demandé une série d'avis et pour le
moment, faute de données, il n'est pas possible d'appliquer cette
mesure. De plus, M. Zingarelli n'est pas un employé de la SITAV
mais de la SAAV, d'où une différence de contrat de travail qui
prévoit l'application des lettres de l'art. 42 dont vous avez donné
lecture.
L'Administration réitère son attention face à ce problème et a
toujours eu une attitude très concrète pour éviter l'activité des
"prestasoldi" au sein de la Maison de jeu; pare conséquent s'il
devait se produire un fait de ce genre, il serait donné exécution à
cette mesure; dans le cas présent, c'est impossible.
PRESIDENTE:
Ricordo che la somma totale delle repliche
non può superare i 10 minuti.
Ha chiesto la parola il Consigliere Sandri; ne ha facoltà.
SANDRI (N.S.):
Il Presidente della Giunta, evidentemente,
non vuole capire e non vuole ascoltare, ma cercheremo di farlo
riflettere ugualmente su alcuni fatti importanti.
Nel caso specifico si parla di più dipendenti e non si parla di
una vicenda accaduta nel 1982 o nel 1983, oggi quasi scomparsa
nell'oblio o del tutto cancellata dalla nostra mente. È una vicenda
attuale, perché quei dipendenti sono all'interno del Casinò,
svolgono la loro attività all'interno della Società SITAV ed il
loro ruolo disturba parecchio il regolare svolgimento dell'attività
del Casinò.
Per stessa ammissione della Società SITAV, questa gente ha
commesso azioni che non erano...
ROLLANDIN (fuori microfono):
Non "questa gente", ma uno
solo! Se si dice "questa gente", si fa riferimento a tutti, invece
si è trattato di uno solo!
SANDRI (N.S.):
Erano due o, forse, qualcuno di più.
L'articolo 42 del Contratto collettivo di lavoro per il
personale della SITAV dice chiaramente che queste persone devono
essere messe da parte, perché costituiscono un elemento che può
turbare il regolare svolgimento delle attività che si svolgono
all'interno del Casinò. Tale vicenda si svolge nel 1988 è reale e,
pertanto, il Presidente della Giunta, volente o nolente, deve
tenerne conto. Tapparsi gli occhi e mettersi la pelle di salame
sugli occhi non serve a niente e, soprattutto, non giova all'onestà
e al buon funzionamento di questo Consiglio regionale. Il
Presidente della Giunta, a mio parere, si comporta in modo
superficiale anche sul tema inerente la questione della gestione o
della proprietà.
La SITAV è, ovviamente, interessata al caso in quanto società di
gestione del Casinò e in quanto concessionaria di una convenzione
con la Regione Valle d'Aosta. Di questa vicenda è responsabile la
proprietà, è responsabile la vecchia gestione, ma è anche
responsabile l'attuale gestione. La vicenda, infatti, dura da
parecchi anni e la proprietà, proprio in quanto tale, ne è la prima
responsabile.
Ben sappiamo, del resto, quanto l'attuale proprietà sia confusa,
quanto sia sottoposta ad attacchi o quanto sia soggetta a lotte
intestine, che determinano un notevole movimento sul quale questa
Presidenza della Giunta non intende fare alcuna luce ed alcuna
chiarezza.
Non toglierò altro tempo ai Consiglieri che con me hanno
sottoscritto l'interpellanza predisposta dal Consigliere Torrione,
che ringrazio. Raccomando alla maggioranza ed ai colleghi presenti
in Giunta di evitare con la massima attenzione di essere presi in
ostaggio dalla convenienza o dalla opportunità! È conveniente che
le cose si svolgano in una certa maniera, perché la gente continui
a recarsi al Casinò. È conveniente non toccare la convenzione,
forse perché le cose non sono molto chiare...
Ma, con questo atteggiamento dilatorio, non si affrontano i
problemi e non si verifica sino in fondo la realtà dei fatti che,
oltretutto, è già dimostrata da atti istruttori; inoltre noi
rischiamo di restare al di fuori e completamente estranei a quella
politica assunta unanimemente in Consiglio fin dagli ultimi mesi
del 1983.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Dico subito che la risposta del
Presidente della Giunta non mi ha soddisfatto. Al di là di tutte le
altre considerazioni, noi dobbiamo riflettere su due elementi ben
precisi.
Il primo concerne il fatto che lo Zingarelli è proprio un
personaggio in cerca d'autore, perché non è di nessuno. Di questo
aspetto della vicenda, tuttavia, noi non intendiamo occuparci,
anche perché non pretendiamo certamente il suo licenziamento.
Pretendiamo, però, che l'Amministrazione faccia una seria
riflessione sui dipendenti che collaboravano con lo Zingarelli. Il
problema è tutto qui ed il fatto è stato ormai acclarato.
Signor Presidente, se l'italiano ha ancora un suo significato,
mi pare che quella lettera dica alcune cose ben precise. Vi si dice
chiaramente che quelle persone erano degli impiegati infedeli e che
non facevano il loro dovere.
È vero che erano stati autorizzati dagli amministratori...
(...INTERRUZIONE del Presidente ROLLANDIN...)
Io non voglio colpevolizzare nessuno...
Presidente, io rispondo per quello che dico in quest'aula. Dico
solo che l'Amministrazione ha una sua ben precisa e grave
responsabilità in tutta questa vicenda, perché deve controllare il
rispetto della convenzione in tema di rapporti SITAV-personale.
Per carità, ognuno ha le proprie idee, ma io credo che in questa
materia sia più opportuno procedere con i piedi di piombo,
piuttosto che rischiare di sottovalutarla. In questo caso, poi, non
si deve sottovalutare un bel niente, anche perché, come dice la
lettera, la Regione ne ha ricavato un danno:
"La vicenda si era chiusa con una grave perdita".
Signor Presidente, questo sta a significare...
(...INTERRUZIONE del Presidente ROLLANDIN...)
Visto che sono stato interrotto, il Presidente del Consiglio mi
consenta...
(...INTERRUZIONE del Presidente ROLLANDIN...)
No, no, per carità! Io trovo, invece, che a volte ci si riesca a
capire di più.
Signor Presidente, dico solo che non possiamo assolutamente
derogare dall'articolo 10 che, tra l'altro, è di una chiarezza
quasi assoluta. Nessuno, del resto, contesta che il fatto in
questione sia realmente accaduto a suo tempo.
È ben lungi da me qualsiasi intento recondito di voler
attribuire la benché minima responsabilità all'attuale Giunta.
Scartiamo nella maniera più assoluta una intenzione del genere.
Questa Giunta non c'entra assolutamente niente! C'entrano, invece,
gli impiegati che erano stati coinvolti a suo tempo nella vicenda e
nei cui confronti, guarda caso, proprio per effetto del contratto
di lavoro, devono essere adottati dei provvedimenti. Tutto lì!
Signor Presidente, la Regione ha l'obbligo di fare chiarezza
fino in fondo, innanzitutto perché altrimenti non eserciterebbe il
controllo che pure è previsto dalla convenzione ed in secondo luogo
perché sottovaluterebbe la circostanza che la presenza di impiegati
coinvolti nella vicenda potrebbe turbare quel clima, già difficile,
che c'è all'interno della Casa da Gioco. È nostro preciso dovere
fare in modo che tutto funzioni correttamente all'interno della
SITAV.
Ho apprezzato l'invito che ci ha rivolto questa mattina il
Presidente della Giunta a non voler fare di ogni erba un fascio ed
a considerare la funzione gestionale della società per quello che
essa deve effettivamente essere. Io credo, però, che la gestione
della società debba svolgersi nel modo più corretto possibile e che
si debbano rimuovere eventuali elementi di turbativa.
Signor Presidente, quest'ultima incombenza spetta a noi, non
certo per un senso di animosità o per volerci atteggiare a
colpevolisti, ma semplicemente per far applicare un contratto di
lavoro nei confronti di qualcuno, altrimenti non si può pretendere
che lo stesso trovi poi applicazione nei confronti di tutti gli
altri. Sarebbe un esempio di debolezza da parte della Regione.
Raccomando vivamente al Presidente della Giunta di riprendere in
mano questa vicenda, che non è così semplice come la si vuole far
apparire, proprio perché ha delle implicazioni che si riflettono
sul personale e sulla gestione della società. Tale circostanza ci
deve preoccupare seriamente e per questo chiedo al Presidente di
riprendere in mano il delicato problema, per esaminarlo con tutta
la calma e l'oculatezza necessarie. Ribadisco che in mancanza di un
adeguato riscontro, torneremo sull'argomento, perché riteniamo di
dover distinguere la posizione di chi finge che non esista alcun
contratto di lavoro, che non esista alcuna convenzione e che non si
siano verificati certi fatti, rispetto alla posizione di coloro che
esigono che questi fatti siano acclarati e che, di conseguenza,
esigono che si assumano tutti i provvedimenti necessari ad evitare
proprio quanto sta succedendo all'interno della Casa da Gioco.
Grazie.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Io credo che il ragionamento del
Presidente della Giunta non trovi alcuna giustificazione. Noi non
partiamo da segreti istruttori, ma dalla lettera che lui stesso ha
letto rispondendo alle mozioni presentate nello scorso Consiglio.
In quella lettera si rende noto che un certo signor Zingarelli,
assieme ad alcuni dipendenti di alto grado, assecondando direttive
degli amministratori dell'epoca, ha effettuato un'operazione
vietata dal contratto.
A nostro giudizio, il fatto che tale operazione si sia
verificata nel 1982 o nel 1983 non significa molto rispetto alla
validità, tuttora riconosciuta dal contratto, delle condizioni che
prevedono il licenziamento. Se dei dipendenti, anche in accordo con
la dirigenza dell'epoca, hanno tenuto un comportamento non
riconosciuto dalle norme del contratto e se la convenzione dice che
la Regione ha potestà di verificare tali casi, noi riteniamo, come
avevamo proposto in una mozione presentata nello scorso Consiglio,
che la Giunta debba accertare i fatti ed assumere i provvedimenti
conseguenti.
Noi non riteniamo che il dipendente che esegue un ordine non
giusto sia di per sé da assolvere. Questa è l'interpretazione del
Presidente della Giunta e noi non la condividiamo. Diciamo, invece,
che la cosa è discutibile ed è da verificare. Vogliamo però
sottolineare che l'atteggiamento della Giunta, in questo caso, non
sembra essere così limpido come in altre circostanze.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Vorrei ricordare, molto
brevemente, al Presidente della Giunta che non si può giocare a
bussolotti.
In questo caso, noi non diciamo che si tratta solo del signor
Umberto Zingarelli. Nella nostra interpellanza non ci riferiamo
solo al signor Umberto Zingarelli, ma anche ad alcuni impiegati di
alto grado e, quindi, coinvolgiamo anche altri personaggi.
Questa volta lei, signor Presidente, che è una persona
intelligente e che sa amministrare, non può nascondersi, non lo può
fare, perché qui c'è di mezzo la violazione della convenzione. Sia
lei, sia la Giunta siete a conoscenza di questo fatto...
ROLLANDIN (fuori microfono):
Ma c'è un parere legale!
BALDASSARRE (P.S.D.I.):
C'è un parere legale?
ROLLANDIN (fuori microfono):
...e la risposta è
stata...
BALDASSARRE (P.S.D.I.):
Lei, quindi, è in possesso di un
parere legale. Questa circostanza ci potrebbe anche confortare e
aiutare a capire meglio come stiano in realtà le cose, sempreché
anche noi potessimo disporre di una copia di questo parere.
Non vogliamo certamente essere qualificati come dei
colpevolisti, anzi, se c'è uno che non pensa mai a queste cose è
proprio il sottoscritto. È necessario, però, capire come stiano
realmente le cose. La presenza di un parere legale potrebbe anche
confortare la nostra posizione. Signor Presidente, ci usi la
cortesia di farci avere la fotocopia di questo parere.
Oltretutto, occorre riconoscere che noi siamo stati sollecitati
a presentare l'interpellanza anche da persone che lavorano
all'interno del Casinò di Saint-Vincent, le quali, di fronte a
questa situazione, si sentono proprio mortificate. Non è che noi,
al mattino, non appena ci svegliamo, decidiamo di parlare di certe
cose. Molti di noi conoscono queste cose solo perché ne sono
portati a conoscenza o sono sollecitati a parlarne da chi ne è più
informato.
PRESIDENTE:
Colleghi Consiglieri, ricordo che alle ore
15,00 si riunisce l'Ufficio di Presidenza, che alle ore 16 precise
la Conferenza dei Capigruppo si riunisce con le organizzazioni
sindacali e che l'ora d'inizio del Consiglio slitterà certamente di
quindici o venti minuti.
La seduta è tolta
La seduta termina alle ore 13,02
