Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1770 del 15 gennaio 1986 - Resoconto
OGGETTO N. 1770/VIII - POLITICA AGRICOLA DELLA COMUNITÀ
ECONOMICA EUROPEA. - APPROVAZIONE DI ORDINE DEL GIORNO.
PRESIDENTE
: Do lettura dell'ordine del giorno presentato
dall'Assessore all'Agricoltura, Foreste ed Ambiente Naturale Perrin
in sede di discussione generale della ratifica della deliberazione
della Giunta regionale n. 8106 in data 29 novembre 1985:
ORDINE DEL GIORNO
IL CONSIGLIO REGIONALE
Atteso che in data 30 settembre 1985 è stato pubblicato il
decreto ministeriale relativo all'applicazione del regolamento CEE
n. 857/84 del Consiglio per l'attribuzione dei quantitativi di
riferimento ai fini dell'applicazione del prelievo supplementare
sul latte di vaca;
Visto il Libro Verde della CEE che espone proposte per i
nuovi orientamenti della politica agricola comune;
Considerato che, alla luce di quanto contenuto nel Libro
Verde, la Commissione CEE dovrà riesaminare la propria politica
agricola per affrontare alcune carenze strutturali della
agricoltura europea e in particolare il problema delle eccedenze
agricole;
Considerato con soddisfazione che il Libro Verde dà ampio e
motivato riconoscimento al ruolo di equilibrio regionale, sociale e
ambientale svolto dall'agricoltura;
Considerato che grazie agli elevati livelli qualitativi le
produzioni agricole montane trovano immediata collocazione sul
mercato e incidono solo minimamente sulle eccedenze di
produzione;
Considerato che per la maggior parte dell'area agricola
alpina non vi è alternativa all'indirizzo lattiero e che pertanto
questo si pone come indirizzo obbligato;
Considerato l'essenziale ruolo di Salvaguardia svolto
dall'agricoltura montana nei confronti dell'ambiente naturale e
degli insediamenti umani;
Considerato il non trascurabile livello occupazionale che
l'agricoltura montana garantisce e l'influenza decisiva che lo
stesso esercita sulla permanenza di molti insediamenti
umani;
CHIEDE
al Ministero dell'agricoltura e delle foreste e, tramite
esso, alla Commissione CEE di Bruxelles
Che la nuova politica della CEE preveda l'esclusione delle
penalizzazioni, previste dalle quote di produzione, relativamente
alle aree effettivamente e specificatamente montane;
Che sia adeguata l'indennità compensativa commisurandola sia
agli effettivi handicaps che l'azienda agricola montana incontra
sia all'attività da essa effettivamente svolta sul territorio
(quella dell'ambiente, regimentazione delle acque, funzione
protettiva del bosco, ecc.);
Che sia prevista la destinazione di finanziamenti per la
realizzazione, nelle aree montane, di progetti integrati di
sviluppo;
Che le linee operative sopra indicate siano inserite nel
contesto di una più organica, coerente e coraggiosa politica
agricola europea della montagna, che nell'obiettivo finale di un
più equilibrato sviluppo socio economico dell'intero spazio
comunitario, tenga conto in particolare degli handicaps non
modificabili che condizionano produttività e reddito degli
operatori agricoli della montagna.
PRESIDENTE
: Se nessuno chiede la parola metto in
votazione l'ordine del giorno testé letto:
ESITO DELLA VOTAZIONE
Presenti, votanti e favorevoli: 25.
Il Consiglio approva all'unanimità.
