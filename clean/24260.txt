Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 3225 del 10 gennaio 2008 - Resoconto
OGGETTO N. 3225/XII - Disegno di legge: "Nuova disciplina
delle quote latte".
CAPO I
DISPOSIZIONI GENERALI
Articolo 1
(Oggetto)
1. Ai sensi del combinato disposto di cui agli articoli 2,
comma primo, lettera d), della legge costituzionale 26 febbraio
1948, n. 4 (Statuto speciale per la Valle d'Aosta), e 10 della
legge costituzionale 18 ottobre 2001, n. 3 (Modifiche al titolo V
della parte seconda della Costituzione), ed in attuazione del
decreto legislativo 22 maggio 2001, n. 238 (Norme di attuazione
dello Statuto speciale della regione Valle d'Aosta in materia di
regime comunitario della produzione lattiera), la presente legge
disciplina l'assegnazione e il trasferimento delle quote latte,
nonché le modalità di prelievo supplementare a carico dei
produttori di latte vaccino.
Articolo 2
(Definizioni)
1. Ai fini della presente legge, si intende per:
a) produttore, l'imprenditore agricolo, singolo o associato,
conduttore di relativa azienda, che vende latte o altri prodotti
lattiero-caseari direttamente al consumatore ovvero effettua
consegne all'acquirente;
b) acquirente, l'imprenditore, singolo o associato, che
acquista latte o altri prodotti lattiero-caseari presso il
produttore per procedere al loro trattamento o alla loro
trasformazione ovvero per cederli ad altre imprese dedite al
trattamento e alla trasformazione del latte e di altri prodotti
lattiero-caseari;
c) quota consegne, il quantitativo di riferimento individuale
a disposizione del produttore per ogni campagna lattiera ai fini
del conferimento del latte ad un acquirente riconosciuto ai sensi
dell'articolo 12 per essere trattato o trasformato in base ad un
contratto di lavorazione;
d) quota vendite dirette, il quantitativo di riferimento
individuale a disposizione del produttore per ogni campagna
lattiera ai fini della produzione e della trasformazione del latte
in prodotti lattiero-caseari direttamente destinati alla
commercializzazione;
e) latte rettificato, il quantitativo di latte consegnato dal
produttore all'acquirente ed adeguato in seguito al raffronto tra
il tenore di materia grassa di riferimento assegnato al produttore
ed il tenore di materia grassa di periodo risultante dalle analisi
effettuate sul latte conferito;
f) campagna lattiera, il periodo intercorrente tra il 1°
aprile e il 31 marzo di ogni anno;
g) azienda destinata ad alpeggio o mayen, l'azienda con
vincolo di destinazione ad alpeggio o mayen derivante dalla
normativa regionale in materia;
h) monticazione, il trasferimento nei mesi estivi delle
greggi o delle mandrie nei pascoli di alta montagna.
Articolo 3
(Modalità di gestione del regime delle quote latte)
1. Ai fini della corretta gestione del regime comunitario
delle quote latte, la Regione, i produttori e gli acquirenti si
avvalgono del Sistema informativo agricolo nazionale (SIAN) di cui
all'articolo 1, comma 6, del decreto-legge 28 marzo 2003, n. 49
(Riforma della normativa in tema di applicazione del prelievo
supplementare nel settore del latte e dei prodotti
lattiero-caseari), convertito, con modificazioni, dalla legge 30
maggio 2003, n. 119.
CAPO II
DISCIPLINA DELL'ASSEGNAZIONE E DEI TRASFERIMENTI DELLE QUOTE
LATTE
Articolo 4
(Assegnazione e comunicazione delle quote latte)
1. Entro il trentesimo giorno precedente l'inizio di ciascuna
campagna lattiera, la struttura regionale competente in materia di
quote latte, di seguito denominata struttura competente, aggiorna e
determina il quantitativo individuale di riferimento di ciascun
produttore, distinto tra consegne e vendite dirette, iscrivendolo,
per il tramite del SIAN, nel registro delle quote di cui
all'articolo 2, comma 2, del d.l. 49/2003.
2. Anteriormente all'inizio di ciascuna campagna lattiera, la
struttura competente comunica a tutti i produttori, a mezzo di
lettera raccomandata con avviso di ricevimento, il quantitativo
individuale di riferimento, aggiornato e determinato ai sensi del
comma 1, mediante invio di un certificato in due copie, una delle
quali recante la dicitura "copia per l'acquirente".
3. La titolarità delle quote consegne e delle quote vendite
dirette assegnate ai sensi del comma 1 spetta al conduttore della
relativa azienda, anche se non proprietario.
Articolo 5
(Pluralità di aziende con unico conduttore)
1. Entro il 31 dicembre di ogni anno, il produttore che
conduce più di un'azienda nel territorio regionale può chiedere
alla struttura competente di considerare unitariamente, con effetto
dalla campagna lattiera successiva, le quote di tipo consegne o le
quote di tipo vendite dirette inerenti alle singole aziende,
conservando la facoltà di distribuire liberamente la produzione
sulle medesime.
2. Entro il 15 febbraio dell'anno successivo, la struttura
competente esamina le domande presentate ai sensi del comma 1 e,
ricorrendone i presupposti, autorizza la gestione unitaria a
partire dalla campagna lattiera successiva, registrando la
variazione nel SIAN.
Articolo 6
(Mobilità vendite dirette-consegne)
1. Entro il 15 dicembre dell'anno relativo alla campagna
lattiera in corso, i produttori possono presentare alla struttura
competente motivata domanda per ottenere il passaggio, totale o
parziale, della quota dalle vendite dirette alle consegne, o
viceversa.
2. Il passaggio di cui al comma 1 può essere
richiesto:
a) temporaneamente, per un periodo relativo alla campagna
lattiera in corso;
b) in via definitiva, a partire dalla campagna lattiera
successiva.
3. Entro venti giorni dalla presentazione della domanda di
cui al comma 1, la struttura competente provvede a comunicare al
richiedente l'accettazione o il diniego della stessa e ad
aggiornare i relativi quantitativi di riferimento, registrandone le
variazioni nel SIAN.
Articolo 7
(Trasferimento delle quote latte unitamente
all'azienda)
1. Nel caso in cui si realizzi un atto o fatto giuridico che
produce un mutamento nella conduzione di un'azienda, ai fini del
trasferimento delle quote latte assegnate ai sensi dell'articolo 4
al produttore cedente, deve essere presentata alla struttura
competente la seguente documentazione:
a) copia dell'atto di trasferimento, registrato o con
documentazione attestante l'avvenuta presentazione per la
registrazione;
b) copia del certificato di attribuzione di partita IVA o del
codice fiscale del produttore rilevante;
c) copia del certificato di attribuzione di partita IVA o del
codice fiscale del produttore cedente;
d) certificazione del latte conferito e rettificato dai
contraenti nel periodo oggetto della commercializzazione;
e) modello, debitamente compilato in ogni sua parte, di
trasferimento di azienda con quota.
2. La struttura competente, verificata la regolarità della
documentazione di cui al comma 1, provvede, entro trenta giorni
dalla data di presentazione, a recepire la variazione registrandola
nel SIAN e a comunicare al produttore rilevante, con le modalità di
cui all'articolo 4, comma 2, il quantitativo individuale di
riferimento di cui è titolare.
3. Il produttore cedente è tenuto a comunicare il mutamento
di cui al comma 1 alle ditte acquirenti cui conferisce
latte.
Articolo 8
(Trasferimento delle quote latte disgiuntamente
dall'azienda)
1. Il produttore può trasferire disgiuntamente dall'azienda,
totalmente o parzialmente, la quota assegnatagli a condizione
che:
a) non sia soggetto ad un adeguamento del proprio
quantitativo individuale di riferimento che interessi la quota
oggetto del trasferimento;
b) l'azienda dell'acquirente sia ubicata nel territorio
regionale;
c) la produzione lattiera dell'acquirente non superi, per
effetto del trasferimento, il limite di trenta tonnellate annue per
ettaro di superficie agraria utilizzata.
2. Il produttore, socio di cooperativa o di un'associazione
di produttori, che intende trasferire, in tutto o in parte, il
proprio quantitativo deve darne comunicazione a mezzo raccomandata,
entro e non oltre il 10 novembre dell'anno relativo alla campagna
lattiera in corso, al legale rappresentante della cooperativa o
dell'associazione di appartenenza, che ne espone copia nei locali.
Decorsi trenta giorni senza che alcun socio della cooperativa o
dell'associazione di appartenenza abbia dichiarato di volersi
avvalere del diritto di prelazione, il produttore può procedere al
trasferimento alle condizioni di cui al comma 1.
3. I contratti di trasferimento della quota disgiuntamente
dall'azienda producono effetto a partire dalla campagna lattiera
successiva, a condizione che siano stipulati in forma scritta entro
e non oltre il 15 dicembre dell'anno relativo alla campagna
lattiera in corso e sono soggetti a registrazione.
4. Entro il 31 dicembre dell'anno di stipulazione, i
contratti di cui al comma 3 devono essere trasmessi alla struttura
competente, la quale, entro il 15 febbraio, procede alla
validazione degli stessi, con effetto dalla campagna lattiera
successiva, e alla contestuale registrazione del trasferimento di
quote nel SIAN, dopo aver verificato:
a) il rispetto delle condizioni e dei requisiti di cui ai
commi 1, 2 e 3;
b) l'avvenuta registrazione del contratto.
Articolo 9
(Affitti di quota)
1. Il produttore che ha commercializzato latte o altri
prodotti lattiero-caseari nella campagna lattiera in corso può
affittare disgiuntamente dall'azienda la parte di quota non
utilizzata, a condizione che gli affittuari siano produttori in
attività e conduttori di aziende situate nel territorio regionale
che abbiano prodotto e commercializzato nella campagna lattiera in
corso.
2. È altresì consentito l'affitto del quantitativo di
riferimento non utilizzato alle condizioni di cui al comma 1 al
produttore che, per una delle cause di forza maggiore di cui
all'articolo 22, comma 7, non ha commercializzato latte o altri
prodotti lattiero-caseari nella campagna lattiera in corso.
3. I contratti di affitto di quota devono essere stipulati in
forma scritta e presentati alla struttura competente anteriormente
al 1° marzo dell'anno relativo alla campagna lattiera cui l'affitto
si riferisce e sono soggetti a registrazione.
4. Entro quindici giorni dalla data di presentazione, la
struttura competente registra nel SIAN i contratti da essa
convalidati, aggiornando i relativi quantitativi di riferimento per
la campagna lattiera cui l'affitto si riferisce, dopo aver
verificato:
a) il rispetto delle condizioni e dei requisiti di cui ai
commi 1 e 2;
b) che il quantitativo oggetto del contratto di affitto non
risulti già utilizzato;
c) l'avvenuta registrazione del contratto.
5. L'atto di affitto della quota, dopo essere stato
convalidato dalla struttura competente, deve essere comunicato, da
parte di ciascun contraente, ai rispettivi acquirenti.
Articolo 10
(Disciplina delle quote latte assegnate ad alpeggi o
mayen)
1. La titolarità delle quote consegne e delle quote vendite
dirette assegnate, ai sensi dell'articolo 4, alle aziende destinate
ad alpeggio o mayen spetta al proprietario, anche se non
conduttore, fatta salva la responsabilità del conduttore, anche se
non proprietario, circa gli adempimenti di cui ai capi III, IV e
V.
2. Le quote assegnate alle aziende destinate ad alpeggio o
mayen possono essere utilizzate esclusivamente per la produzione
relativa al periodo di sfruttamento o di permanenza del bestiame
negli stessi.
3. Nel caso in cui intenda affidare l'azienda in conduzione,
il proprietario deve presentare alla struttura competente, prima
dell'inizio della campagna lattiera, la seguente
documentazione:
a) copia dell'atto di trasferimento, registrato o con
documentazione comprovante l'avvenuta presentazione per la
registrazione;
b) copia del certificato di attribuzione di partita IVA o del
codice fiscale del conduttore;
c) copia del certificato di attribuzione di partita IVA o del
codice fiscale del proprietario;
d) modello, debitamente compilato in ogni sua parte, di
trasferimento di azienda con quota.
4. La presentazione della documentazione di cui al comma 3
produce effetti a decorrere dall'inizio della campagna lattiera
successiva. La struttura competente può riconoscere effetti, a
decorrere dall'inizio della campagna lattiera in corso, agli atti
di trasferimento stipulati prima della data di monticazione e
presentati non oltre il 31 maggio dello stesso anno.
Articolo 11
(Trasferimento delle quote latte unitamente all'azienda
destinata ad alpeggio o mayen)
1. Il proprietario dell'azienda destinata ad alpeggio o mayen
non può trasferire o affittare la quota di cui è titolare
disgiuntamente dall'azienda.
2. Nel caso in cui si realizzi un atto o fatto giuridico che
produce un mutamento nella proprietà o nella conduzione di
un'azienda destinata ad alpeggio o mayen, deve essere presentata
alla struttura competente la seguente documentazione:
a) copia dell'atto di trasferimento, registrato o con
documentazione comprovante l'avvenuta presentazione per la
registrazione;
b) copia del certificato di attribuzione di partita IVA o del
codice fiscale del produttore rilevante;
c) copia del certificato di attribuzione di partita IVA o del
codice fiscale del produttore cedente;
d) certificazione del latte conferito e rettificato dai
contraenti nel periodo oggetto della commercializzazione;
e) modello, debitamente compilato in ogni sua parte, di
trasferimento di azienda con quota.
3. La struttura competente, verificata la regolarità della
documentazione di cui al comma 2, provvede a registrare nel SIAN le
variazioni derivanti dal mutamento della proprietà o della
conduzione dell'azienda, dandone comunicazione ai
contraenti.
4. Il proprietario di più aziende destinate ad alpeggio o
mayen può chiedere, entro il 31 maggio di ogni anno e con validità
dal 1° aprile dello stesso anno, di considerare unitariamente le
quote di tipo consegne o di tipo vendite dirette inerenti alle
singole aziende per le quali dispone di quantitativi individuali di
riferimento.
CAPO III
DISCIPLINA DELL'ACQUISTO DI LATTE
Articolo 12
(Riconoscimento degli acquirenti)
1. I produttori assegnatari di quote possono consegnare latte
o altro prodotto lattiero-caseario esclusivamente agli acquirenti
che abbiano ottenuto il riconoscimento ai sensi del presente
articolo.
2. Ogni produttore è tenuto ad accertare che l'acquirente cui
intende conferire latte abbia ottenuto il riconoscimento ai sensi
del presente articolo Il latte o altro prodotto lattiero-caseario
conferito ad un acquirente non riconosciuto è interamente
assoggettato a prelievo supplementare a carico del
produttore.
3. Ai fini del riconoscimento, gli acquirenti che hanno sede
legale od operativa nel territorio regionale devono presentare
apposita istanza alla struttura competente almeno centoventi giorni
prima della data in cui intendono avviare l'attività di raccolta
dai produttori.
4. La struttura competente procede al riconoscimento degli
acquirenti che:
a) comprovano la qualità di impresa commerciale ai sensi
della normativa statale vigente;
b) dispongono di locali in cui l'autorità competente possa
consultare la contabilità di magazzino, i registri e gli altri
documenti che, ai sensi della normativa statale e comunitaria
vigente, devono essere tenuti a disposizione dell'autorità di
controllo;
c) si impegnano a tenere aggiornati la contabilità di
magazzino, i registri e gli altri documenti che, ai sensi della
normativa statale e comunitaria vigente, devono essere tenuti a
disposizione dell'autorità di controllo;
d) si impegnano a trasmettere all'autorità competente, almeno
una volta all'anno, i conteggi e le dichiarazioni relative alle
consegne richiesti dalla normativa statale e comunitaria
vigente;
e) sono dotati di apparecchiature idonee al collegamento
telematico con il SIAN o, in alternativa, aderiscono a servizi di
consultazione e aggiornamento delle banche dati del SIAN forniti da
centri, organizzazioni e associazioni riconosciuti ai sensi della
normativa statale vigente;
f) hanno un legale rappresentante dotato di un dispositivo di
firma digitale rilasciato da un ente certificatore
riconosciuto;
g) si impegnano a comunicare prontamente ogni variazione
relativa al proprio legale rappresentante e alle proprie
sedi.
5. Gli acquirenti che ottengono il riconoscimento sono
registrati nell'albo regionale degli acquirenti, istituito e
conservato presso la struttura competente.
6. Il soggetto che subentra ad un acquirente riconosciuto
nella conduzione di un'azienda non è tenuto a richiedere un nuovo
riconoscimento a condizione che dimostri di possedere tutti i
requisiti previsti dal comma 4 e che si impegni a succedere al
precedente acquirente nella tenuta dei registri di settore e negli
altri oneri e adempimenti previsti dalla normativa in materia di
quote latte.
7. Fatto salvo quanto stabilito dal comma 6, gli acquirenti
che operano in assenza del riconoscimento di cui al presente
articolo sono assoggettati alla sanzione amministrativa del
pagamento di una somma di denaro pari all'importo del prelievo
supplementare sull'intero quantitativo di prodotto ritirato in
assenza di riconoscimento.
Articolo 13
(Revoca del riconoscimento)
1. Il riconoscimento degli acquirenti è revocato entro
quarantacinque giorni dal relativo accertamento:
a) nel caso in cui vengano meno i requisiti di cui
all'articolo 12, comma 4;
b) nel caso di violazioni di obblighi previsti dalla presente
legge e dalla normativa statale e comunitaria vigente che
configurino reiterazione ai sensi dell'articolo 8bis della legge 24
novembre 1981, n. 689 (Modifiche al sistema penale).
2. Entro quindici giorni dalla notificazione della revoca del
riconoscimento, l'acquirente rende noto ai propri conferenti, con
apposita comunicazione scritta, il provvedimento di revoca. Decorsi
sei mesi dalla notificazione della revoca, l'acquirente può
presentare una nuova istanza di riconoscimento. In tale caso, la
struttura competente verifica, con uno specifico e approfondito
controllo da espletare presso i locali dell'acquirente, se
sussistono tutti i requisiti prescritti ai fini del
riconoscimento.
Articolo 14
(Obblighi degli acquirenti)
1. Gli acquirenti che hanno ottenuto il riconoscimento ai
sensi dell'articolo 12 provvedono a tenere un registro mensile nel
quale sono indicati, con riferimento ad ogni campagna
lattiera:
a) il nominativo o la ragione sociale di ogni produttore che
ha effettuato consegne;
b) la quota consegne comunicata o dichiarata dai produttori
ai sensi dell'articolo 17;
c) il quantitativo e il relativo tenore di materia grassa di
latte o altro prodotto lattiero-caseario consegnato da ciascun
produttore per ogni mensilità. Per la determinazione del tenore di
materia grassa, l'acquirente effettua almeno due prelievi mensili
sul latte consegnato da ciascun produttore. Per le aziende situate
in zone di montagna e per le aziende titolari di un quantitativo
individuale di riferimento inferiore a 60.000 chilogrammi,
l'acquirente effettua almeno un prelievo mensile sul latte
consegnato da ciascun produttore. Per l'effettuazione delle
analisi, l'acquirente si avvale degli strumenti messi a
disposizione dalla struttura competente. I certificati sono
conservati unitamente al registro;
d) i quantitativi di latte consegnati che eccedono il
quantitativo individuale di riferimento di ciascun
produttore.
2. L'acquirente deve inoltre aggiornare, mese per mese,
l'elenco degli acquirenti e delle imprese dedite al trattamento o
alla trasformazione di latte che lo hanno rifornito, registrando il
quantitativo consegnato da ogni fornitore.
3. I dati aggiornati di cui al comma 1 devono essere
trasmessi alla struttura competente, per il tramite del SIAN, entro
la fine del mese successivo a quello di riferimento. La
trasmissione degli aggiornamenti deve avvenire anche per i mesi in
cui non sia stato ritirato latte. I dati trasmessi possono essere
rettificati entro venti giorni dalla loro trasmissione. Per
l'ultimo mese di commercializzazione, la rettifica deve avvenire
entro e non oltre il 14 maggio.
4. Limitatamente ai quantitativi di latte sfuso, l'acquirente
deve trasmettere alla struttura competente gli aggiornamenti di cui
al comma 2, per il tramite del SIAN, entro la fine del mese
successivo a quello di riferimento. I dati trasmessi possono essere
rettificati entro venti giorni dalla loro trasmissione. Per
l'ultimo mese di commercializzazione, la rettifica deve avvenire
entro e non oltre il 14 maggio.
5. L'acquirente tiene a disposizione dei funzionari
incaricati della vigilanza, per almeno tre anni, oltre alla
documentazione di cui ai commi 1 e 2, la contabilità, i documenti
commerciali, la corrispondenza e le altre informazioni
complementari imposte dalla normativa statale e comunitaria
vigente, compresa la documentazione attestante l'avvenuta consegna
del latte e degli altri prodotti lattiero-caseari.
6. Anteriormente all'inizio di ogni campagna lattiera, gli
acquirenti comunicano alla struttura competente l'elenco dei
trasportatori di cui intendono avvalersi, con l'indicazione degli
eventuali centri di raccolta utilizzati. Le variazioni in corso di
campagna devono essere comunicate prima che il trasportatore inizi
ad operare.
7. Salvo il caso di forza maggiore, l'acquirente che non
procede alla completa contabilizzazione dei quantitativi di latte
che gli sono consegnati è soggetto alla revoca del riconoscimento e
ad una sanzione amministrativa pari all'importo del prelievo
supplementare calcolato sul quantitativo non contabilizzato, fermo
restando l'obbligo del versamento del prelievo
supplementare.
8. L'acquirente che non rispetta gli obblighi o i termini di
cui ai commi 1, 2, 3, 4 e 5 è soggetto alla sanzione amministrativa
del pagamento di una somma di denaro da euro 500 a euro 100.000,
fermo restando l'obbligo del versamento del prelievo
supplementare.
9. Salvo il caso di forza maggiore, la violazione delle
disposizioni di cui comma 6 comporta l'applicazione della sanzione
amministrativa del pagamento di una somma di denaro da euro 500 a
euro 10.000.
10. Non si applica la sanzione di cui al comma 8 qualora si
accerti che:
a) l'irregolarità si è verificata per cause di forza
maggiore;
b) l'irregolarità non è stata commessa deliberatamente o per
negligenza grave;
c) l'irregolarità è di importanza trascurabile in relazione
al funzionamento del regime o all'efficacia dei controlli.
Articolo 15
(Dichiarazioni annuali)
1. Entro il 15 maggio di ogni anno, l'acquirente trasmette
alla struttura competente, avvalendosi del SIAN, apposita
dichiarazione contenente, per ogni produttore conferente, i dati
riepilogativi relativi al quantitativo totale e il tenore medio di
materia grassa del latte o altro prodotto lattiero-caseario che gli
è stato consegnato ovvero una dichiarazione in cui si attesta di
non avere ricevuto consegne.
2. Entro il successivo 31 maggio, l'acquirente trasmette alla
struttura competente una dichiarazione, firmata dal legale
rappresentante, corredata di allegati controfirmati da ciascun
produttore conferente, attestante il numero di vacche da latte
tenute in azienda nel periodo di riferimento.
3. I quantitativi di latte ritirati indicati nelle
dichiarazioni di cui ai commi 1 e 2 devono corrispondere a quanto
dichiarato nei registri mensili di cui all'articolo 14, commi 1 e
2.
4. L'acquirente che non rispetta il termine di cui al comma 1
è soggetto alla sanzione amministrativa del pagamento di una somma
di denaro pari al prelievo dovuto per un superamento dello 0,01 per
cento per giorno civile di ritardo dei quantitativi di latte che
gli sono stati consegnati dai produttori. Se tali quantitativi non
sono noti per mancanza di dichiarazione, essi sono stimati
dall'autorità competente. Tale importo non può essere inferiore a
euro 100 né superiore a euro 100.000. La sanzione ricondotta al
minimo si applica anche nei confronti degli acquirenti che hanno
omesso la dichiarazione pur non avendo ricevuto consegne.
5. Qualora la dichiarazione non sia presentata entro il 15
giugno, la struttura competente procede, nei quindici giorni
successivi, ad intimare all'acquirente di provvedere entro quindici
giorni, decorsi inutilmente i quali è disposta la revoca del
riconoscimento, ferma restando l'applicazione della sanzione di cui
al comma 4.
6. L'acquirente che non rispetta il termine di cui al comma 2
è soggetto alla sanzione amministrativa del pagamento di una somma
di denaro pari a euro 100 per ogni giorno civile di
ritardo.
7. Non si applicano le sanzioni di cui ai commi 4 e 5 qualora
si accerti che:
a) l'irregolarità si è verificata per cause di forza
maggiore;
b) l'irregolarità non è stata commessa deliberatamente o per
negligenza grave;
c) l'irregolarità è di importanza trascurabile in relazione
al funzionamento del regime o all'efficacia dei controlli.
Articolo 16
(Trattenuta e versamento del prelievo)
1. Qualora i quantitativi di latte rettificato superino il
quantitativo individuale di riferimento di ciascun produttore,
l'acquirente trattiene mensilmente dal corrispettivo dovuto al
produttore il prelievo supplementare calcolato in base al disposto
di cui all'articolo 2 del regolamento (CE) n. 1788/2003 del
Consiglio, del 29 settembre 2003, che stabilisce un prelievo nel
settore del latte e dei prodotti lattiero-caseari.
2. Nel caso di pluralità di acquirenti, ciascun acquirente
trattiene il prelievo supplementare qualora le consegne rettificate
eccedano la parte di quota riservatagli dal produttore ed attestata
ai sensi dell'articolo 17, comma 2.
3. Nel caso previsto dall'articolo 17, comma 3, il nuovo
acquirente trattiene il prelievo supplementare qualora la somma dei
quantitativi rettificati consegnatigli e di quelli risultanti dalla
dichiarazione rilasciata dal produttore risulti eccedente il
quantitativo individuale di riferimento.
4. Entro trenta giorni dalla scadenza del termine di cui
all'articolo 14, comma 3, l'acquirente provvede al versamento degli
importi trattenuti nell'apposito conto corrente indicato
dall'Agenzia per le erogazioni in agricoltura (AGEA) e alla
registrazione nella banca dati del SIAN degli estremi del
versamento, con la ripartizione della somma per ciascun conferente.
Copia della ricevuta dei versamenti deve essere trasmessa alla
struttura competente.
5. L'acquirente può sostituire il versamento di cui al comma
4 con la presentazione all'AGEA di una fideiussione bancaria con le
modalità previste dall'articolo 7 del decreto del Ministro delle
politiche agricole e forestali del 31 luglio 2003 (Modalità di
attuazione della legge 30 maggio 2003, n. 119, concernente il
prelievo supplementare nel settore del latte e dei prodotti
lattiero-caseari).
6. Entro quindici giorni dalla restituzione da parte di AGEA
delle somme versate ai sensi del comma 4 che risultino non dovute a
seguito di compensazione, l'acquirente provvede ad effettuare il
pagamento ai produttori degli importi ad essi spettanti.
7. Salvo il caso di forza maggiore, l'acquirente che non
rispetta gli obblighi e i termini di cui al presente articolo è
soggetto alla sanzione amministrativa del pagamento di un importo
pari al prelievo supplementare eventualmente dovuto, fermo restando
l'obbligo del versamento del prelievo supplementare.
CAPO IV
DISCIPLINA DELLE CONSEGNE
Articolo 17
(Comunicazioni agli acquirenti)
1. Entro quindici giorni dal ricevimento della comunicazione
di cui all'articolo 4, comma 2, i produttori assegnatari di quote
consegne sono tenuti a consegnare al proprio acquirente copia della
comunicazione recante la dicitura "copia per l'acquirente".
2. Nel caso di pluralità di acquirenti, entro il termine di
cui al comma 1, il produttore consegna a ciascuno di essi una
dichiarazione attestante il quantitativo di riferimento individuale
complessivo di cui risulta titolare e il quantitativo di latte che
intende assegnare a ciascuno di essi. Entro trenta giorni dalla
scadenza del termine di cui al comma 1, copia di tale dichiarazione
deve essere consegnata alla struttura competente, che provvede alla
registrazione nel SIAN dei quantitativi assegnati ai singoli
acquirenti.
3. Il produttore che nel corso della campagna lattiera
conferisca latte o altro prodotto lattiero-caseario ad un
acquirente diverso dal destinatario della comunicazione di cui al
comma 1 è tenuto a trasmettere al nuovo acquirente e alla struttura
competente, entro quindici giorni dalla data di variazione, una
dichiarazione contenente i seguenti dati:
a) il nominativo o la ragione sociale dei precedenti
acquirenti;
b) il periodo di durata delle precedenti consegne;
c) il volume di latte, il relativo tenore di materia grassa
ed il quantitativo di latte rettificato consegnati ai precedenti
acquirenti;
d) la quota consegne di cui sono titolari i nuovi
acquirenti.
4. La dichiarazione di cui al comma 3 deve essere rinnovata e
trasmessa anche alla struttura competente nel caso in cui il
produttore decida:
a) di variare i quantitativi destinati a ciascun
acquirente;
b) di conferire latte ad un nuovo acquirente in aggiunta o in
sostituzione degli acquirenti destinatari della dichiarazione di
cui al comma 2.
Articolo 18
(Contabilità dei produttori)
1. I produttori devono tenere un registro delle consegne,
costituito da fogli numerati e vidimati dalla struttura competente,
nel quale devono essere riportati, per ciascuna consegna:
a) la data e l'ora della consegna;
b) il quantitativo di latte consegnato;
c) i dati identificativi dell'acquirente;
d) i dati identificativi del trasportatore;
e) la targa dell'automezzo utilizzato per il
trasporto;
f) la firma del conducente del mezzo;
g) la firma del produttore o di un suo delegato.
2. La violazione delle disposizioni di cui al comma 1
comporta l'applicazione della sanzione amministrativa del pagamento
di una somma di denaro da euro 500 a euro 100.000, fermo restando
l'obbligo del versamento del prelievo supplementare.
3. Non si applica la sanzione di cui al comma 2 qualora si
accerti che:
a) l'irregolarità si è verificata per cause di forza
maggiore;
b) l'irregolarità non è stata commessa deliberatamente o per
negligenza grave;
c) l'irregolarità è di importanza trascurabile in relazione
al funzionamento del regime o all'efficacia dei controlli.
4. In considerazione della specifica realtà della raccolta
del latte nel territorio regionale, possono essere previste, con
deliberazione della Giunta regionale, modalità alternative di
tenuta dei dati di cui al comma 1.
Articolo 19
(Disciplina del trasporto di latte)
1. Durante la raccolta di latte il trasportatore deve tenere
su fogli numerati e vidimati dalla struttura competente un registro
di raccolta, in duplice copia, che contenga:
a) i dati identificativi della ditta acquirente e del
destinatario, se diverso;
b) i dati identificativi del trasportatore;
c) la data del trasporto;
d) la targa dell'automezzo utilizzato per il
trasporto.
2. Per ogni singola consegna di latte devono essere riportati
nel registro di cui al comma 1:
a) l'ora della consegna;
b) i dati identificativi del produttore;
c) il quantitativo di latte ritirato;
d) la firma del produttore o di un suo delegato;
e) la firma del conducente del mezzo.
3. Al termine della raccolta il registro deve essere
sottoscritto dall'acquirente. Una copia deve essere trattenuta dal
trasportatore e un'altra dall'acquirente.
4. Salvo il caso di forza maggiore, la violazione delle
disposizioni di cui al presente articolo comporta l'applicazione
della sanzione amministrativa del pagamento di una somma di denaro
da euro 500 a euro 10.000.
5. In considerazione della specifica realtà della raccolta
del latte nel territorio regionale, possono essere previste, con
deliberazione della Giunta regionale, modalità alternative di
tenuta dei dati di cui ai commi 1 e 2.
CAPO V
DISCIPLINA DELLE VENDITE DIRETTE
Articolo 20
(Obblighi dei produttori)
1. I produttori titolari di quote vendite dirette provvedono
a tenere e a rendere accessibile agli organi di controllo, per
almeno tre anni, la contabilità di magazzino, nella quale, per ogni
campagna lattiera, devono essere indicati, mese per mese e prodotto
per prodotto:
a) i quantitativi di latte destinato alla trasformazione per
la vendita;
b) i quantitativi di latte o altro prodotto lattiero-caseario
venduti o trasferiti;
c) i quantitativi di latte destinato ad autoconsumo;
d) le rimanenze di magazzino.
2. La violazione delle disposizioni di cui al comma 1
comporta l'applicazione della sanzione amministrativa del pagamento
di una somma di denaro da euro 500 a euro 50.000.
Articolo 21
(Trasmissione della contabilità)
1. I produttori titolari di una quota vendite dirette sono
tenuti a trasmettere alla struttura competente, entro il 15 maggio
di ogni anno, apposita dichiarazione contenente i dati
riepilogativi risultanti dalla contabilità di cui all'articolo 20
ovvero una dichiarazione che attesti la mancata commercializzazione
di latte o altro prodotto lattiero-caseario.
2. Le comunicazioni di cui al comma 1 sono effettuate sulla
base di modelli predisposti e forniti dalla struttura competente
ovvero mediante invio telematico per mezzo del SIAN.
3. In caso di mancato pagamento del prelievo supplementare
per esubero delle vendite dirette da parte del produttore, la
struttura competente, previa diffida, effettua nei confronti del
produttore inadempiente la riscossione coattiva delle somme dovute,
oltre che degli interessi calcolati in base al disposto
dell'articolo 15, comma 2, del regolamento (CE) n. 595/2004 della
Commissione, del 30 marzo 2004, recante modalità d'applicazione del
regolamento (CE) n. 1788/2003 del Consiglio che stabilisce un
prelievo nel settore del latte e dei prodotti
lattiero-caseari.
4. Il produttore che non rispetta il termine di cui al comma
1 è soggetto alla sanzione amministrativa del pagamento di una
somma di denaro pari al prelievo dovuto per un superamento dello
0,01 per cento per giorno civile di ritardo del quantitativo di
riferimento. Tale importo non può essere inferiore a euro 100 né
superiore a euro 1.000. La sanzione ricondotta al minimo si applica
anche nei confronti dei produttori che non hanno commercializzato
latte o altro prodotto lattiero-caseario.
5. Qualora la dichiarazione di cui al comma 1 non sia
presentata entro il 15 giugno, la struttura competente provvede,
nei quindici giorni successivi, ad intimare al produttore di
provvedere entro quindici giorni, decorsi inutilmente i quali è
disposta la revoca del quantitativo di riferimento per le vendite
dirette, ferma restando l'applicazione della sanzione
amministrativa di cui al comma 4.
6. Non si applicano le sanzioni di cui ai commi 4 e 5 qualora
si accerti che:
a) l'irregolarità si è verificata per cause di forza
maggiore;
b) l'irregolarità non è stata commessa deliberatamente o per
negligenza grave;
c) l'irregolarità è di importanza trascurabile in relazione
al funzionamento del regime o all'efficacia dei controlli.
CAPO VI
GESTIONE DELLE QUOTE ECCEDENTI
Articolo 22
(Decadenza delle quote)
1. Salvo il caso di forza maggiore, il produttore che nel
corso dell'ultima campagna lattiera non abbia utilizzato il proprio
quantitativo individuale di riferimento, separatamente per le
consegne e le vendite dirette, per almeno il 70 per cento, decade
dalla titolarità della quota non utilizzata.
2. La decadenza è comunicata ai produttori interessati, con
il supporto del SIAN, entro il 30 giugno successivo alla fine della
campagna lattiera in cui vi è stata la mancata o ridotta
utilizzazione di quote e produce effetto dalla campagna successiva.
Entro e non oltre il successivo 15 settembre, la struttura
competente procede al consolidamento dei dati sulle quote non
utilizzate.
3. Nel caso di aziende condotte a tempo determinato, la
decadenza dalla quota è efficace anche in capo al proprietario
dell'azienda.
4. Ai fini della verifica di utilizzo si tiene conto del
quantitativo individuale di riferimento di fine periodo, senza
considerare gli affitti di quota.
5. Nel caso delle consegne, per la verifica dell'utilizzo del
quantitativo individuale assegnato al produttore si tiene conto del
quantitativo rettificato.
6. Il produttore che non ha commercializzato latte o altro
prodotto lattiero-caseario per un'intera campagna lattiera può
ottenere il ripristino dei quantitativi non utilizzati qualora,
entro il 31 agosto successivo alla campagna lattiera di mancata
commercializzazione, comprovi l'avvenuta ripresa della
commercializzazione.
7. Le cause di forza maggiore in considerazione delle quali
non è disposta la decadenza di cui al comma 1 sono:
a) esproprio di parte consistente della superficie agricola
utilizzata per la produzione dell'azienda;
b) malattia o decesso del produttore;
c) malattia o decesso del coadiuvante dell'azienda;
d) furto o perdita accidentale di parte consistente del
patrimonio bovino da latte;
e) calamità naturale grave che colpisce parte consistente
della superficie agricola utilizzata;
f) distruzione dei fabbricati destinati all'allevamento della
mandria lattiera;
g) epizoozie e altre cause sanitarie, certificate
dall'autorità sanitaria competente o da veterinari riconosciuti ai
sensi del decreto legislativo 22 maggio 1999, n. 196 (Attuazione
della direttiva 97/12/CE che modifica e aggiorna la direttiva
64/432/CEE relativa ai problemi di polizia sanitaria in materia di
scambi intracomunitari di animali delle specie bovina e suina), che
compromettano la produzione lattiera.
8. La sussistenza delle cause di forza maggiore di cui al
comma 7 deve essere comprovata dal produttore, mediante
documentazione da trasmettere alla struttura competente entro
trenta giorni dal verificarsi dell'evento, a pena di
irricevibilità.
9. La persistenza di una causa di forza maggiore può essere
riconosciuta, su richiesta documentata dell'interessato, da
presentare entro e non oltre il 31 dicembre della campagna lattiera
successiva a quella in cui si è verificata la trasmissione della
documentazione di cui al comma 8.
Articolo 23
(Assegnazione di quantitativi di riferimento dalla
disponibilità regionale)
1. Con deliberazione della Giunta regionale sono stabiliti i
termini e i criteri per l'attribuzione delle quote della riserva
nazionale assegnate alla disponibilità regionale, riservando in
ogni caso:
a) il 20 per cento ai giovani agricoltori, di età compresa
fra i diciotto e i quarant'anni;
b) il 20 per cento ai proprietari di aziende destinate ad
alpeggi o mayen.
2. In nessun caso possono usufruire di assegnazione di
quantitativi individuali di riferimento afferiti alla disponibilità
regionale i produttori che abbiano proceduto a trasferire in tutto
o in parte, a titolo definitivo o temporaneo, i propri quantitativi
di riferimento ad aziende site fuori dal territorio
regionale.
3. Le assegnazioni di quote hanno effetto a partire dal
periodo immediatamente successivo a quello in corso al momento
della comunicazione agli interessati del relativo provvedimento
amministrativo.
CAPO VII
DISPOSIZIONI FINALI E FINANZIARIE
Articolo 24
(Vigilanza)
1. Alla vigilanza sull'applicazione della presente legge
provvede la struttura competente; i funzionari incaricati sono allo
scopo muniti di apposito tesserino di riconoscimento e hanno libero
accesso ai locali sede dell'azienda e alla documentazione ivi
conservata.
Articolo 25
(Disposizioni finanziarie)
1. L'onere complessivo derivante dall'applicazione degli
articoli 4, 21 e 24 è determinato in euro 3.000 per l'anno 2007 ed
euro 5.000 a decorrere dall'anno 2008.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2007 e di quello pluriennale 2007/2009 nell'obiettivo
programmatico 2.2.2.05. (Zootecnia) e vi si provvede mediante
riduzione di pari importo dello stanziamento iscritto al capitolo
42790 (Spese per l'istituzione e la gestione dell'anagrafe
regionale del bestiame e delle aziende di allevamento) del medesimo
obiettivo programmatico.
3. I proventi derivanti dall'applicazione delle sanzioni
amministrative di cui agli articoli 12, comma 7, 14, commi 7, 8 e
9, 15, commi 4 e 5, 16, comma 7, 18, comma 2, 19, comma 4, 20,
comma 2, e 21, commi 4 e 5, sono introitati nello stato di
previsione delle entrate del bilancio della Regione.
4. Gli importi relativi al prelievo supplementare
eventualmente dovuto ai sensi degli articoli 12 e 16 devono essere
versati sulla contabilità speciale intestata ad AGEA con le
modalità e nei termini stabiliti dalla normativa statale
vigente.
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 26
(Abrogazioni)
1. Sono abrogate le seguenti leggi regionali:
a) 12 dicembre 2002, n. 27 (Disciplina delle quote
latte);
b) 14 ottobre 2005, n. 21 (Disposizioni urgenti in materia di
quote latte. Modificazioni alla legge regionale 12 dicembre 2002,
n. 27 (Disciplina delle quote latte)).
Presidente
- La parola al relatore, Consigliere Fey.
Fey (UV)
- Disegno di legge n. 187, disciplina delle
quote latte. Il presente disegno di legge risponde all'esigenza di
introdurre uno strumento di gestione semplice ed efficace delle
procedure in materia di quote latte, che tenga conto delle
particolarità specifiche di organizzazione del sistema zootecnico
regionale, come la realtà degli alpeggi e la forte presenza di
produttori con titolarità di quote vendite dirette. Mi preme di
sottolineare come si voglia con questo ulteriore strumento
legislativo legiferare su una materia che ha un influsso diretto su
un settore di grande importanza per l'economia valdostana come è
quello della zootecnia. Un settore che genera ricadute dirette e
indirette di grande importanza per la Comunità valdostana, le quali
motivano un percorso legislativo particolarmente attento,
finalizzato a trovare un giusto equilibrio fra i principi dettati
dall'Europa e quelle che sono le specificità di un'attività
effettuata in un territorio difficile come è quello montano.
Come è noto a quest'Assemblea, si tratta oggi di completare la
revisione della disciplina, un percorso, iniziato con la legge
regionale n. 21 del 2005, che si era reso necessario per adeguare
la disciplina regionale delle quote latte ai vincoli che discendono
dall'osservanza degli obblighi comunitari, i soli a cui il
legislatore regionale deve riferirsi in materia di agricoltura.
È mia opinione che questo testo di legge sia uno strumento
efficace scritto con l'obiettivo, prima di tutto, di rispondere
alle esigenze dei produttori di montagna. Prima di tutto, la nuova
normativa, nel rispetto dei dettati europei, mantiene uno stretto
collegamento con il sistema di gestione attivato a livello
nazionale e con l'Agenzia per l'erogazione in agricoltura (Agea),
che svolge le funzioni di referente italiano presso la CE. Inoltre,
l'obiettivo che qui si vuole perseguire è quello di armonizzare il
sistema sanzionatorio previsto dall'Unione in funzione della
specifica realtà regionale. Il disegno recepisce il principio per
cui determinate sanzioni possono non essere applicate allorché
venga accertato che le irregolarità non sono state commesse
deliberatamente o che le stesse siano di importanza trascurabile in
relazione al funzionamento del regime o all'efficacia dei
controlli. È stata prestata particolare attenzione, infine, al
sistema di trasporto del latte agli acquirenti, anche qualora siano
organizzati in forma cooperativistica, in modo da semplificare la
gestione della documentazione relativa al trasporto del latte.
Presidente
- Dichiaro aperta la discussione generale.
La parola al Consigliere Bortot.
Bortot (Arc-VA)
- Sul disegno di legge ovviamente siamo
d'accordo, però volevamo sollevare un problema: che questo schema
ricalca il vecchio schema che a suo tempo era già stato impugnato,
perché c'è una forte caratterizzazione regionale, cosa che non
coincide con le direttive dell'UE, sulle quali, come sapete, sono
sempre molto critico. Non vorrei che capitassimo nello stesso
intoppo e ci trovassimo di fronte alla stessa impugnativa da parte
del Governo. Vorrei capire se vi sono delle garanzie o delle
possibilità di evitare l'impugnativa del provvedimento.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Innanzitutto vorrei ringraziare la
Commissione che si è occupata di questo argomento e i Commissari
che hanno avuto modo di lavorare sul disegno di legge, il relatore
Marco Fey. Questa modifica alle leggi preesistenti si è resa
necessaria, mi riallaccio a quanto affermato precedentemente dal
collega Bortot, perché c'erano stati dei pronunciamenti, in
particolare quello della Corte costituzionale datato 2005, sentenza
n. 286, che contestava alcuni passaggi della legge n. 27/2002. Il
Consiglio regionale aveva già apportato alcune modifiche al testo
originario, con questo disegno di legge si va a recepire tali
osservazioni. Naturalmente si tiene conto delle norme di
riferimento a livello europeo, delle direttive comunitarie, quindi
credo di poter tranquillizzare il collega Bortot sul fatto che si è
tenuto conto dei successivi atti che si sono manifestati sia a
livello nazionale, sia a livello comunitario. Naturalmente la
specificità della nostra realtà è stata ribadita, come la
competenza che abbiamo sull'argomento: questo con l'obiettivo di
tener conto della nostra realtà. Il lavoro più importante è stato
quello di tenere conto di questo e tener conto del fatto che non si
può prescindere dall'applicazione delle norme comunitarie. Questo è
un atto dovuto, che va a semplificare alcuni passaggi dal punto di
vista burocratico, perché sicuramente tener conto della realtà
degli alpeggi, della forte presenza di produttori con titolarità di
quote vendite dirette che riguarda in particolare il conferimento
ai caseifici, del trasporto del latte, anche della necessità di
armonizzare il sistema sanzionatorio previsto dalla normativa
comunitaria in funzione della specifica realtà regionale e
l'introduzione di un principio che determinate sanzioni possono non
essere applicate allorché venga accertato che le irregolarità sono
state commesse deliberatamente, o che le stesse siano di importanza
trascurabile in relazione al funzionamento del regime o
all'efficacia dei controlli... questo va a beneficio di una realtà
in cui abbiamo anche a volte dei piccoli produttori, che potrebbero
per l'applicazione di queste sanzioni incorrere in difficoltà anche
per quel che riguarda la gestione della loro azienda. Di tutto
questo si è tenuto conto, l'obiettivo è stato quello di sollevare
per quanto possibile i produttori locali da problemi di tale
genere. Altro da aggiungere non c'è, con questo vorrei sottoporre
al Consiglio il disegno di legge con un emendamento all'articolo
25, soprattutto tecnico, che riguarda le disposizioni finanziarie;
vi sono state alcune modifiche che erano già state viste in II
Commissione e l'emendamento attuale è quello che va a sostituire
quello che è stato approvato dalla II Commissione.
Presidente
- La parola al Consigliere Viérin Marco.
Viérin M. (SA)
- Forse la preoccupazione l'abbiamo in
senso inverso, Consigliere Bortot, nel senso che tale questione è
passata in quest'aula dal 2002 e anche prima varie volte, quindi è
un testo non impugnabile, come ha detto l'Assessore. Forse si
potrebbe cercare un domani di fare dei testi più impugnabili e
voglio fare una provocazione rispetto alle parole che il
Consigliere Bortot diceva, perché questo testo "mette mano" a 2 o 3
questioni che sono molto importanti per le problematiche della
montagna, problematiche che la CE non conosce ancora a fondo, pensa
che la montagna sia una zona che può entrare in competizione con
tutti i produttori di latte di pianura, invece così non è. Come
hanno ben detto sia l'Assessore, sia il collega Bortot, purtroppo
una sentenza della Corte costituzionale del 2005 ha sancito alcune
cose, questo disegno di legge prevede solo di adeguarsi, ma anche -
qui è un merito che faccio al Consiglio - andrà a definire alcune
questioni di maggiore o minore burocrazia per gli allevatori, a
partire da incombenze e rischi sul trasporto del latte... perché
siamo in zona di montagna e non possiamo essere parificati ad altre
zone. Credo allora che la nostra competenza sull'argomento debba
essere salvaguardata anche a costo di altre impugnazioni e non
credo che questo pericolo esista, se esisterà, credo che la Regione
abbia il dovere di resistere a tali impugnazioni, perché dobbiamo
ribadire anche in questa occasione le nostre competenze soprattutto
su tale argomento, che riguarda l'agricoltura per tutto il "sistema
Valle d'Aosta".
Presidente
- La parola al Consigliere Bortot, per secondo
intervento.
Bortot (Arc-VA)
- Il collega Viérin ci ha "tirati un po'
per le orecchie", io non volevo entrare nel merito, perché
volutamente ho fatto un accenno alle direttive europee, che sono
punitive e conoscono poco le nostre realtà, vale anche per gli
uffici postali, i servizi pubblici, le liberalizzazioni e mi
attenevo al testo senza entrare nel merito. A questo punto
presenteremo un'interpellanza, perché vorremmo sapere intanto se le
quote residue vengono incamerate dalla Regione, se i proprietari
delle quote sono i titolari di alpeggi o i titolari delle aziende
agricole, per cui vi sono dei problemi e riguardano la nostra
Regione in questo caso, non l'Europa, ma, siccome siamo
sull'argomento, succede che titolari di aziende, se cambiano
alpeggio, rimangono anche senza quote latte. Vi sono una serie di
piccoli problemi da sistemare, magari presenteremo
un'interrogazione o un provvedimento, che si possa entrare nel
merito lasciando per ora andare avanti il testo della legge perché
sappiamo quale importanza ha. Sappiamo che le quote latte hanno una
scadenza, però per quella scadenza dobbiamo capire le problematiche
che si creano per i conduttori delle nostre aziende.
Faccio un altro piccolo accenno polemico. I controlli sulle
farine che vengono utilizzate in Valle come mai da quando abbiamo
questo caseificio a Saint-Marcel non vengono più effettuati? Se vi
ricordate, siamo intervenuti 2 volte sull'insediamento del
caseificio di Saint-Marcel chiedendo le materie prime che venivano
lavorate, chiedendo delle garanzie, chiedendo tutta una serie di
cose, ci è stato risposto in modo un po' generico. Ripeto... uno
dice: "ma cosa c'entra con le quote latte?", è che le quote latte
sono legate alla qualità della produzione, ai mangimi che vengono
somministrati, quindi ci impegniamo a riaprire questa discussione
non tanto fra il Consiglio regionale, il Governo italiano o l'UE,
quanto una discussione interna alla nostra Regione.
Presidente
- Se non ho altri colleghi che vogliono
intervenire, dichiaro chiusa la discussione generale. Passiamo
all'esame del testo, ricordo che la III Commissione ha espresso il
suo parere favorevole all'unanimità e la II ha espresso parere
favorevole con la presentazione di un emendamento.
Pongo in votazione l'articolo 1:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 2:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 3:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 4:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 5:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 6:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 7:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 8:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 9:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 10:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 11:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 12:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 13:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 14:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 15:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 16:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 17:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 18:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 19:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 20:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 21:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 22:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 23:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 24:
Consiglieri presenti, votanti e favorevoli: 32
Il Consiglio approva all'unanimità.
Presidente
- All'articolo 25 vi è un emendamento della II
Commissione, sostituito dall'emendamento n. 1 dell'Assessore
Isabellon. L'emendamento della II Commissione, di cui do lettura
per memoria, recita:
Emendamento
L'articolo 25 è sostituito dal seguente:
"Art. 25
(Disposizioni finanziarie)
1. L'onere complessivo derivante dall'applicazione degli
articoli 4, 21 e 24 è determinato in euro 3.000 per l'anno 2007 ed
euro 5.000 a decorrere dall'anno 2008.
2. L'onere di cui al comma 1 trova copertura, ai sensi
dell'articolo 14, comma 3, della legge regionale 27 dicembre 1989,
n. 90 (Norme in materia di bilancio e di contabilità generale della
Regione Autonoma Valle d'Aosta), nello stato di previsione della
spesa del bilancio della Regione, sia per l'anno finanziario 2007 e
di quello pluriennale per il triennio 2007/2009 sia per l'anno
finanziario 2008 e di quello pluriennale per il triennio 2008/2010,
nell'obiettivo programmatico 2.2.2.05. (Zootecnia).
3. Al finanziamento dell'onere di cui al comma 1 si provvede
mediante utilizzo di pari importo delle risorse iscritte nel
medesimo obiettivo programmatico dei bilanci di cui al comma 2 al
capitolo 42790 (Spese per l'istituzione e la gestione dell'anagrafe
regionale del bestiame e delle aziende di allevamento).
4. I proventi derivanti dall'applicazione delle sanzioni
amministrative di cui agli articoli 12, comma 7, 14, commi 7, 8 e
9, 15, commi 4 e 5, 16, comma 7, 18, comma 2, 19, comma 4, 20,
comma 2, e 21, commi 4 e 5, sono introitati nello stato di
previsione delle entrate del bilancio della Regione.
5. Gli importi relativi al prelievo supplementare
eventualmente dovuto ai sensi degli articoli 12, comma 2, 14, commi
7 e 8, 16, 18, comma 2, e 21, comma 3, devono essere versati sulla
contabilità speciale intestata ad AGEA con le modalità e nei
termini stabiliti dalla normativa statale vigente.
6. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.".
Pongo adesso in votazione l'emendamento n. 1 dell'Assessore
Isabellon, di cui do lettura:
Emendamento
L'articolo 25 è così sostituito:
"Art. 25
(Disposizioni finanziarie)
1. L'onere complessivo derivante dall'applicazione degli
articoli 4, 21 e 24 è determinato in euro 5.000 a decorrere
dall'anno 2008.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2008 e di quello pluriennale per il triennio 2008/2010,
nell'obiettivo programmatico 2.2.2.05. (Zootecnia).
3. Al finanziamento dell'onere di cui al comma 1 si provvede
mediante utilizzo di pari importo delle risorse iscritte nel
medesimo obiettivo programmatico dei bilanci di cui al comma 2 al
capitolo 42790 (Spese per l'istituzione e la gestione dell'anagrafe
regionale del bestiame e delle aziende di allevamento).
4. I proventi derivanti dall'applicazione delle sanzioni
amministrative di cui agli articoli 12, comma 7, 14, commi 7, 8 e
9, 15, commi 4 e 5, 16, comma 7, 18, comma 2, 19, comma 4, 20,
comma 2, e 21, commi 4 e 5, sono introitati nello stato di
previsione delle entrate del bilancio della Regione.
5. Gli importi relativi al prelievo supplementare
eventualmente dovuto ai sensi degli articoli 12, comma 2, 14, commi
7 e 8, 16, 18, comma 2, e 21, comma 3, devono essere versati sulla
contabilità speciale intestata ad AGEA con le modalità e nei
termini stabiliti dalla normativa statale vigente.
6. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.".
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 26:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione il disegno di legge nel
suo complesso:
Consiglieri presenti, votanti e favorevoli: 32
Il Consiglio approva all'unanimità.
