Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 1502 del 5 ottobre 2005 - Resoconto
OGGETTO N. 1502/XII - Situazioni di conflittualità in seno
all'USL della Valle d'Aosta. (Interpellanza)
Interpellanza
Preso atto della lettera del 21/8/05 dei Sindacati
Confederali di categoria sulla situazione dell'USL della Valle
d'Aosta, inviata all'USL e, per conoscenza, alla Giunta e al
Consiglio;
Considerato che in tale documento vengono ribadite e meglio
precisate le considerazioni su comportamenti aziendali già a suo
tempo segnalati, in merito a questioni importanti, quali:
ricorso da parte dell'Azienda a consulenze, a contratti
atipici, a contratti di collaborazione che prescindono da ogni
valutazione e selezione sulla base del curriculum e che in diversi
casi privilegiano persone dai "cognomi noti";
progetti obiettivo stipulati disattendendo precisi accordi
sindacali;
Visto il volantino del 23 c.m. con cui le organizzazioni
sindacali proclamano lo stato di agitazione del Personale del
comparto dell'USL, e in cui sono elencati gli "almeno 10 buoni
motivi "per farlo, dalla mancata chiarezza sui fondi salariali,
alla riesumazione del "premio individuale di qualità",
dall'applicazione diversificata dell'orario di lavoro alla
discrezionalità con cui vengono decisi numero e nome dei
coordinatori,
Considerato che è importante, anche per il buon funzionamento
della Sanità valdostana, che i comportamenti dell'Azienda sanitaria
siano improntati al rispetto dei diritti dei lavoratori, alla
trasparenza nelle modalità di scelta e di nomina dei
collaboratori;
Preso atto che la situazione segnalata si protrae da parecchi
mesi, con segnali preoccupanti di peggioramento;
la sottoscritta Consigliera regionale
Interpella
L'Assessore competente per sapere:
1) quali azioni ha finora intrapreso per verificare la
veridicità delle affermazioni fatte dai sindacati (e ricordate in
premessa) e quali, a suo avviso, non vanno prese in considerazione
perché non veritiere;
2) quali decisioni ha finora preso, o intende prendere,
perché comportamenti aziendali segnalati/denunciati dai sindacati,
e che si ritengono fondati, siano modificati;
3) quale ruolo intende svolgere l'organo politico in questa
situazione di grave conflittualità che si ripercuote sulla qualità
della sanità in valle;
4) se, nell'accordo di programma che si dovrà stipulare con
l'Azienda, si intendono inserire alcune direttive di carattere
gestionale-amministrativo che possano costituire una via d'uscita
da tale conflittualità, e che diventino criterio di valutazione
dell'operato dell'Azienda.
F.to: Squarzino Secondina
Président - La parole à la Conseillère Squarzino Secondina
Squarzino (Arc-VA) - Con questa iniziativa si intende tornare su
un tema già affrontato nello scorso luglio, perché gli interessati
sono tornati più volte, con prese di posizione, su tale tema.
Recentemente abbiamo visto una lettera del 21 agosto inviata a
tutti: Direttore generale, Assessore, Presidente della Regione,
Presidente del Consiglio, Presidente della V Commissione, tutti i
componenti della Giunta, consiglieri regionali, quindi è una
lettera i cui contenuti sono resi pubblici a tutte le persone che
sono in indirizzo e in cui vengono ribadite alcune considerazioni
già da tempo segnalate dai sindacati, cioè il fatto che
nell'azienda vi sia il ricorso a contratti atipici, a consulenze e
questo ricorso risponde a logiche che non garantiscono
l'imparzialità necessaria ad una trasparente conduzione di un
servizio pubblico.
Si parla del ricorso a consulenze attraverso "co.co.co." o
"co.co.pro." - contratti di collaborazione continuativa -,
contratti che vengono stipulati senza una selezione fatta sulla
base di un curriculum, dell'esperienza professionale, delle
effettive capacità. Si sottolinea come fra i collaboratori
utilizzati ve ne siano alcuni dai cognomi noti, mentre i
collaboratori dovrebbero essere scelti mediante prove di selezione.
Si sottolinea come i progetti obiettivo siano utilizzati senza
riguardo alle modalità di accesso e di pagamento, così come erano
state indicate anche da un accordo stipulato con l'azienda. A
questo documento se n'è aggiunto un altro il 23 settembre, un
volantino con cui i sindacati proclamano lo stato di agitazione,
già preannunciato il 6 novembre all'azienda, volantino in cui
indicano dieci buoni motivi per aderire allo stato di agitazione.
Questi motivi sono ripresi quasi integralmente dallo stesso
"Travail" nell'edizione della prima quindicina di settembre
2005.
Pensiamo che il buon funzionamento della sanità valdostana sia
legato anche a un rispetto dei diritti dei lavoratori, a un clima
di collaborazione che ci sembra invece che stia degenerando in
questi ultimi mesi. Ci sembra che vi sia un peggioramento nel tipo
di azioni intraprese, nei toni che vengono utilizzati; vi sono
state prima alcune azioni come l'invio alla Corte dei Conti, la
proclamazione dello stato di agitazione, quindi ci chiediamo quale
ruolo politico può svolgere l'Assessore in questo contesto, non
tanto come mediatore "tout court", ma come colui che cerca di fare
chiarezza, di capire dove gli atteggiamenti degli uni e degli altri
possono nuocere alla sanità. Noi chiediamo se questo è il ruolo che
l'organo politico intende svolgere in questa circostanza e, dato
che le osservazioni sono rese di dominio pubblico, sarebbe anche
interessante capire se si tratta - ad avviso di chi deve fare il
mediatore politico - di affermazioni che si ritengono sbagliate,
oppure se sono veritiere, o quelle che non sono veritiere se si
possono confutare.
Riteniamo che in questa situazione probabilmente il politico può
svolgere un ruolo finalizzato a rendere più chiaro e più
trasparente il rapporto fra i vari soggetti che in questo momento
nell'azienda hanno difficoltà ad incontrarsi. Osiamo anche proporre
uno strumento: se vi fosse da parte dell'organo politico la
preoccupazione che anche gli accordi sindacali sono importanti,
l'obiettivo dell'azienda di coltivare rapporti sindacali chiari,
corretti e finalizzati a rendere più produttivo il lavoro potrebbe
essere inserito come uno degli obiettivi che la stessa Regione
chiede all'USL di perseguire nell'accordo di programma.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - È un argomento di notevole complessità e di non
facile soluzione, perché, a fronte ai documenti citati che sono
stati resi pubblici, vi sono tanti altri documenti, di parte
aziendale, che ho qui agli atti, che l'Assessorato ha indirizzato
alle parti; quindi un discorso abbastanza complesso che è così
complesso da diversi anni, come specificato in una lettera delle
associazioni sindacali, che fa riferimento all'anno 2003. Per
essere preciso leggerò quanto abbiamo preparato, anche perché qui
le parole vengono interpretate in un modo o in un altro, anche se
l'italiano ha un'obiettività. Tutte le volte che è l'Assessorato
stato coinvolto con richieste sindacali ha sempre provveduto a
chiedere spiegazioni e chiarimenti all'azienda, per cui le varie
problematiche di volta in volta evidenziate sia dalle
organizzazioni sindacali che in alcuni casi dai singoli operatori o
gruppi di operatori sono sempre state oggetto di grande attenzione.
Vorrei dire, riferendomi alla sua premessa, che ci è molto chiaro
che in un ambiente che lavora in sinergia, che collabora, si
possono trarre dei risultati per la salute dei Valdostani superiori
sicuramente, non devono essere solo 2 o 3 solisti che suonano, ma
proprio un'orchestra.
Vorrei fare però due premesse, vista la complessità
dell'argomento, per chiarire quali sono i presupposti. In una
realtà come quella valdostana, dove esiste una sola azienda, accade
spesso che vengano inviate all'Assessorato richieste che attengono
strettamente la sfera gestionale dell'azienda, alla quale val la
pena di ricordare le leggi nazionali e anche quelle regionali di
riordino della materia sanitaria che le hanno attribuito ampia
autonomia gestionale ed amministrativa. Ne consegue che il compito
dell'Assessorato - su questo vogliamo essere molto rispettosi,
anche se attenti - non è e non deve essere quello di sostituirsi
nella gestione del personale alla direzione aziendale, che risponde
invece in prima persona dell'utilizzo delle risorse e della
legittimità dell'azione amministrativa, quindi non può essere
accusato di ingerenze. Il ruolo dell'Assessorato - lo dirà in modo
molto preciso il Piano sanitario - è quello di programmare e di
verificare il raggiungimento degli obiettivi che vengono fissati
annualmente, proprio con l'accordo di programma citato, avendo
riguardo alle risorse assegnate. Ovviamente nell'ambito delle
funzioni che le sono proprie, l'Assessorato interviene a richiamare
l'azienda, se è il caso, a comportamenti consoni ad un'azione
amministrativa corretta, che si traduca in un servizio efficace ed
efficiente nell'interesse ultimo, che è poi la salute della
popolazione valdostana. Una funzione di mediatore quindi, ma un
mediatore un po' particolare, nel senso che intanto cerca di essere
molto corretto, di sentire tutte e due le parti, non di leggere le
circolari di una sola parte, anche se l'altra parte forse le ha
pubblicizzate solo attraverso i giornali e non ne ha inviata copia
ai consiglieri regionali. Un mediatore che vuole essere corretto,
che si informa su tutte le questioni o cerca di informarsi, che le
approfondisce, che le ascolta, che - come ho detto nella precedente
risposta nel mese di luglio - è rimasto stupito di quella uscita
accanita dei sindacati, di presentazione di un documento alla Corte
dei Conti, anche perché la frequentazione molto ampia che avevamo
non mi faceva pensare a una rottura di questo tipo, che poi
comunque è stata generata per un progetto obiettivo, come lo ha
chiamato lei, ma sarebbe più giusto chiamarlo retribuzione di
risultato, come si dice adesso... (dato 2 elettricisti perché non
si era trovata una sostituzione). Le retribuzioni favolose di cui
si parla nei confronti dei 2 elettricisti ammontano a 10 euro lorde
all'ora.
Faccio ancora un'altra premessa, dicendo che il mondo della
sanità è un mondo dal punto di vista contrattuale molto complesso,
non solo da noi; quindi, senza voler difendere o accusare nessuno,
bisogna evidenziare che il mondo della sanità è molto complesso e
vi sono coinvolte varie figure professionali. Basta pensare che
sono ben 22 i profili sanitari riconosciuti e solo per le aree del
personale sanitario, cioè infermieristico, tecnico e della
riabilitazione; quindi solo in questo ambito abbiamo 22 profili
sanitari, senza contare poi tutte le specializzazioni mediche,
chimici, biologici, psicologi, veterinari, personale tecnico...
ovviamente quindi i percorsi formativi, l'accesso alla professione,
lo sviluppo della carriera, le competenze, sono molto diversi,
pertanto diverse sono le richieste e le aspettative del personale
che si inserisce in un'organizzazione complessa come quella
sanitaria, in cui forse ognuno pensa di essere determinante per il
funzionamento, mentre non ci si rende conto a sufficienza che il
funzionamento dipende proprio da una sinergia. Tutto ciò per
evidenziare che alle volte le richieste degli uni possono essere
gradite o meno ad altri e viceversa. È necessario pertanto superare
alcune metodologie, che sembrano essere più legate ad interessi di
pochi, piuttosto che rispondere a un interesse comune più
vasto.
Si è visto in queste lettere, in cui si attacca
l'Amministrazione per i cosiddetti "progetti obiettivo". Il
comparto recrimina che questi progetti obiettivo venivano assegnati
solo a personale medico e viceversa. Chiaramente bisogna trovare
dei metodi per imporre e tirare avanti un discorso in modo
corretto, in questo senso l'Assessorato in questo mese si è fatto
promotore di diverse sollecitazioni in tal senso nei confronti
dell'azienda e più volte sono state sentite direttamente le parti
coinvolte. Al riguardo si sottolinea che nel mese di luglio ho
avuto un incontro con tutta la direzione aziendale, successivamente
un incontro con tutti i rappresentanti sindacali confederali,
infine, in data 1° agosto, un lungo incontro con tutte le parti, in
cui è stato chiarito il ruolo dell'Amministrazione regionale quanto
finanziatore e organizzatore di certi flussi economici. Alcune
organizzazioni sindacali inoltre hanno sollecitato organismi
diversi dall'Assessorato: Corte dei Conti, Procura della
Repubblica, che nell'ambito delle loro competenze avranno modo di
chiedere chiarimenti e di esprimersi al riguardo. Quindi direi:
visto che sono stati tirati in ballo questi organismi superiori, in
merito ai contratti, all'ipotesi di aver sperperato denaro
pubblico, bisogna aspettare che questi organi si pronuncino o
facciano rilevare se veramente queste anomalie ci sono state oppure
no. Ovviamente l'Assessorato ha già chiesto dei chiarimenti e delle
risposte alla direzione aziendale al riguardo delle problematiche
sul tappeto, ivi comprese quelle contenute nell'interpellanza e la
stessa azienda in data 23 agosto ha confermato all'Assessorato
quanto già comunicato in precedenza in una lettera pubblica, che
era apparsa anche sui giornali, in data 20 luglio. L'azienda ha poi
presentato la necessità dietro una nostra impellente sollecitazione
di rivedere al più presto tutta la materia, con l'obiettivo di
definire ancora più chiaramente i rispettivi ruoli e ambiti di
intervento. Sono comunque state esaminate le nuove strutture
semplici che l'azienda aveva promosso e a questo riguardo
l'Amministrazione regionale è intervenuta, chiedendo degli
ulteriori approfondimenti, per cui per ora queste strutture
semplici, che erano state contestate da una sola sigla sindacale,
non sono ancora operative. In data 21 settembre l'azienda ha
inviato una nota alle organizzazioni sindacali che rappresenta
senza ombra di dubbio, la volontà della stessa di riallacciare quei
rapporti sindacali che negli ultimi mesi sono stati conflittuali.
La volontà quindi dell'azienda è stata chiaramente espressa; si
vedrà se analoga volontà di riapertura del dialogo verrà accolta
dalle organizzazioni. Nella nota che ho citato infatti, l'azienda
dice:
"la nota di cui sopra, motivava lo stato di agitazione con
riferimento ai fondi contrattuali, al fondo di perequazione sulla
libera professione intramoenia e al mancato rispetto delle
prestazioni aggiuntive in occasione dell'approvazione di progetti
obiettivo. L'azienda ha convocato per il 21 settembre con un ordine
del giorno, che comprendeva tutti questi punti, le
associazioni"
.
Le associazioni, purtroppo, hanno pensato di rispondere che non
si sarebbero presentate alla riunione, allora questa prima riunione
del 21 settembre, che avrebbe dovuto chiarire diversi percorsi, non
ha avuto esito perché le associazioni sindacali non si sono
presentate. Si vuole ancora evidenziare che questa Regione non ha
mai lesinato risorse a favore della sanità e men che meno a favore
del personale e l'intenzione è quella di continuare su questa
linea, seppure nei limiti che le future norme finanziarie dovessero
imporre, consci che gli investimenti in questo settore hanno una
ricaduta positiva sull'intera popolazione, su un argomento così
delicato che tocca tutti da vicino come quello della salute. In
particolare i fondi di retribuzione di risultato sono sempre stati
versati in tutta la loro completezza dall'Amministrazione
regionale, inoltre dal 1997 in poi l'Amministrazione regionale ha
versato all'USL quel fondo vincolato che si chiama "risorse
aggiuntive al personale dipendente", meglio conosciuto come "ex
accordo Braghetto". Contributi che non sono versati non da tutte le
regioni, quindi questa sensibilità alle istanze del personale ha
avuto nel tempo, e continuerà ad averlo finché possibile, una
particolare disponibilità delle casse regionali che versano
all'azienda per questi fondi integrativi più di quanto versano le
altre regioni. Ciò non toglie che, come già avviene tutti gli anni,
unitamente alle risorse verranno definiti gli obiettivi che
l'azienda deve raggiungere; tra questi obiettivi vi sarà
sicuramente l'utilizzo ottimale delle risorse. Come è risaputo, la
retribuzione di risultato infatti deve essere indirizzata verso
prestazioni che non si danno nel normale orario di lavoro, ma volta
a migliorare ancora l'assistenza sanitaria, come progetti obiettivo
per abbattere le liste di attesa, eccetera.
L'Amministrazione regionale quindi cercherà, attraverso gli
strumenti ritenuti di volta in volta idonei, di perseguire il
miglioramento delle relazioni che dovranno essere orientate a
livello aziendale alla chiarezza e alla trasparenza. Analoga
chiarezza e trasparenza però dovrà essere assicurata da tutte le
parti sociali, con la consapevolezza di costruire e di non
distruggere. Se chi chiede il dialogo, e dice di non avere il
dialogo dall'azienda poi non si presenta agli incontri che
l'azienda promuove, è chiaro che il dialogo non può andare avanti.
Abbiamo insistito con l'azienda perché si perseguisse ulteriormente
questa strada e l'azienda ha provveduto a trasmettere in data 29
settembre una relazione aggiornata, in merito ai rapporti
sindacali, dalla quale oltre ad evincersi il confronto continuo,
cioè una relazione di tutti gli incontri fatti dai gruppi di lavoro
con le parti sindacali, si prende atto che per il 25 ottobre è
stato fissato un nuovo incontro a cui sono state invitate le parti
sindacali proprio sui temi che venivano contestati alla parte
aziendale. Il politico infine cerca con tutte le forze di rendere
più corretto e chiaro un rapporto che è difficile da tempo; un
rapporto che ha delle difficoltà di tipo relazionale fra chi
conduce queste vertenze. Non possiamo costringere ad andare
d'accordo, però cerchiamo con tutte le nostre forze di farlo, di
vedere che la programmazione impostata venga fatta in modo corretto
e poi il nostro compito sarà di trarre le conclusioni.
Président - La parole à la Conseillère Squarzino Secondina.
Squarzino (Arc-VA) - Vorrei ringraziare l'Assessore per tutte le
informazioni che ha dato. Condivido il fatto che si tratta di un
discorso complesso, che comporta tutta una serie di "addentellati",
di problemi che si sono anche negli anni un po' "incancreniti".
L'Assessore ha affermato con forza la volontà di svolgere un ruolo
politico innanzitutto nella programmazione, ma anche un ruolo di
mediatore per migliorare i rapporti. Ne prendiamo atto, prendiamo
atto che la cosa non è semplice, prendiamo atto che l'Assessore,
proprio perché ha come interlocutore principale l'azienda, forse è
più in sintonia con l'ottica aziendale, perché l'azienda ha detto
che ha dato dei chiarimenti richiesti nella lettera del 20 luglio,
probabilmente non erano chiarimenti così soddisfacenti se a
settembre di nuovo sono state riprese le stesse questioni, perché
ad alcune questioni non è stata data una risposta, è questo il
fatto. Capisco che non deve essere l'Assessore a dare una risposta
ad alcune questioni...
(interruzione dell'Assessore Fosson, fuori microfono)
... se da parte dei sindacati - di tutte le sigle sindacali
confederali, SAVT compreso - vi è una presa di posizione, vi è una
richiesta di informazione, vi è una sottolineatura di problemi che
non vanno bene, credo che il problema esista. Lei ha sottolineato
giustamente che all'interno di questa struttura così complessa vi
sono attese diverse da parte del medico e da parte del comparto;
faccio notare che il comparto sono 1.600 persone, quindi non sono
poche decine di persone che hanno alcune attese che non vengono
soddisfatte, ma sono 1.600 persone che hanno un'importanza
fondamentale perché funzioni l'organizzazione sanitaria che sta a
cuore a tutti. È chiaro che bisogna preoccuparsi perché, sì, vanno
definite delle risorse per i fondi integrativi, ma quello che manca
a nostro avviso e che emerge con forza è l'assenza di regole chiare
e certe non solo nei rapporti, ma nelle decisioni che l'azienda
prende. È questa la richiesta dei sindacati che mi sento di fare
propria, cioè si sottolinea che non vi sono chiarezze per quanto
riguarda tutta una serie di atteggiamenti aziendali; una serie di
persone vengono assunte come consulenti, come "co.co.co", ma senza
che vi sia una selezione sulla base di valutazioni delle
professionalità. Siamo di fronte alla più ampia discrezionalità.
Credo che su questo aspetto vada fatta chiarezza: non si può
accettare che vi sia una serie di decisioni che non vengono
motivate. Quanto noi chiediamo alla giunta regionale, e cioè
l'indicazione delle motivazioni in base alle quali vengono prese
decisioni di spese, credo vada chiesto anche a chi è a capo di
un'organizzazione complessa come l'Azienda sanitaria. Ora in decine
e centinaia di delibere si decide senza dare le motivazioni che
consentano di capire le ragioni delle scelte fatte. È chiaro che
qui siamo di fronte all'uso del denaro pubblico, quindi è chiaro
che a chi ha in mano la gestione amministrativa - lei ha detto
giustamente che è l'USL che ha ampia autonomia nella gestione
amministrativa - dei soldi pubblici andrebbe chiesto di essere
trasparente nelle decisioni che prende giorno per giorno. Sono
problemi che si stanno incancrenendo per cui occorre fare
chiarezza. Prendiamo atto delle sue affermazioni che vi è la
volontà da parte di tutti di trovare delle soluzioni, vediamo dopo
questo famoso 25 ottobre se si trovano delle vie di uscita, che non
siano solo una "pacca sulla spalla", oppure un "vedremo", ma che si
traduca in scelte procedurali e in decisioni precise.
Un punto su cui avrei voluto una risposta precisa, affermativa o
negativa, è la quarta domanda. Prendo atto che non ha risposto in
modo preciso alle domande che ho posto, ha spiegato perché non ha
voluto entrare nel merito di questioni sindacali e contrattuali e
ne prendiamo atto. Ma a me interessava da un punto di vista
politico in prospettiva il punto n. 4, cioè se vi è la volontà da
parte dell'organo politico, l'Assessore e Giunta, di inserire
nell'accordo di programma che si dovrà stipulare con l'azienda
alcune direttive di carattere gestionale e amministrativo, che
possono costituire una via di uscita da tale conflittualità e se
queste direttive possono diventare criterio di valutazione
dell'operato dell'azienda. Su questo tema avrei preferito una
parola più chiara dall'Assessore, ma forse verrà in un secondo
momento, quando si formuleranno le proposte di accordo; se invece
non ci sono, torneremo sull'argomento e capiremo che la volontà
politica espressa oggi non si è realizzata.
Président - Avec ce point nous pouvons terminer nos travaux pour
aujourd'hui.
Je remercie tous les conseillers pour leur présence ce matin, le
Conseil est convoqué pour demain matin à 9 heures.
La séance est levée.
---
La séance se termine à 19 heures 56.
