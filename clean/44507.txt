Classificazione
AMMINISTRAZIONE REGIONALE
EDILIZIA
Centri storici



Oggetto del Consiglio n. 1491 del 11 maggio 2022 - Resoconto
OGGETTO N. 1491/XVI - Interpellanza: "Motivi alla base della
revoca delle deliberazioni della Giunta regionale inerenti al
progetto pilota per la rigenerazione culturale, sociale ed
economica dei borghi".
Bertin (Presidente)
- Punto n. 25. Per l'illustrazione,
il consigliere Lavy ne ha facoltà.
Lavy (LEGA VDA) -
Credo che ieri in tanti abbiano tirato
un sospiro di sollievo. Questa interpellanza era prevista bene o
male un mese fa però è capitata "a puntino" proprio perché ieri,
con la sentenza del Tar che ha negato il ricorso del Comune di
Bard, si spera che finalmente si sia messa una pietra sopra
riguardo a questo film dell'orrore che era il cosiddetto "Bando
borghi", "La gestione del Bando borghi", proprio perché se fosse
successo ciò che non si augurava, probabilmente si sarebbero persi
20 milioni e la figura di palta a livello nazionale sarebbe stata
clamorosa.
Ci auguriamo che con quest'atto del Tar si metta la parola
"Fine" a questo percorso che è stato abbastanza impervio.
Si spera che adesso, per quanto riguarda il Comune di Arvier,
tutta la progettazione vada avanti, però un minimo di riflessione
su ciò che è successo deve essere fatto perché il senso
dell'interpellanza che era stata presentata un mese fa era proprio
quello di analizzare il fatto di come si sia arrivati a questo
genere di azione per cui ci sia stato ricorso e avanti così; avevo
già sollevato in un'interpellanza di qualche mese fa alcune lacune,
o "malagestione" forse, di questo dossier riguardo alla scelta di
un nucleo valutativo, riguardo alla componente presente in maniera
maggioritaria del nucleo valutativo e poi la conseguente scelta
politica tramite cui la Giunta ha deciso di scegliere il Comune di
Arvier per candidarlo a progetto da scegliere e incardinare nel
Bando Borghi.
Questo, ovviamente, però, come si è visto, ha portato a delle
ripercussioni abbastanza pericolose a livello di vari Comuni,
gelosie, semplicemente, che hanno minato sicuramente anche una
sorta di coesione fra comuni e fra le amministrazioni stesse però,
ripeto, finalmente sembra che si sia giunti al termine, però alcune
domande ovviamente devono essere poste.
In quest'interpellanza ci sono tre quesiti: le risposte ai
quesiti della prima domanda che erano essenzialmente "Quali erano i
motivi alla base della revoca della deliberazione della Giunta 32,
184 e 244", in parte lei, Assessore, ha già risposto all'ultima
interpellanza che aveva fatto, mi sembra, la collega Guichardaz,
però bisogna capire anche un poco, a questo punto, cosa sia servita
l'istituzione di questo nucleo di valutazione se alla fine c'è
stata una scelta prettamente "quasi" politica nella scelta del
progetto del Comune di Arvier, per quanto riguarda la candidatura,
il progetto nella linea del Bando Borghi.
Poi domanda finale ovviamente che era già stata fatta quando era
uscito il fatto che fosse stato il Comune di Fontainemore ad aver
vinto: chiedo come intenda in qualche maniera l'Amministrazione
regionale supportare il Comune di Arvier nella realizzazione di
questo progetto, perché, comunque, si parla di una gestione di
fondi di circa 20 milioni, quindi ovviamente per un Comune, se
lasciato da solo, ci possono essere delle problematiche abbastanza
importanti.
Quindi chiedo queste informazioni, sapendo benissimo che -
ripeto, speriamo che tutta la questione sia ormai terminata - le
responsabilità non sono solamente di lei, Assessore, perché credo
sia stato lasciato assolutamente da solo nella gestione di questo
dossier, credo che su di un tema così importante - e su di una
caratteristica così importante in quanto anche proprio finanziario,
20 milioni - sia stato credo un errore.
Presidente -
Per la risposta, l'assessore Jean-Pierre
Guichardaz.
Guichardaz J. (FP-PD) -
Grazie davvero, collega Lavy, di
quest'interpellanza che mi permette di aggiornare un po' la
situazione, lei ha già anticipato.
Le dico solo, a onor del vero, malgrado la crisi, tutto
l'ambaradan che sta succedendo, non mi è mai capitato di sentirmi
da solo rispetto al Bando Borghi, anzi, il tema è stato spessissimo
dibattuto in Giunta, c'è stato un grandissimo impegno da parte
delle strutture dirigenziali, dell'Avvocatura, del Segretario
generale, di tutti davvero.
Il tema di questo bando non credo sia mai stato vissuto da parte
dei miei colleghi... ma credo neanche da parte dell'opposizione,
almeno io ho visto delle reazioni molto composte, probabilmente si
sarebbe potuto utilizzare anche diversamente questa tematica, ho
visto come è stata affrontata anche in altre Regioni perché la
posta in gioco è grande e tenete conto che parliamo di 20 milioni,
ciascuna Regione aveva quella dotazione finanziaria., quindi tanto
la Lombardia con 10 milioni di abitanti quanto la Valle d'Aosta con
125 mila abitanti, per il Molise sapete che c'è stato ricorso al
Tar che ha sovvertito la decisione.
Insomma, questa "roba" devo dire che è partita male, secondo me,
secondo il mio modesto parere, l'ho già detto la volta scorsa, in
alcuni casi è finita male, è finita peggio in altri casi...
speriamo la nostra sia terminata, perché effettivamente il rischio
era proprio di perdere 20 milioni di euro e che questo denaro
venisse poi redistribuito, almeno secondo i criteri del Ministero,
venisse ridistribuito sull'area geografica di riferimento. Magari
qualcuno ci avrebbe guadagnato qualche milione in più ma alla fine,
sarebbe stata davvero una iattura per la nostra regione.
Io spero che non si usino queste situazioni che possono
condizionare anche molto positivamente i destini di alcune comunità
per ridurle poi a polemiche politiche, per questo vi devo
ringraziare anche per l'approccio perché non è mai stato, tranne
alcuni casi, particolarmente polemico.
Rispetto alle sue questioni, "Quali siano stati i motivi alla
base della revoca delle deliberazioni della Giunta regionale
31/2022, 184 e 244", aggiungo qualche informazione rispetto a ciò
che è già stato detto rispondendo ad altre interpellanze.
La motivazione alla base della revoca delle deliberazioni citate
risiede in fatti e circostanze sopravvenute a seguito
dell'individuazione del progetto pilota da trasmettere al Ministero
della cultura. In particolare sono emerse delle irregolarità
amministrative in relazione ai previsti successivi controlli da
parte statale al principio di sana gestione finanziaria da
garantire per l'intero processo di gestione dell'intervento,
prevenzione dei conflitti d'interesse, frodi, corruzione eccetera,
che avrebbero fatto rischiare di veder revocato in un secondo
momento, nel caso del borgo selezionato, l'intero importo oggetto
del finanziamento.
In più sono emerse delle irregolarità amministrative anche nel
caso di altri due Comuni, come avevo già avuto modo di spiegare la
volta scorsa.
Il Comune di Bard aveva presentato un ricorso al Tar che sarebbe
stato idoneo, se accolto, a travolgere l'intera procedura il cui
esito non prevedibile avrebbe comportato, se fosse stato accolto
nella giornata di ieri o l'altro ieri, in ogni caso una dilatazione
dei tempi incompatibile con le scadenze imposte dal Ministero, in
particolare con la previsione della concessione del finanziamento
mediante decreto da approvarsi entro maggio 2022, e ciò di fatto
avrebbe impedito l'accesso ai fondi previsti dall'iniziativa.
Io quando critico questo bando, critico in genere tutta la
dinamica del PNRR perché i tempi sono strettissimi: bisogna fare
tutto di corsa e, spesso volentieri, bisogna inventarsi le
procedure perché oltre a essere tempi brevissimi, si delega la
Regione - o gli Enti locali o chi usufruirà di questo denaro - poi
di inventarsi una procedura, una modalità di selezione, in questo
caso l'avete potuto osservare.
A fronte di tali fatti e circostanze, il Governo regionale ha
ritenuto prevalente l'interesse pubblico al mantenimento dei fondi
stanziati per la Regione a valere sul PNRR e ha deciso di procedere
in autotutela, ai sensi e per gli effetti dell'articolo 21
quinquies della legge 7 agosto 1990 n. 241, alla revoca delle
deliberazioni 32, 184 e 244 che lei ha citato.
La decisione ha anche tenuto in debita considerazione che le
linee guida del Ministero prevedevano come data ultima di
trasmissione dei progetti il 15 marzo 2022 e pertanto non risultava
possibile aprire una nuova scadenza di presentazione dei
progetti.
Le medesime linee guida prevedevano anche che i progetti pilota
fossero individuati dalle Regioni e Province autonome, d'intesa con
i Comuni, attraverso loro delibere di Giunta su proposta degli
Assessorati alla cultura e che le Regioni presentassero al
Ministero della cultura la proposta, come definita d'intesa con il
Comune, del progetto di rigenerazione sociale ed economica di un
borgo storico.
"...L'attuazione del principio di tendenziale prevalenza" -
questo è l'ultimo punto - "della procedura selettiva rispetto alla
diretta individuazione da parte della Regione non possa operare in
modo assoluto e indiscriminato ma in coerenza" - questo diceva
proprio - "con i principi di buon andamento, efficienza ed
economicità dell'azione amministrativa".
Non è che fosse un bando dove ci si poteva inventare tutto, ma
comunque i canoni della buona Amministrazione, dell'efficienza,
della coerenza eccetera dovevano comunque essere rispettati, ed è
anche il motivo per cui poi alla fine ci sono stati dei
correttivi.
Lei mi chiede a cosa sia servita l'istituzione del nucleo di
valutazione in base alla delibera di Giunta regionale 184/2022. Il
nucleo di valutazione è stato istituito nell'ambito di una
procedura all'interno della quale era prevista la sua definizione e
composizione - come ho già avuto modo di dire - al fine della
disamina e valutazione dei progetti che sarebbero stati presentati
dai Comuni e dall'individuazione del progetto esemplare valdostano
da presentare al Ministero della cultura.
La sua revoca è motivata da quanto riportato prima e non nel
merito del lavoro svolto che, in ragione delle professionalità
coinvolte e delle analisi effettuate, è stato di indiscutibile
pregio.
Lo scorso 3 maggio è avvenuto l'incontro, non so se l'ha saputo,
tra il Comitato tecnico al quale hanno partecipato la Regione -
c'ero anch'io, tra l'altro - e il Comune di Arvier.
I componenti del Comitato hanno apprezzato il progetto
presentato, riconoscendo la sua aderenza alle linee d'indirizzo
elaborate dal Ministero. La valutazione espressa dal Comitato - le
mi chiedeva a cosa è servito il nucleo - è molto simile a quella
espressa dal nucleo di valutazione regionale, che questa
valutazione ha portato la richiesta di alcune piccole integrazioni
e approfondimenti che dovranno essere resi entro il 18 maggio.
Il Comitato ministeriale è andato perfettamente in linea
rispetto ai criteri di valutazione e ha apprezzato molto il
progetto.
La sentenza del Tar della Valle d'Aosta del 10 maggio, che lei
ha citato, che ha dichiarato inammissibile il ricorso del Comune di
Bard, consente adesso di affrontare con serenità gli ulteriori
passi finalizzati all'ammissione del progetto di finanziamento da
parte del Ministero della cultura entro proprio la fine del mese di
maggio.
La domanda 3, "Come si intenda supportare il Comune di Arvier
durante la fase di realizzazione del progetto": il progetto del
Comune di Arvier rappresenta il progetto pilota per la Valle
d'Aosta nell'ambito dell'investimento PNRR dedicato alla
rigenerazione culturale, sociale ed economica dei borghi e in
quanto tale vede il raccordo necessario tra Comune, Regione e
Ministero.
A tal fine in una riunione plenaria, tenutasi il 14 aprile, era
stato presentato il Comitato tecnico ministeriale a cui spettava
l'esame dei progetti ed era stato illustrato il prosieguo del
confronto, improntata la massima collaborazione con le Regioni e i
Comuni, avendo come obiettivo il raggiungimento della finalità
dell'intervento.
L'incontro di merito per la Valle d'Aosta, come le ho detto
prima, è avvenuto lo scorso 3 maggio e si sta procedendo per
formulare le integrazioni richieste.
Più in generale si fa presente che è in corso l'attivazione
delle assistenze tecniche che il MEF e la Cassa Depositi e Prestiti
hanno proposto alle Regioni in modo diversificato a seconda delle
misure.
I contatti e le iniziative tra strutture regionali e
ministeriali saranno messe a frutto anche per la realizzazione del
progetto di Arvier. Come ho detto prima, i nostri uffici sono
assolutamente disponibili, già hanno effettuato delle riunioni e
degli incontri, per supportare in questa sfida, perché è una grossa
sfida, il Comune di Arvier, in questo caso, per la realizzazione
piena del suo progetto.
Presidente -
Per la replica, il consigliere Lavy.
Lavy (LEGA VDA) -
Speriamo che questa sfida venga vinta,
per quanto riguarda la questione prettamente degli attacchi
politici che potevano essere fatti, sono d'accordo, credo che alla
fine su un tema così importante che vede in ballo così tanti
milioni di euro, alla fine il buon senso debba essere alla base di
qualsiasi tipo di ragionamento, anche nell'ottica di
opposizione-maggioranza-opposizione. Quindi credo che da questo
lato qui il senso di responsabilità abbia comunque portato a fare
in modo che non ci sia mai stato un attacco personale, anche perché
non avrebbe avuto minimamente senso, ma magari solamente una sorta
anche di fattore propositivo in un'ottica di futuri progetti del
PNRR che verranno sicuramente portati avanti.
L'unica cosa che noto, che mi ha un po' stupito del suo
intervento, è che l'unica notizia è che proprio nella gestione di
questo bando lei ha detto che è stata più che altro collegiale, di
Giunta, non solamente in capo a lei, quindi sono contento di sapere
che tutti condividevano l'impostazione di avere un nucleo
valutativo e così via, perché da ciò che sapevo non era così, però,
per carità, mi fa piacere che venga detto così e quindi che tutte
le responsabilità vengano suddivise nei vari Assessorati e anche
nella Presidenza.
Mi auguro veramente che non si debba più tornare su questo tema,
sappiamo benissimo tutti della complessità di gestione di questi 20
milioni da parte di un Comune, quindi bene se c'è già stato un
interfacciarsi fra le strutture della Regione e il Comune di
Arvier, proprio perché è un'occasione che - al di là alla fine di
chi ha vinto o meno - deve essere sfruttata e non può essere
sprecata, proprio perché è un'occasione che potrebbe cambiare -
sicuramente - il volto di almeno una parte della Valle d'Aosta.
