Classificazione
FORESTE E TERRITORI MONTANI
Corpo forestale valdostano e relative strutture


Resoconto integrale del dibattito dell'aula
Oggetto del Consiglio n. 2217 del 3 ottobre 2001 - Resoconto
OGGETTO N. 2217/XI Applicazione della legge regionale n.
64/94 da parte del Corpo Forestale Valdostano.
(Interpellanza)
Interpellanza Constatato che con propria lettera prot. n.
24938/RN il Direttore del Corpo Forestale Valdostano ha comunicato
alle Stazioni forestali "che il prelievo di un capo di camoscio,
capriolo o cervo non contemplato nelle tolleranze previste del
calendario stesso (?), comporta il solo ritiro del capo abbattuto
(?) senza dare luogo alla sanzione pecuniaria prevista
dall'articolo 46, comma 2° della legge regionale n. 64/94";
Rilevato che la sanzione del "ritiro" del capo abbattuto non
compare in nessuna previsione normativa ed appare pertanto non
conforme alla legge;
Osservato che la legge prevederebbe invece l'inflizione della
pena di cui al già richiamato 2° comma dell'articolo 46 della legge
regionale n. 64/94 (sanzione pecuniaria da £ 100.000 a £
600.000);
il sottoscritto Consigliere regionale
Interpella
l’Assessore competente per sapere:
1) quali sono le ragioni che hanno suggerito di invitare le
Stazioni forestali a non applicare la legge, ma a comminare una
"sanzione" impropria, stabilita da una semplice circolare;
2) se intende intervenire per porre rimedio ad un atto che
appare illegittimo, di problematica applicazione per gli agenti del
Corpo forestale, comunque non conforme alle leggi che la Regione si
è data in materia.
F.to: Curtaz
PresidenteLa parola al Consigliere Curtaz.
Curtaz (PVA-cU)
Mi si consenta di esordire con una
battuta: quando si prende in mano un libro elementare in tema di
diritto, in genere il primo capitolo è dedicato alle fonti del
diritto. Allora si legge - semplifico - che le fonti del diritto
sono la Costituzione e le leggi costituzionali, la legge, il
regolamento, gli usi e consuetudini. Oggi apprendiamo che fra le
fonti del diritto, se non ho capito male, ci sono anche le lettere
del Direttore del Corpo forestale valdostano, perché? Perché il
direttore ha comunicato alle stazioni forestali, in riferimento a
problematiche relative alla caccia, che il prelievo di un capo di
camoscio, capriolo o cervo non contemplato nelle tolleranze
previste del calendario stesso comporta il solo ritiro del capo
abbattuto senza dare luogo alla sanzione pecuniaria prevista
dall'articolo 46, comma 2, della legge regionale n. 64/94.
Per quanto mi sia sforzato non ho trovato in nessuna legge
questa sanzione del ritiro del capo, non mi risulta che ci sia
alcuna normativa regionale o nazionale che infligga questa sanzione
impropria e non mi risulta neanche che un responsabile del Corpo
forestale possa indicare ai suoi subordinati di non applicare
un’altra legge, che invece mi pare sia vigente, che
è la legge regionale in materia di caccia.
Quindi volevo chiedere dei chiarimenti
all’Assessore competente su questo punto:
"quali
sono le ragioni che hanno suggerito di invitare le stazioni
forestali a non applicare la legge, ma a comminare una "sanzione"
impropria, stabilita da una lettera"
e
"se intende
intervenire per porre rimedio ad un atto che?"
quanto meno a
giudizio del sottoscritto
"? pare illegittimo, di problematica
applicazione per gli agenti del Corpo forestale?"
poi spiego il
perché
"? e comunque non conforme alle leggi che la Regione si è
data in materia"
. Di problematica applicazione, dicevo, non di
per sé, ma perché dei subordinati possono trovarsi nell'antipatica
situazione di disobbedire alla legge o di disobbedire a un ordine
del proprio superiore perché le due cose sono in contrasto. Volevo
capire qual era l’opinione
dell’Assessore al riguardo.
Presidente
La parola all’Assessore
all’agricoltura e risorse naturali, Perrin.
Perrin (UV)
Nelle premesse il Consigliere Curtaz cita solo
una parte della circolare che è stata inviata alle stazioni
forestali, infatti dalla lettura integrale della circolare appare
chiaro che il direttore non ha invitato le stazioni forestali a non
applicare la legge, ma al contrario ha dato disposizioni sulla
corretta applicazione delle norme che riguardano la stagione di
caccia 2001-2002 perché è di questo che si tratta. Nella nota il
Direttore del Corpo forestale dice:
"A parziale modifica e
integrazione di circolari inviate in precedenza, si comunica che il
calendario per la stagione venatoria 2001-2002 prevede che il
prelievo di un capo di camoscio, capriolo o cervo non contemplato
nelle tolleranze previste del calendario stesso, nel rispetto
ovviamente dei tempi e dei luoghi consentiti, comporta il solo
ritiro del capo abbattuto e costituisce nota di demerito per la
redazione della graduatoria di assegnazione del capo per la
stagione venatoria 2002-2003"
.
Queste non sono altro che le disposizioni contenute nel
calendario venatorio per la stagione 2001-2002 approvate dalla
Giunta dopo aver acquisito i pareri favorevoli del comitato, della
consulta e quant’altro. Queste disposizioni derivano
dall’applicazione anche in Valle
d’Aosta delle modalità della caccia di selezione, o
più correttamente chiamata caccia programmata, come già avviene da
anni in tutto l’arco alpino dalla Francia
all’Alto Adige. In applicazione del Piano regionale
faunistico venatorio il prelievo degli ungulati per questa stagione
di caccia presenta infatti diverse e sostanziali novità rispetto a
quanto avveniva tradizionalmente in Valle
d’Aosta.
Una delle più importanti è l’organizzazione del
prelievo secondo la cosiddetta "regola dei quattro quarti" che
implica l'individuazione e il riconoscimento da parte dei
cacciatori di ben cinque classi di età. Ora
l’applicazione di questa regola può comportare delle
oggettive difficoltà di riconoscimento di alcune classi di età,
difficoltà ben note al personale e al Corpo forestale visto che
ogni anno in primavera coordinano la realizzazione dei censimenti
degli ungulati. La scelta di proporre un piano di prelievo così
dettagliato è stata determinata infatti proprio da questi dati
censuari, dai quali emerge un costante aumento delle densità
faunistiche spesso accompagnato da uno squilibrio nella struttura
delle popolazioni.
Quindi con questi prelievi dettagliati si intende correggere una
situazione demografica parzialmente destrutturata oltre che la
distribuzione geografica degli ungulati sul territorio valdostano.
Quindi in presenza di piani di prelievo venatori differenziati e
selettivi, com’è il caso di
quest’anno, gli errori di tiro non comportano
sanzioni penali o amministrative pecuniarie, peraltro non previste
né dalla normativa nazionale né da quelle regionali per questo
specifico esercizio di caccia.
L’unica conseguenza per il cacciatore deriva
dall’applicazione di norme interne di demerito per
l’assegnazione di capi da prelevare per la stagione
di caccia successiva. Sono comunque cosciente che un'impostazione
di questo tipo richiede ai cacciatori un impegno supplementare sul
campo, ma sono anche convinto che questa scelta porterà in tempi
brevi ad un aumento del tasso netto di incremento annuo della
specie e soprattutto della qualità individuale dei capi.
Sicuramente la gestione faunistica e il tipo di caccia
tradizionalmente attuati in Valle d’Aosta vengono in
questo modo completamente rivoluzionati, credo però che tutti, sia
i cacciatori che gli agenti venatori che gli ambientalisti, debbano
essere disponibili ad un nuovo atteggiamento concretamente
improntato a collaborazione e dialogo perché sono chiamati ad
operare insieme alla gestione faunistica venatoria. Riassumendo, la
circolare in questione è riferita a questo tipo specifico di
prelievo dettato dal calendario venatorio 2001-2002 e nello
specifico per il prelievo selettivo dei capi.
Presidente
La parola al Consigliere Curtaz.
Curtaz (PVA-cU)
Prendo atto della risposta
dell’Assessore, però mi consenta di dire che lei ha
un po' eluso il problema perché io non contesto della bontà o meno
del provvedimento, cioè non faccio un discorso di merito; lei mi ha
fatto tutta una serie di osservazioni che posso condividere o meno,
ma non è questo il punto. Diciamo che il mio campo di azione è
molto più limitato. Io faccio riferimento a un episodio che di per
sé potrebbe essere anche significativo o meno, poco importa, però
mi chiedo, e rispondo negativamente, se un dirigente regionale
possa attraverso una circolare derogare a una legge regionale. Io
mi rispondo di no?
(interruzione dell’Assessore Perrin, fuori
microfono)
? mi lasci finire il ragionamento. Lei ha giustificato questa
deroga con il fatto che questo caso non sarebbe previsto dalla
legge regionale e questo è vero, ma non è vera la conseguenza in
quanto c’è una norma regionale, una "norma in
bianco", che prevede che per tutti i casi non previsti
dettagliatamente dalla legge ci sia una sanzione amministrativa.
Quindi quella va applicata e gliela leggo, è
l’articolo 46, 2° comma della legge regionale del
1994 che dice:
"Per le violazioni della presente legge non
espressamente sanzionate?"
è il nostro caso
"? si applica la
sanzione amministrativa da lire 100.000 a lire 600.000?"
(nuova interruzione dell’Assessore Perrin,
fuori microfono)
? ma quella applicata non è una sanzione, mi permetta, la
sanzione del ritiro del capo abbattuto non esiste sulla legge,
allora se volessimo essere corretti dal punto di vista giuridico,
dovremmo modificare la legge dicendo che, per quanto riguarda quel
tipo di infrazione, la sanzione è esclusivamente il ritiro del
capo. Poi se viene proposta una normativa di questo tipo previo
approfondimento, posso essere anche d’accordo ma,
fintanto che la normativa è invariata, ritengo che sia illegittimo
che un dirigente regionale invii ai suoi subordinati una circolare
in cui chiede di non applicare la legge, ma di applicare una
sanzione che la legge non prevede perché la stessa legge prevede
già il caso di applicazione di sanzioni per i casi non
espressamente indicati. Quindi il mio consiglio è quello di
modificare la legge in modo che anche gli operatori del settore
possano tranquillamente agire perché potrebbero essere un domani
accusati - mi auguro di no - di omissione di atti
d’ufficio o qualcosa del genere, dovendo non
applicare una normativa che c’è, per applicare una
circolare che dice cose diverse.
Credo che la soluzione sia una modifica della legge e mi sembra
che su questo potremmo essere anche d’accordo.
Ho voluto segnalare questo problema non perché il fatto in sé
sia particolarmente inquietante, ma perché ritengo non corretto che
le norme di legge vengano eluse attraverso circolari
dirigenziali.
