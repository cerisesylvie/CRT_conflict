Classificazione
AMMINISTRAZIONE REGIONALE
DEMANIO E PATRIMONIO REGIONALE



Oggetto del Consiglio n. 2850 del 13 luglio 2017 - Resoconto
OGGETTO N. 2850/XIV - Interrogazione: "Interventi posti in
essere per garantire il funzionamento della Maison du Val d'Aoste a
Parigi".
Rosset (Presidente) -
Punto n. 10 all'ordine del giorno.
Ha chiesto la parola il Presidente della Regione, ne ha
facoltà.
Marquis (SA) -
Con riferimento alla prima domanda, "a che
punto siano le valutazioni con Finaosta in ordine alle 'soluzioni
organizzative più opportune'", riferisco che rispetto alle
possibili evoluzioni organizzative della Maison du Val d'Aoste, le
analisi condotte da Finaosta con le agenzie immobiliari di Parigi
hanno confermato che, in termini logistici, l'attuale sede si
presenta funzionale e ben posizionata, né vi sarebbero al momento
valide soluzioni alternative, compatibili anche con la volontà di
ridurre la spesa. Per quanto invece concerne gli aspetti più
propriamente gestionali, le categorie economiche valdostane e gli
émigrés
hanno entrambi ribadito l'interesse per il
mantenimento di una presenza della Valle d'Aosta a Parigi. Hanno
anche chiaramente manifestato l'interesse a essere coinvolte nella
gestione con un ruolo consultivo per la determinazione degli
indirizzi di attività. Non hanno invece manifestato la possibilità
di un loro impegno in termini di compartecipazione finanziaria e
attiva.
Mentre venivano condotte queste verifiche, è stato necessario
dare continuità operativa all'Ufficio, per cui si è provveduto al
temporaneo affidamento diretto del servizio medesimo al gestore
"uscente", da marzo a giugno 2017. A seguire, è stata avviata la
procedura per l'individuazione del soggetto affidatario mediante
pubblicazione di avviso pubblico, anche sull'apposita sezione del
sito istituzionale della Regione, oltre che su quella dedicata a
Finaosta. La durata di questo affidamento, senza possibilità di
rinnovo, è stata determinata in un solo anno, fino al 30 giugno
2018, per assicurare agli operatori economici interessati un minimo
margine per garantire una sostenibilità dell'offerta; ricordo che
prima la gara era triennale. All'esito della procedura, il servizio
è stato aggiudicato alla ditta Linty Conseil, unica ad aver fatto
pervenire la domanda di partecipazione. L'aggiudicazione è stata
disposta per l'importo di euro 160 mila, Iva esclusa, con una
riduzione del corrispettivo posto a base di gara di euro 6.700.
La seconda domanda: "quando e con quali esiti sono stati avviati
i contatti con le associazioni e gli enti citati in premessa ". Sin
dallo scorso mese di febbraio, Finaosta ha incontrato il presidente
della ADAVA e il presidente della Chambre. È stata quindi prevista
una riunione allargata a tutte le categorie economiche, che si è
tenuta l'8 marzo 2017. È seguito poi un ulteriore incontro,
allargato anche al gestore e ai responsabili della pianificazione
delle attività della Maison du Val d'Aoste di Finaosta e Paolo
Linty della Linty Conseil. Chambre e associazioni hanno messo in
evidenza l'opportunità di instaurare un canale di comunicazione e
collaborazione permanente e diretto, per sfruttare la Maison a
favore dell'economia valdostana, in considerazione dell'importanza
del mercato francese per l'
export
regionale e per il settore
turistico. Chambre si è proposta di fare da collettore di idee ed
esigenze delle imprese e delle associazioni, ma anche di essere
partner
nella programmazione e nella gestione nelle
attività. Sull'altro punto, invece, Chambre e associazioni hanno
indicato che attualmente non vi sono le condizioni per una gestione
diretta della struttura, né per intervenire con proprie
risorse.
Il 20 aprile 2017 Finaosta ha poi provveduto a convocare una
riunione con i rappresentanti degli émigrés a Parigi, presso i
locali della Maison du Val d'Aoste. In quella sede, gli émigrés
hanno confermato il loro forte interesse a che la Valle d'Aosta
mantenga una sede a Parigi, importantissima come punto di
aggregazione e per le loro riunioni tecniche, ma anche come sede
per eventi e iniziative da progettare congiuntamente. Per altro
verso, hanno espresso l'impossibilità di assumere la gestione della
sede, non disponendo né di sufficienti volontari, né di risorse per
contribuire economicamente al suo funzionamento.
"Chi sia oggi il responsabile della sede di rappresentanza di
Parigi e il referente della Finaosta". Il responsabile dal 1 luglio
è il signor Paolo Linty, coadiuvato
in loco
dal signor Ivan
Savioz, i quali hanno come riferimento in Finaosta la Direzione
Uffici Esteri e la Direzione Generale.
"Quante risorse sono state fino a oggi investite per garantire
il funzionamento della Maison du Val d'Aoste". Nell'ultimo triennio
(2014/2016) le risorse spese per l'Ufficio sono state
rispettivamente: nel 2014, 337.215 euro; nel 2015, 303.954 euro;
nel 2016, 331.428 euro. In totale, dalla sua apertura nel 1998, per
il funzionamento e l'attività, ormai quasi ventennale, della Maison
du Val d'Aoste, sono stati investiti 7 milioni 100 mila euro. Dal
2007, anno nel quale sono stati spesi 445.792 euro, gli impegni
sono stati progressivamente ridotti sino a quelli attuali. Per il
2017 è ipotizzato un ulteriore contenimento di spesa di circa 40
mila euro, a seguito del lavoro fatto per cercare di contenere il
costo gestionale. Bisogna però fare attenzione a non scendere al di
sotto di quella soglia critica che rende poi inutile, perché
inutilizzabile, il servizio offerto dalla Maison. La valutazione e
la conseguente scelta politica sarà di mantenere, valorizzando
questa sede e rendendola sempre più aderente alle esigenze di
rappresentanza e di visualizzazione dell'offerta turistica e anche
come possibilità di promuovere il nostro sistema economico, oppure,
in alternativa, di dismettere la Maison. Ci si è dunque attivati e
si sta operando secondo le linee di impegno stabilite dal Consiglio
regionale con la mozione del 25 gennaio 2017, che impegnava il
Governo regionale a fare delle valutazioni in questa direzione.
Pertanto credo che il tempo tecnico di appalto di un anno ci
consenta di poter effettuare una condivisione all'interno
dell'aula, attraverso anche il coinvolgimento delle Commissioni,
per arrivare a fare delle scelte definitive.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Il tormentone della Maison du
Val d'Aoste - per chi ne sente parlare per la prima volta, sarebbe
la nostra ambasciata parigina, nel senso che è un luogo fisico, una
porzione di uno stabile prestigioso nel centro a Parigi - dovrebbe
essere teoricamente destinato a promuovere la Vallée presso i
nostri cugini d'oltralpe. Questo della Maison du Val d'Aoste è un
feuilleton
che va avanti da svariati anni e che, a mio
modesto parere, non trova una soluzione concreta neanche nelle
parole che lei ha appena detto. A meno che questa millantata
efficienza e utilità della struttura non sia realtà. Io penso che
il ritorno, in termini anche di opinioni e di fruibilità di questa
struttura, non sia poi la dimostrazione massima di quell'efficienza
che dovrebbe contraddistinguere una struttura del genere.
Noi continuiamo a spendere, per una struttura sostanzialmente
sottoutilizzata, circa 300 mila euro l'anno e ne abbiamo spesi
quasi 1 milione nell'ultimo triennio: sono soldoni, stanti i tagli
e il fatto che il bilancio regionale comunque sia sempre più
contenuto. Sono 300 mila euro spesi senza vedere dei grandi
risultati, se non quelli raccontati, per esempio in Commissione, da
patron
Linty. Una struttura che dovrebbe essere anche e
soprattutto la casa dei nostri
immigrés
, ma che lavora in
modo concreto e visibile in questa direzione forse in qualche
limitata occasione durante l'anno. Io sono stato recentemente al
Arbre de Noël
e so che si fa la
fête
des
émigrés
, o comunque qualche evento rivolto ai nostri emigrati
francesi. Al di là delle buone intenzioni enunciate negli incontri
con le associazioni, della disponibilità di aprire collaborazioni e
sinergie, alla fine Finaosta, colleghi e Presidente Marquis, ha
fatto il suo bel bando copia e incolla rispetto a quelli fatti nel
passato, con qualche differenza sostanzialmente insignificante,
tanto che alla fine l'unico ad aver presentato la candidatura e
quindi l'unico che possa vantare almeno tre anni di gestione di
quel tipo di struttura all'estero, è stato colui che da sempre
sostanzialmente gestisce la struttura stessa.
Io poi non ho capito se il responsabile del procedimento e
dell'ufficio è sempre il dottor Accornero: è sempre lui che fa un
po' da capofila rispetto a questa cosa? Mi sembra di sì. Lei non me
l'ha detto, ma visto che ha citato alcune strutture che sono
responsabili, è sempre il dottor Accornero che costruisce questi
avvisi di indagine di mercato, che richiedono una presenza costante
di almeno otto ore continuative durante il giorno per assicurare
l'apertura, una disponibilità e addirittura una reperibilità di due
ore, che forse nemmeno la rianimazione ospedaliera garantisce in
modo così preciso. È proprio così che avete scritto: "garantire la
presenza stabile del personale per garantire la piena operatività
entro due ore dalla chiamata". Voi avete scritto un bando che
generalmente viene fatto per strutture operative che richiedono una
pronta disponibilità. Quindi tutte queste indicazioni, tra cui
anche l'aver già gestito per tre anni almeno uffici di promozione
turistica culturale per un importo complessivo non inferiore a 150
mila euro, legato alla presenza obbligatoria di una risorsa
senior
- guarda caso - e di una risorsa
junior
-
guarda caso - che sono le stesse risorse che lì dentro hanno sempre
campeggiato, beh, alla fine è evidente...!
L'unica cosa che manca in questo bando, tra tutte le indicazioni
che date, è quella auspicata richiesta di sinergia con le
associazioni e con la Chambre, di cui lei ha raccontato come se
fosse il grande cambiamento di direzione e di indicazione rispetto
alla gestione della casa. Non c'è nulla! Lei si vada a guardare su
questa indagine di mercato a decorrenza 1° luglio, se c'è un
qualche riferimento alla programmazione con le associazioni. Io
fossi in loro un po' mi arrabbierei, perché gli avete fatto perdere
del tempo in queste riunioni e vi hanno anche mandato dei
documenti, in cui hanno detto giustamente di non avere al momento
le strutture richieste dal bando per gestire, ma di essere
disponibili a una programmazione congiunta, a una sinergia, a
mettersi intorno a un tavolo per capire come far funzionare nella
direzione di una vera promozione.
