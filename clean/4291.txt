Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 633 del 15 dicembre 1981 - Resoconto
OGGETTO N. 633/81 - RATIFICA DI DELIBERAZIONI ADOTTATE DALLA
GIUNTA REGIONALE IN VIA D'URGENZA.
Oggetto n. 5259 in data 6 novembre 1981:
Lavori
di ampliamento del cimitero di Saint-Rhémy 3° lotto. Approvazione
perizia suppletiva - Approvazione ed impegno di spesa -
Approvazione di nuovi prezzi - Concessione di proroga al tempo
utile.
Presidente
- C'è qualcuno che chiede la parola? Ci sono
dichiarazioni di voto? Metto in approvazione.
Esito della votazione:
Presenti, votanti e favorevoli: 21
Il Consiglio approva all'unanimità.
Oggetto n. 5273 in data 6 novembre 1981:
Approvazione ed impegno della spesa di lire 80.000.000 per
l'esecuzione dei lavori di una seconda campagna di scavi
archeologici all'interno della Cattedrale di Aosta - Esecuzione dei
lavori in economia diretta.
Presidente
- Qualcuno chiede la parola? Ci sono
dichiarazioni di voto? Metto in approvazione.
Esito della votazione:
Presenti, votanti e favorevoli: 23
Il Consiglio approva all'unanimità.
Oggetto n. 5302 in data 6 novembre 1981:
Concorso pubblico, per titoli ed esami, per la nomina ad un
posto di coadiutore appartenente ai ruoli del personale scolastico
non docente - Sostituzione di un componente la Commissione
giudicatrice.
Presidente
- Colleghi Consiglieri, la votazione per la
ratifica di questa deliberazione avviene per scrutinio segreto.
Ci sono dichiarazioni di voto? Si passa alla votazione
segreta.
Résultat du vote secret:
Présents, votants et favorables: 23
Il Consiglio approva all'unanimità.
Oggetto n. 5337 in data 13 novembre 1981:
Concessione e liquidazione all'Union Valdôtaine di Parigi di un
sussidio straordinario di lire 2.100.000 per assistenza a favore
degli emigrati valdostani in Francia, in occasione dell'Arbre de
Noël 1981 - Approvazione e finanziamento di spesa.
Presidente
- Qualcuno chiede la parola? Dichiarazioni di
voto? Metto in approvazione.
Esito della votazione:
Presenti, votanti e favorevoli: 21
Il Consiglio approva all'unanimità.
Oggetto n. 5354 in data 13 novembre 1981:
Concessione di un contributo straordinario a favore della "Caves
Coopératives", con sede in Donnas, per l'acquisto di attrezzature
enologiche - Approvazione e finanziamento di spesa.
Presidente
- Qualcuno chiede la parola? Ci sono
dichiarazioni di voto? Metto in approvazione.
Esito della votazione:
Presenti, votanti e favorevoli: 20
Il Consiglio approva all'unanimità.
Oggetto n. 5379 in data 13 novembre 1981:
Lavori di costruzione di uno stabilimento industriale in
località Champagne del Comune di Verrayes - Liquidazione alla
Impresa Marcora & C. S.p.a. di Milano, di un 2° acconto per
revisione prezzi contrattuali - Approvazione di spesa.
Presidente
- Chi chiede la parola? Dichiarazione di
voto?
Metto in approvazione.
Esito della votazione:
Presenti, votanti e favorevoli: 20
Il Consiglio approva all'unanimità.
Oggetto n. 5380 in data 13 novembre 1981:
Lavori di costruzione di uno stabilimento industriale in Comune
di Cogne - 1° lotto - Liquidazione all'Impresa appaltatrice
Mattioda F.lli di Castellamonte (To) di un 7° acconto per revisione
dei prezzi contrattuali - Approvazione e finanziamento di
spesa.
Presidente
- Ha chiesto di parlare il Consigliere
Mafrica; ne ha facoltà.
Mafrica (PCI)
- Come già in occasioni precedenti,
trattandosi di delibere relative alla contabilità degli
insediamenti industriali a Cogne, ci asterremo. Ugualmente per una
delibera successiva, perché ci sembra che la contabilità non sia
stata complessivamente condotta in modo da essere comprensibile e
verificabile da parte del Consiglio.
Presidente
- Altri chiedono la parola? Dichiarazioni di
voto? Metto in approvazione.
Esito della votazione:
Presenti: 21
Votanti: 14
Favorevoli: 14
Astenuti: 7 (Bajocco, Carlassare, Cout, Dolchi, Mafrica, Péaquin
e Tonino)
Il Consiglio approva.
Oggetto n. 5400 in data 13 novembre 1981:
Signor Federico Montesanti - Inquadramento nelle qualifiche
vice-dirigenziali in applicazione della legge regionale 11 agosto
1981, n. 61 - Approvazione e finanziamento di spesa.
Presidente
- C'è qualcuno che chiede la parola? Ci sono
dichiarazioni di voto? Anche la ratifica di questa deliberazione
avviene per votazione segreta.
Résultat du vote secret:
Présents: 22
Votants: 22
Avis favorables: 21
Avis contraires: 1
Il Consiglio approva.
Oggetto n. 5432 in data 13 novembre 1981:
Approvazione e finanziamento dei programmi di intervento
relativi ai consultori familiari per l'anno 1981, presentati dalle
Comunità Montane e dal Comune di Aosta.
Presidente
- Qualcuno chiede la parola? Dichiarazioni di
voto?
Metto in approvazione.
Esito della votazione:
Presenti, votanti e favorevoli: 24
Il Consiglio approva all'unanimità.
Oggetto n. 5480 in data 13 novembre 1981:
Concessione di un contributo straordinario al C.R.E.R. per
garantire fino al 31/12/81, il funzionamento del servizio mensa per
i dipendenti regionali - Approvazione e finanziamento di
spesa.
Presidente
- Ha chiesto di parlare il Consigliere Cout;
ne ha facoltà.
Cout (PCI)
- Sul problema della mensa per i dipendenti
regionali avevamo rivolto al Presidente della Giunta una
interrogazione con risposta scritta. Dalla risposta avuta a questa
interrogazione ci è sembrato che questo appalto sia stato condotto,
secondo il nostro parere, non in modo del tutto regolare o comunque
con delle grosse carenze ed estrema leggerezza. Per la gara sono
state invitate 16 ditte, all'appalto hanno partecipato 3 ditte, una
di queste 3 ditte è stata esclusa perché la domanda non era in
carta legale, non c'era il deposito cauzionale, i certificati di
iscrizione all'albo, ecc.; le due ditte che hanno partecipato hanno
offerto due prezzi.
Un prezzo era 5.600 lire, e un prezzo 4.800 lire. Logicamente si
potrebbe pensare che l'appalto lo vince chi ha fatto il prezzo
minore, cioè 4.800 lire. Invece questo non è successo: è successo
che c'era una scheda segreta della Regione che fissava da 5.500
lire più IVA a 6.000 più IVA il prezzo entro il quale le ditte
potevano variare per aggiudicarsi l'appalto. E quindi questo
appalto è stato assegnato alla ditta che si è avvicinata di più,
cioè 5.600 lire. Cos'è successo? È successo che i dipendenti si
sono trovati 1.000 lire in più da pagare, anche se la ditta che si
è aggiudicata l'appalto aveva fatto trapelare che avrebbe
addirittura abbassato da 4.800 a 4.700 il prezzo.
Molti dipendenti regionali non si sono più presentati alla mensa
dopo un certo periodo in cui l'affluenza si era estremamente
ridotta, la ditta ha rinunciato all'appalto.
È stata fatta nuovamente una trattativa privata e la ditta che
prima aveva perso l'appalto, pur avendo fatto un prezzo inferiore,
anche questa volta è stata esclusa perché l'assegnazione è andata
alla solita ditta che questa volta ha esitato, stranamente, 4.600
lire.
Ora io mi chiedo se questo è un modo normale di procedere negli
appalti e se in tutto questo non c'è stato, quanto meno, leggerezza
da parte di qualcuno, uno sbaglio o che cos'altro.
Ed è quello che noi gradiremmo sapere, visto che
dall'interrogazione con risposta scritta non abbiamo potuto
conoscerlo.
E ci interesserebbe anche sapere se per questo errore che
secondo noi è stato commesso sono stati presi dei provvedimenti o
se, perlomeno, per gli appalti futuri ne verranno presi affinché
questo fatto molto increscioso non si verifichi più.
Presidente
- Altri che intendono prendere la parola? Ci
sono dichiarazioni di voto? La parola al Consigliere Cout.
Cout (PCI)
- Noi siamo d'accordo di ratificare questa
deliberazione di Giunta, come era già nelle nostre intenzioni,
visto che si tratta di coprire la differenza che è tra la quota che
spetta alla ditta e la quota a carico dei dipendenti.
Purtroppo, ancora una volta, a una nostra domanda molto precisa
e su un problema molto importante per il Consiglio regionale, non
ci è data risposta.
Nel votare a favore lamento che si verifichino questi fatti.
Presidente
- Se non ci sono altre dichiarazioni di voto,
metto in approvazione.
Esito della votazione:
Presenti, votanti e favorevoli: 23
Il Consiglio approva all'unanimità.
Oggetto n. 5483 in data 13 novembre 1981:
Lavori di ristrutturazione del fabbricato già destinato ad
Ospedale geriatrico in regione Beauregard, in Comune di Aosta -
Esecuzione dei lavori in economia diretta - Approvazione di
spesa.
Presidente
- Qualcuno chiede la parola? Ci sono
dichiarazioni di voto? Metto in approvazione.
Esito della votazione:
Presenti, votanti e favorevoli: 23
Il Consiglio approva all'unanimità.
Oggetto n. 5485 in data 13 novembre 1981:
Lavori urgenti di sistemazione idraulica di un tratto del
torrente Lys compreso tra il serbatoio della Soc. Cravetto e le
nuove case popolari, in Comune di Pont-Saint-Martin - Approvazione
ed impegno di spesa - Aggiudicazione mediante trattativa privata
alla impresa Follioley Giuliano, con sede in Comune di
Pont-Saint-Martin.
Presidente
- Ha chiesto di parlare il Consigliere Tonino;
ne ha facoltà.
Tonino (PCI)
- Questa delibera di Giunta prevede un
intervento urgente per ripristinare un tratto degli argini del
torrente Lys che sono stati danneggiati dalle alluvioni del
settembre dell'81.
Non è scritto nella delibera di Giunta che si tratta di un
tratto di arginatura appena ultimato. Con un'interpellanza noi
avevamo chiesto all'Assessore al Lavori Pubblici di informare il
Consiglio sulla qualità dell'opera danneggiata nel settembre '81.
In particolare avevamo criticato la scelta di iniziare
un'arginatura dal basso verso l'alto, di non averla completata in
modo da favorire così lo scardinamento della stessa alla prima
alluvione, e, in secondo luogo, avevamo sollevato delle perplessità
sull'effettivo rispetto del capitolato, soprattutto per quanto
concerne l'ancoraggio di questa sponda del Lys.
Le domande sono perciò rivolte di nuovo all'Assessore Borbey per
conoscere quali sono le risultanze delle indagini fatte
dall'Assessorato, e a che cosa si è arrivati.
Presidente
- È iscritto a parlare il Consigliere
Carlassare; ne ha facoltà.
Carlassare (DPROL)
- Come ha già chiarito il Consigliere
Tonino, si tratta di un argine appena costruito che è stato
spazzato via dalla piena del torrente Lys. Nella delibera è
indicato il completamento del tratto portato via, sempre che non
abbia interpretato male i disegni in oggetto, cioè circa la metà
del terzo stralcio di tutta l'arginatura prevista dal progetto
complessivo.
Anch'io desidero conoscere le risposte alle domande fatte dal
Consigliere Tonino, però alcune riflessioni le voglio fare.
La prima riguarda i prezzi. Mi pare che rispetto al progetto
originale ci sia stata una lievitazione notevolissima dei costi, e
diventa difficile appurare, se non attraverso un'indagine molto
approfondita, se sono giustificati o meno i nuovi prezzi. Si può
fare un paragone con una delibera di Giunta dello stesso giorno, 13
novembre, che appalta alla stessa Ditta Follioley dei lavori sullo
stesso torrente, il Lys, in un paese diverso, Fontainemore, quindi
un pochino più lontano rispetto a Pont-Saint-Martin. In questa
delibera ci sono delle grosse incongruenze di una certa rilevanza
per quanto riguarda i costi.
Io leggo nella delibera n. 5484 che riguarda l'arginatura a
Fontainemore: scavo di sbancamento prezzo £. 2.200 al mc.; lavoro a
Pont-Saint-Martin, dalla stessa ditta; sbancamento £. 3.200 al mc.,
quindi una differenza notevolissima. Calcestruzzo per cemento
armato, sempre a Fontainemore, £. 50.000 al mc.; a
Pont-Saint-Martin £. 52.000 al mc. Si potrebbe dire che è più
difficile scavare a Pont-Saint-Martin che non a Fontainemore,
mentre per quanto riguarda il costo del cemento armato mi pare che
dovrebbe, al limite, costare di più a Fontainemore, visto che
dovrebbe, teoricamente, incidere di più il trasporto.
Altra voce: casseri, costo £. 10.500 a Fontainemore; costo £. 15
mila a Pont-Saint-Martin.
Vorrei che mi si spiegasse come mai nella delibera votata nello
stesso giorno viene appaltato alla stessa Ditta il lavoro per lo
stesso torrente. Non so le difficoltà a Fontainemore e a
Pont-Saint-Martin, però qualche tecnico può essere in grado di
darmi un giudizio in merito.
Ci sono delle differenze, per esempio per quanto riguarda il
costo del cemento armato, che mi pare siano assolutamente non
giustificabili.
Questo è il rilievo per quanto riguarda i costi: però vorrei
farne un altro di carattere tecnico che secondo me è
importantissimo, per cui pregherei il Consiglio di porre la massima
attenzione.
Uno degli elementi che a giudizio ufficioso di tecnici ha
determinato lo scardinamento dell'argine a Pont-Saint-Martin è
stato, con ogni probabilità, il non rispetto di quello che era il
progetto. Si trattava di costruire un argine con caratteristiche
particolari, cioè un argine a secco. E la cosa non stupisca:
l'argine a secco può essere una struttura solidissima, e lo
dimostrano i Romani, tanto per rimanere in argomento come prima,
che hanno costruito centinaia di chilometri di strade, di
arginature, con delle costruzioni fatte di muri a secco che hanno
durato e durano migliaia di anni. L'elemento fondamentale per cui
questa costruzione sia solida deriva da due elementi
essenzialmente. Il primo: il peso di questi massi che devono
reggere una sollecitazione dinamica che deriva dalla corrente, non
può essere sotto una certa misura, perché sennò la corrente può
portarli via; e l'altro è derivato da come questi massi si
appoggiano l'uno sull'altro impedendo, da una parte il fatto che
l'acqua riesca a entrare tra un masso e l'altro con una certa
dinamica e fare una forzatura tra un masso e l'altro; e l'altro
dell'attrito che questi massi fanno uno sull'altro.
Mi pare che molto schematicamente questi siano gli elementi
fondamentali che consentono a questi muri di reggere tutte le
sollecitazioni e di essere anche più solidi dei muraglioni di
cemento armato, perché consentono, ad esempio, il defluire di masse
d'acqua nelle piccole fessure create tra un masso e l'altro, e di
poter fruire della stagnazione dell'acqua che potrebbe essere messa
dietro. Uno degli elementi che ha consentito alla corrente del Lys
di portare via l'argine è che la Ditta Follioley non ha costruito
come richiesto dal progetto e come logica vuole questa arginatura;
pare che abbia messo solo i massi esterni, non abbia adoperato i
massi interni, ma abbia costruito praticamente un terrapieno su cui
poi ha appoggiato i massi esterni. Inoltre, che questi massi non
avessero le dimensioni volute dal progetto, che non fossero
squadrati a perfezione, o perlomeno nella misura tale per
consentire al muro di avere la necessaria solidità.
Ci sono forse altri elementi che varrebbe la pena di discutere,
che riguardano il fatto che le arginature a valle bisognerebbe
costruirle dopo aver studiato in un modo approfondito tutta la
sistemazione del bacino idrico, però rimaniamo limitati a questo
discorso. Al Punto 42 della delibera, che è stato ricopiato quasi
integralmente dal progetto, si legge così: "Scogliera in pietrame
formata da massi accostati di volume non inferiore a mc. 1, nelle
parti a contatto dell'acqua, e non inferiori a mc. 0,500 nelle
parti retrostanti, da effettuarsi con profilo regolare e previa
eliminazione, per quanto possibile, delle superfici arrotondate, al
mc. di £. 28.000....". Nel progetto questo paragrafo non
comprendeva la precisazione "per quanto possibile" e quel "quanto
possibile" consente di stravolgere tutto, perché mentre il progetto
prevede che questi massi siano squadrati per garantire quanto
dicevo prima, con l'aggiunta del "per quanto possibile" noi diamo
la possibilità all'impresa costruttrice di dire: "Per noi non è
stato possibile squadrare questi massi, li abbiamo piazzati
rotondi". Secondo me diamo anche la possibilità che ad una prossima
piena del Lys che si verifichi in modo particolarmente violento, di
spazzare via anche questo tratto di argine.
Per cui desidero sia messo a verbale tutto questo e che per il
"quanto possibile" che non corrisponde al progetto, si apre
effettivamente la strada ad un altro disastro. Chiedo che venga
cancellato da questa delibera questo termine e preannuncio
chiaramente il voto contrario, non derivato dal fatto che non sia
corretto costruire questo argine, ma per tutte le motivazioni che
ho detto prima.
Presidente
- Altri che chiedono la parola? La parola
all'Assessore ai Lavori Pubblici, Borbey.
Borbey (DC)
- Chiarisco subito una cosa in cui ha ragione
il Consigliere Carlassare e il Consigliere Tonino forse si
confonde.
In questa alluvione abbiamo avuto danni anche a Fontainemore, e
la parte di arginatura eseguita e scalzata dall'alluvione era già
stata fatta con quella delibera venuta in Consiglio regionale come
ratifica, che era di un importo molto inferiore.
Io avevo fatto un sopralluogo a Pont-Saint-Martin, presenti il
direttore dei lavori, l'ingegnere capo, l'assistente, i
responsabili dell'impresa, il Sindaco e delle delegazioni di
proprietari delle case vicine, sia in sinistra orografica che in
destra orografica. Gli abitanti della destra orografica erano
preoccupati che tutte le opere venissero fatte in sinistra e quindi
un domani venisse messa a repentaglio la loro proprietà sulla
destra.
In quella riunione avevo dichiarato che la causa maggiore della
asportazione di questa scogliera era stata perché non avevamo
completato il lavoro. Il lavoro era stato fatto bene, cioè
iniziando dal basso, ma si pensava di poter avere i finanziamenti e
completarlo. Invece siamo stati presi alla sprovvista per carenza
di finanziamenti, abbiamo fatto soltanto circa metà del lavoro di
sinistra orografica. Dovevano arrivare i fondi statali, infatti
sono arrivati due miliardi e mezzo dallo Stato, di cui 600-700
milioni sono andati all'agricoltura e foreste e il restante
all'Assessorato per i Lavori pubblici per questo tipo di lavori. Ho
proposto alla Giunta Regionale di stanziare i 200 milioni circa che
mancavano per completare il progetto fatto dall'ing. Luboz in
sinistra orografica, mentre l'ing. Luboz sta ora progettando anche
i tratti che dovremo fare in destra orografica.
Quindi io ribadisco il concetto che secondo il mio punto di
vista, e secondo il punto di vista dei tecnici della Regione,
quindi l'ing. Grosjacques, dal geom. Haudemand direttore dei
lavori, al geom. Stevenin il quale è assistente dei lavori, e
secondo l'indagine che abbiamo fatto, il danno è stato provocato
per non aver ultimato i lavori, l'acqua ha scalzato inizialmente
questa scogliera che non era ultimata, è penetrata dal retro e.....
È vero che con questa dizione particolare del "per quanto
possibile", come ci ha detto il Consigliere Carlassare, si dà la
possibilità che forse le scogliere non vengano fatte con massi
squadrati alla perfezione, e che quindi vengano usati anche dei
massi che sono in loco nell'alveo. Questi massi sono in parte
arrotondati, mentre la scogliera perfetta si dovrebbe fare con
massi squadrati che combacino perfettamente. È altrettanto vero che
se noi pretendiamo che queste scogliere vengano fatte con massi
squadrati, questo non si paga 28.000 al mc., ma si dovrà pagare
50-60.000 al mc., anche perché non ci sono più operai che squadrano
i massi.
Ma contesto la precisa accusa del Consigliere Carlassare che
l'impresa non ha eseguito come da capitolato. Invito il Consigliere
Carlassare a formalizzare la richiesta; nominiamo una commissione
di inchiesta di tecnici; facciamo le rilevazioni che ci sono da
fare, però sia ben chiaro che se un domani, essendo il lavoro già
collaudato, risulta vero quello che dice il Consigliere Carlassare,
senz'altro l'impresa avrà a suo carico questi assaggi ulteriori; ma
in caso contrario saranno a carico di chi li richiede.
Noi, come Giunta regionale e come esecutivo, abbiamo piena
fiducia nei nostri tecnici perché li riteniamo le persone
idonee.
È vero che una volta si facevano i muri a secco che sono ancora
oggi lì, e avevano una consistenza molto maggiore dei muri che
oggigiorno si fanno in malta di cemento, ma perché una volta, prima
di tutto, si sapeva lavorare la pietra, e adesso purtroppo non c'è
più nessuno che sa lavorare la pietra, perché non c'è più un
muratore specializzato. L'opera d'arte in pietra era ritenuta
quell'opera d'arte che tutti vediamo ancora oggi: delle pietre
squadrate una contro l'altra. Oggigiorno - insisto nel dire, e
parlo anche da tecnico - quando in capitolato si dice: "muratura in
pietrame con malta di calce eseguita a regola d'arte", per "regola
d'arte" si intendono i muri che attualmente si fanno e che tutti
possono vedere.
Presidente
- Dichiarazioni di voto? La parola al
Consigliere Carlassare.
Carlassare (DPROL)
- Non sono soddisfatto di quest'ultima
parte della spiegazione data dall'Assessore Borbey. Vorrei chiedere
alcune delucidazioni per quanto riguarda la discordanza dei prezzi
tra Fontainemore e Pont-Saint-Martin.
Borbey (DC)
- Per prima cosa dobbiamo mettere al corrente
il Consiglio regionale che la Giunta ha ritenuto di fare una
trattativa privata con impresa in loco per ultimare celermente
questo tratto di sinistra orografica affinché non si ripetesse
un'altra alluvione allo scioglimento delle nevi nel mese di marzo e
trovarci di nuovo impreparati di fronte allo scalzamento di nodi di
quel tratto già finito.
I prezzi non sono discordanti rispetto al lavoro che l'impresa
Follioley ha in appalto a Pont-Saint-Martin. Rispetto al lavoro di
Fontainemore vi è una perizia suppletiva perché l'appalto di
Fontainemore è stato fatto già nell'autunno scorso, quindi i prezzi
dell'appalto precedente hanno avuto la revisione di circa un anno.
Però ci tengo ancora a precisare che a Fontainemore di cemento
armato non abbiamo quasi niente. Abbiamo soltanto una briglia dove
lo spessore è di un metro di larghezza; invece a Pont-Saint-Martin,
proprio in corrispondenza di tutte le vasche dell'impresa Cravetto,
dobbiamo fare - sempre in base al progetto Luboz - prima una
scogliera a massi naturali per circa 4 metri di altezza con questa
inclinazione, sopra poi dobbiamo fare un muro in cemento armato
dello spessore di 30 cm. Sappiamo perfettamente che quando il
cemento armato ha uno spessore inferiore viene a costare di più,
perché le armature in ferro costano di più e inoltre cuba meno.
Anche per altri prezzi, per esempio lo scavo, ritengo che ci sia
proprio questa discordanza, perché a Fontainemore abbiamo i prezzi
vecchi e in questa delibera per Pont-Saint-Martin si è avuta una
perizia suppletiva.
Presidente
- Altri chiedono la parola? Dichiarazioni di
voto? Metto in approvazione la delibera.
Esito della votazione:
Presenti: 22
Votanti: 22
Favorevoli: 21
Contrari: 1
Il Consiglio approva.
Presidente
- Colleghi, l'ora tarda ci consiglia di
sospendere i lavori. Ricordo ai Capigruppo che, in modo informale,
sono invitati a riunirsi prima della ripresa dei lavori, per
l'o.d.g. sulla Polonia.
La ripresa dei lavori avverrà alle ore 16 precise.
La seduta è sospesa.
La seduta termina alle ore 13,09.
