Classificazione
AMBIENTE
Stoccaggio e smaltimento rifiuti



Oggetto del Consiglio n. 1560 del 26 maggio 2022 - Resoconto
OGGETTO N. 1560/XVI - Interpellanza: "Definizione di una
misura regionale da destinarsi a privati e Enti locali a sostegno
di lavori di bonifica, rimozione o smaltimento
dell'amianto".
Bertin (Presidente) -
Alla presenza di 33
Consiglieri riprendiamo l'analisi dell'ordine del giorno. Siamo al
punto n. 40. Si è prenotato il consigliere Ganis per
l'illustrazione, ne ha facoltà.
Ganis (LEGA VDA) -
Un tema importante e di attualità
quello riferito alla presenza di amianto nella nostra regione,
tant'è che proprio oggi in questo Consiglio l'assessore Caveri ha
riferito che nel tunnel Mont Blanc i lavori di manutenzione sono
rallentati a causa della presenza di amianto.
Veniamo a noi: la nostra interpellanza riprende in parte quella
discussa in Consiglio circa un anno fa avente come oggetto
l'aggiornamento del piano regionale di protezione dell'ambiente, di
smaltimento e di bonifica dell'amianto. Dalla risposta
dell'Assessore si evidenziava il lavoro e la volontà da parte
dell'Amministrazione di mettere in sicurezza, effettuando i lavori
di smaltimento e bonifica di gran parte dei manufatti contenenti
amianto. Infatti, parlando di cifre, nell'anno 2019 si era
provveduto a smaltire e a bonificare una superficie dei tetti
contenenti amianto pari a 278 mila metri quadri, inoltre si era
provveduto a mettere in sicurezza il sito di Émarèse. Numeri
importanti ma non del tutto esaustivi, infatti, dai dati riportati
dal censimento e mappatura dell'amianto, un solo Comune valdostano
conta ad oggi circa 800 metri quadri di superficie contenente
amianto. Questo a dimostrazione che il problema persiste, appare
chiaro ed evidente che c'è ancora molto da lavorare affinché si
possano mettere in sicurezza edifici residenziali, artigianali,
edifici agricoli, scuole, cinema e caserme.
Vorrei ricordare che l'amianto nei vari manufatti è presente
soprattutto nei tetti e diventa nocivo quando diventa vetusto
perché, come sappiamo, la pericolosità dell'amianto è legata al suo
stato di conservazione. Con l'usura e il passare del tempo
l'amianto diventa friabile e le polveri si possono disperdere
nell'ambiente e, se assorbite, possono creare gravi rischi per la
salute. Nessuno di noi ha intenzione di lanciare accuse su chi deve
vigilare o operare, ma pare di assoluta importanza che si arrivi al
più presto a una soluzione, cioè alla rimozione di tutti i
manufatti contenenti amianto, iniziando - perché no? - da quelli
più vetusti e pericolosi per la salute. Vorrei ricordare inoltre
che alcune Regioni hanno previsto degli incentivi per la rimozione
e smaltimento dell'amianto, in modo da incentivare gli interventi
di rimozione e lo smaltimento delle coperture in amianto. È di
assoluta importanza gestire al meglio questa problematica
attraverso un piano di gestione ponendo degli obiettivi da
raggiungere, quello che, a parere nostro, conta maggiormente sono i
risultati, bonificare e smaltire l'amianto nella nostra Valle deve
diventare una priorità. In base a queste considerazioni, si
interpella l'Assessore competente per sapere: "quante siano ad oggi
le strutture regionali censite che presentano manufatti e/o parti
in amianto, se con riferimento a queste siano ad oggi in corso
attività di bonifica o ne siano programmate e in caso positivo con
quale dispendio per l'Amministrazione, se nell'ambito del PNRR vi
siano fondi oppure anche di altra provenienza comunitaria o statale
a cui i privati o enti pubblici possono ricorrere per sostenere
operazioni di rimozione e smaltimento dell'amianto e se si ritenga
perseguibile, dal punto di vista legislativo e finanziario, la
definizione di una misura regionale da destinarsi a privati o a
Enti locali a sostegno di lavori di rimozione, bonifica e
smaltimento dell'amianto".
Presidente -
Risponde il presidente della Regione
Lavevaz.
Lavevaz (UV) -
Vengo alle domande poste
dall'interpellanza, la prima è: "quante siano ad oggi le strutture
regionali censite che rappresentano manufatti e/o parti in
amianto". Le strutture censite che presentano tetti in amianto
risultano essere solo 25 per circa 7.700 metri quadri totali. Su
questo va fatta forse una brevissima premessa, ossia che occorre
ricordare che nell'aggiornamento del Piano regionale di gestione
rifiuti che abbiamo discusso in quest'aula poche settimane fa c'è
un paragrafo specifico dedicato alla tematica con diversi dati e
approfondimenti rispetto alla situazione del nostro territorio.
Venticinque sono i tetti censiti per un totale di 7 mila metri
quadrati circa, c'è però tutta una serie di manufatti che hanno
amianto all'interno ma è difficile fare un censimento perché è
ovvio, penso a canne fumarie, piuttosto che ad altre situazioni di
tubazioni varie nelle quali si scopre la presenza di amianto nel
momento in cui si è nel vivo della ristrutturazione o comunque nel
vivo dell'intervento edilizio, diciamo che in generale siamo in
presenza di numeri abbastanza piccoli e con situazioni che non
hanno profilo di rischio elevato.
Chiede poi "se con riferimento a queste siano oggi in corso
attività di bonifica o se siano programmate, e in caso positivo con
quale dispendio, per l'Amministrazione". Ad oggi gli uffici del
Dipartimento infrastrutture e viabilità comunicano che è presente
amianto nella copertura dell'edificio che ospiterà il futuro
studentato di Verrès, che la bonifica ha un costo stimato di 35
mila euro netti e avverrà nell'ambito dei lavori di
ristrutturazione. C'è poi nella copertura del canile regionale di
Saint-Christophe la cui rimozione verrà eseguita nell'anno in corso
per un importo stimato anche in questo caso di circa 35 mila
euro.
Si chiede poi se nell'ambito del PNRR vi siano fondi da
destinare, su questo in realtà non ci sono fondi specifici dedicati
alla rimozione di manufatti in amianto, ma è comunque possibile
finanziare la rimozione dell'amianto all'interno di interventi più
specifici di altre misure, cito, ad esempio, l'investimento 2.2 che
riguarda il parco agrisolare, cioè la possibilità di sviluppare una
filiera agroalimentare sostenibile che fra gli obiettivi ha quello
di incentivare l'installazione di pannelli a energia solare,
installazione che contempera la possibilità, anzi, la necessità di
una riqualificazione anche delle strutture preesistenti, quindi in
particolare anche con la rimozione dell'eternit amianto sui tetti,
ove questo sia presente, e anche aumentare e migliorare la
coibentazione delle strutture. Altre possibilità di agevolazioni
economiche sono legate, ad esempio, al superbonus 110 percento in
cui i lavori di rimozione dell'amianto possono rientrare
nell'ambito delle agevolazioni o ancora è prevista da parte di
INAIL, nell'ambito di attività promozionali legate alla sicurezza
sul lavoro, un finanziamento proprio alle imprese rivolto anche a
progetti di bonifica da materiali contenenti amianto. L'ultima
domanda che mi fa è se si ritenga perseguibile, dal punto di vista
legislativo finanziario, la definizione di una misura regionale da
destinarsi a privati o Enti locali a sostegno di lavori di
rimozione, bonifica e smaltimento dell'amianto. Questo è possibile,
ma è comunque complesso, la dimostrazione ne è il fatto che il PNRR
stesso, che ha, come noto, una buona parte della sua
mission
e finalità in ambito ambientale, non ha interventi specifici in
questo senso, ma proprio perché, da un lato, fatta eccezione ai
tetti di cui parlavamo adesso che hanno una facile attività di
censimento, per tutto il resto è difficile, per non dire
impossibile, avere una stima adeguata di quelle che possono essere
le esigenze, perché si trovano all'interno di manufatti per i quali
è impossibile censire la presenza di amianto. Tra l'altro, va anche
ricordato che l'amianto, che non è più utilizzato dagli anni
Novanta, è pericoloso solo quando - ma l'ha già ricordato lei -
questo viene lavorato, o comunque sfaldato, o comunque abraso in
qualche modo, quindi con la formazione di polveri e fibre che
diventano pericolose nel momento in cui sono inalate, quindi non è
pericoloso di per sé ma è pericoloso a seconda di come viene
trattato e utilizzato. E'dagli anni Novanta che non viene più
utilizzato, c'è ancora un lavoro da fare per uno smaltimento
completo, però è evidente che per questo anche, quanto ho appena
detto, i finanziamenti statali ed europei non hanno la rimozione
dell'amianto come fine ultimo ma una conseguenza di un intervento
di altro tipo. Per questo stesso motivo diventa difficile
probabilmente immaginare delle misure dirette da parte
dell'Amministrazione regionale per le stesse motivazioni. Ripeto:
non è impossibile ma oggettivamente è complesso.
Presidente -
Per la replica, ha chiesto la parola il
consigliere Ganis.
Ganis (LEGA VDA) -
Come abbiamo evidenziato in questo
Consiglio, il tema è di attuale importanza e anche lei lo ha
evidenziato. Ha fatto bene a ricordare quali sono i bonus, a
livello nazionale c'è il bonus amianto 2021 pari al 50 percento,
c'è il super bonus che vale in caso di efficientamento energetico e
poi c'è anche il bonus INAIL. Io le volevo ricordare quello che
succede nelle altre Regioni d'Italia: la Lombardia, ad esempio, ha
previsto degli incentivi rivolti agli Enti locali per la rimozione
dei manufatti in amianto,
idem
la Regione Piemonte che ha
destinato un bando per l'assegnazione dei contributi ai Comuni per
la realizzazione di interventi per rimuovere copertura in eternit,
così anche la Basilicata che tramite un contributo economico, copre
quasi il 60 percento della spesa sostenuta, mentre la Regione del
Friuli-Venezia-Giulia concede i contributi per interventi di
rimozione di coperture in eternit situati sul territorio regionale
di proprietà di imprese. Ecco che, tornando al discorso, aiuti
mirati a livello regionale anche per noi, per le imprese e i
cittadini potrebbero rappresentare delle ottime opportunità, anche
economiche, in questo caso mi riferisco alle imprese, oltre a
tutelare la salute dei cittadini valdostani, incentivi economici,
contributi a fondo perduto a privati o imprese potrebbero risultare
fondamentali e di grande aiuto per smaltire l'amianto presente
ancora, come ha detto lei, in gran parte nella nostra regione.
