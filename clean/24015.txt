Classificazione
BENI CULTURALI
TURISMO E INDUSTRIA ALBERGHIERA
Ricettività turistica



Oggetto del Consiglio n. 3001 del 3 ottobre 2007 - Resoconto
OGGETTO N. 3001/XII - Funzionamento di strutture ricettive
nel complesso del Forte di Bard. (Interrogazione)
Interrogazione
Constatato che nel complesso del Forte di Bard due strutture
ricettive, un albergo e un ristorante, sono a tutt'oggi
inutilizzati, pur essendo completamente e lussuosamente arredati e
dotati di ogni più moderna apparecchiatura necessaria per il loro
funzionamento;
Considerata la rilevanza degli investimenti fatti nel
complesso del Forte di Bard e, nello specifico nelle due strutture
ricettive sopramenzionate e quindi l'importanza della loro completa
utilizzazione, al fine di consentire i più ampi ritorni
occupazionali ed economici;
Evidenziato come l'Associazione Forte di Bard, tramite la
Fondazione alberghiera di Châtillon, si sia dotata di risorse umane
per valutare più attentamente le prospettive di sviluppo di tutto
il complesso del Forte di Bard
i sottoscritti Consiglieri regionali
Interrogano
il Governo regionale per conoscere:
1) le motivazioni per cui tali strutture siano ancora
inattive;
2) i costi di realizzazione dell'albergo, delle cucine e del
ristorante, nonché i costi della loro manutenzione
ordinaria;
3) se vi siano prospettive di apertura di tali strutture
ricettive nel prossimo futuro;
4) quali siano i progetti che l'Associazione Forte di Bard,
utilizzando personale assunto dalla Fondazione Alberghiera di
Châtillon sta mettendo a punto per lo sviluppo del complesso del
Forte di Bard e se tali progetti abbiano già portato risultati
concreti.
F.to: Sandri - Fontana Carmela
Président
- La parole au Président de la Région,
Caveri.
Caveri (UV)
- Per evitare una risposta doppia con
l'Assessore Viérin, risponderò io a questa interrogazione.
Le strutture ricettive al servizio del Forte di Bard sono un
albergo, ristorante e caffetteria del Forte, noto come lotto 1, un
albergo, un bar e il ristorante del Borgo, noto come lotto 5.
Il primo punto è:
"le motivazioni per cui tali strutture
siano ancora inattive"
; l'affidamento in gestione dei lotti 1 e
5, che sono indicati in concessione contratto oppure affitto di
azienda, ha dovuto formare oggetto di una gara europea in
applicazione della normativa della concorrenza, richiamata nel
programma operativo europeo di finanziamenti degli investimenti,
che si sono svolti a cura della Finbard in attuazione della
deliberazione di Giunta n. 3922/2005. La gara europea che si è
svolta fra il 16 dicembre 2005 e il 24 febbraio 2006 è andata
deserta per entrambi i lotti, principalmente a causa del valore dei
seguenti canoni definiti e richiesti dall'atto dell'offerta: valore
di perizia degli immobili, incrementato dell'ammortamento annuo,
degli arredi in 12 anni, valutato a regime e ridotto nei primi anni
per tener conto degli oneri di avviamento, e ritenuti da parte
della domanda elevati, differenza costi ricavi. Lotto 1: valori
minimi 82.600 euro annui nei primi 3 anni, 145.600 nel 4° anno,
240.600 annui nel 5° e 6° anno. Lotto 5: valori minimi 35.000 annui
nei primi 3 anni, 70.000 nel 4° anno, 121.000 annui per il 5° e 6°
anno. Il 24 maggio 2006 "Finbard", acquisito l'assenso della
Regione, avviò la procedura negoziata già prevista dal bando, con
possibilità di riduzione dei canoni fino a circa 1/4 e di
rinegoziazione della durata articolata nelle seguenti fasi:
pubblicazione di avvio procedura, manifestazioni di interesse del
candidato, lettera a "Finbard", specificazione della procedura,
sopralluogo immobili, produzione documentazione progettuale, esame
e valutazione della documentazione da parte di apposita commissione
di esperti, sopralluogo ad attività già gestite dal candidato e
colloquio finale, esiti, valutazione e proposta all'Associazione
"Forte di Bard" per la stipula del contratto. Gli esiti della
procedura negoziata, conclusa da "Finbard" il 5 dicembre 2006, sono
risultati i seguenti: lotto 1, 3 manifestazioni di interessi e 1
progetto presentato valutato negativamente da "Finbard" nel
settembre 2006; lotto 5, 4 manifestazioni di interesse e 1 progetto
presentato, valutato positivamente e proposto con riserva
all'aggiudicazione nel novembre 2006. Lotti 1 e 5 congiuntamente, 4
manifestazioni di interesse, nessun progetto presentato. L'intera
documentazione di gara di procedura è stata trasmessa per
competenza da "Finbard" all'associazione il 4 gennaio 2007; da
allora l'associazione ha effettuato le seguenti azioni che
riguardano solo il lotto 5, non ancora aggiudicato, perché il bene
non è ancora nella disponibilità dell'associazione e soprattutto
non si sono ancora verificate le condizioni sospensive poste da
"Finbard" per l'aggiudicazione.
Secondo punto... poi alla fine darò qualche valutazione
politica... stando a quanto indicato da "Finbard", oltre ai costi
relativi ai lavori di restauro eseguiti nell'ambito del progetto
complessivo del recupero dell'intero Forte, le forniture degli
arredi e i lavori edilizio-impiantistici ad essi complementari
hanno formato oggetto di specifico appalto di forniture, esteso
anche ai locali per uffici e conferenze, distinto da quello dei
lavori edilizio-impiantistici principali con i seguenti costi
indicati, al lordo di IVA: lotto 1, 1.266.570 di cui 177.188 per
opere complementari, 1.089.382 per gli arredi di cui 654.058 per
l'albergo, 245.277 per la caffetteria e ristorante, 190.047 per
cucine; il lotto 5: 533.827 di cui 52.526 per opere complementari,
481.301 per arredi.
Per quanto riguarda le manutenzioni, l'associazione ha un
contratto per l'esecuzione in economia dei lavori di manutenzione
degli impianti elettrici e meccanici del Forte degli edifici del
Borgo di Bard, per il periodo 5 febbraio 2007/4 febbraio 2008 ai
sensi della legge regionale n. 12; il contratto è relativo alla
manutenzione ordinaria del Forte e dell'edificio di accoglienza,
del parcheggio pluripiano di Casa Ciuca e di Casa Urbano. L'albergo
del Borgo è stato escluso dal contratto di cui al punto precedente,
in quanto si prevedeva di imminente affidamento in gestione, fino a
tale momento si è provveduto in amministrazione diretta da parte
del servizio manutenzione dell'associazione ricorrendo a interventi
specifici da parte della ditta di manutenzione aggiudicataria. Le
spese di manutenzione ordinarie dei locali non museali
corrispondenti all'albergo, alla caffetteria e al ristorante del
Forte sono dedotte dall'importo a corpo, imputandone su base in
millesimi in funzione della superficie netta dei locali, ammontano
a 3.299 euro per l'albergo, 764 per la caffetteria, 2.420 per il
ristorante. A tale importo si deve applicare una maggiorazione del
30% per interventi straordinari e materiale di consumo, stimata
sulla base dei costi di manutenzione consuntivati e considerando
che alcuni locali sono parzialmente inattivi; quindi gli importi
complessivi ammontano a 4.290 euro per l'albergo, 995 per la
caffetteria, 3.150 per il ristorante. Per l'albergo del borgo si
stima un costo per il 2007 di manutenzione ordinaria di circa 3.000
euro.
A seguito degli esiti negativi della gara europea esperita da
"Finbard", di cui non siamo per niente contenti, perché dà il senso
di una gara che non ha tenuto conto della fotografia della realtà,
e della procedura negoziata che ne è conseguita, l'associazione dal
4 gennaio 2007 - data di trasmissione della documentazione - ha
operato per attivare tempestivamente il servizio di bar caffetteria
del Forte, tranne il ristorante, attraverso una gestione diretta
con personale assunto a tempo determinato. Tale iniziativa ha
consentito di operare immediatamente un servizio indispensabile per
i visitatori, nonché di mantenere libera la zona ristorante che è
stata utilizzata quale spazio per l'erogazione di "catering" degli
eventi, seminari, convegni e cene, comprati direttamente dai
soggetti ospiti del Forte. In relazione all'albergo e al
ristorante, l'associazione sta effettuando delle analisi rispetto
alla possibilità che l'albergo del Forte, l'albergo del Borgo e il
ristorante vengano gestiti da un unico gestore, che in tal modo
rinvenga le economie necessarie, potendo armonizzare su più
"assets" i costi fissi che paiono essere difficilmente assorbibili
attraverso una gestione parcellizzata, fattore riscontrato
empiricamente dai "feed back" con i potenziali gestori
incontrati.
Quarto punto: l'Associazione Forte di Bard e la Fondazione Grand
Paradis hanno concepito insieme un progetto dal titolo Forte di
Bard-Fondation Grand Paradis, una proposta di offerta integrata a
valere sul POR, Fondo sociale europeo obiettivo 3, 2000-2006;
l'obiettivo del progetto è quello di raccordare l'offerta
turistico-culturale del Forte con quella turistico-naturalistica
della Fondation, ideando dei pacchetti di offerte integrati, chiavi
in mano, per i diversi segmenti di utenza. Ente attuatore del
progetto è stato individuato dai promotori nella Fondazione
alberghiera di Châtillon, che opera istituzionalmente in tale
ambito. Il progetto - durata 12 mesi - prevede la presenza di 2
risorse dedicate con la funzione di interfaccia operative
localizzate prevalentemente presso le sedi dei 2 enti, come
previsto dai fondi FSE analogamente ad ogni voce di spesa, anche
l'inserimento con contratto a progetto è stato effettuato dal
soggetto attuatore. Nella prima fase del progetto è scaturita
l'ideazione di un pacchetto modulare di offerta didattica integrata
che è già in corso di commercializzazione a cura di un "tour
operator" specializzato in didattica, che verrà a breve
circolarizzato a tutte le scuole valdostane, nonché presentato alla
Borsa del turismo scolastico di Genova.
È chiaro che le preoccupazioni che abbiamo su questi aspetti,
riguardanti l'insieme dei beni che avrebbero dovuto generare degli
utili a vantaggio dell'associazione è un problema grave, che stiamo
affrontando per capire anche quali sono le difficoltà che si sono
evidenziate e di chi possono essere ritenute eventuali
responsabilità.
Président
- La parole au Conseiller Sandri.
Sandri (GV-DS-PSE)
- Oggi forse mi devo sentire in
sintonia con il candidato a Segretario del Partito democratico,
Letta, quando parla bene del "Governo Caveri". Lui probabilmente dà
un giudizio più generale, io lo ritengo un'eccezione che conferma
la regola, ma anche le eccezioni meritano di essere evidenziate e
rimarcate, perché mi sembra che le parole del Presidente abbiano
dimostrato la piena coscienza di una situazione che non corrisponde
alle aspettative che tutta la comunità valdostana aveva per questo
enorme investimento, che è stato il Forte di Bard.
Al Forte di Bard abbiamo investito oltre un centinaio di milioni
di euro in questa ristrutturazione, è un punto di riferimento
interessante...70 miliardi, 35 milioni di euro, bene, che avrebbero
dovuto generare però un ritorno dal punto di vista turistico. In
una piccola visita che ho fatto qualche settimana fa ho constatato
come un bellissimo albergo di 20 camere che c'è nel lotto 1... di
11 camere del lotto 1, è arredato, bellissimo, con strutture di
altissimo livello ed è chiuso, così come è chiuso il ristorante,
salvo l'utilizzo di un paio di sale per del "catering". La stessa
cosa vale per il lotto 5, che è fuori dal complesso del Forte, ma è
nel Borgo vicino al municipio. Allora si devono fare delle
riflessioni su questo punto: credo che si debba dire che la gara
europea sia stata un fallimento, e trovo una responsabilità, mi
permetto di fare il colbertista, di scopiazzare Sarkozy per certi
aspetti, perché credo siano questi i momenti in cui bisogna
chiedersi se tutta la normativa europea di tutela della concorrenza
ha un senso. C'è qualche parte che non ha senso e questo è uno di
questi casi, come lo è stato l'appalto per la gestione
dell'aeroporto, cioè questi appalti europei, quando si sa bene che
le dimensioni della nostra Regione non sono interessanti per realtà
che vanno al di fuori, non dico del nostro Stato, ma nemmeno della
nostra Regione.
Noi auspichiamo allora che si metta mano alle conseguenze che le
parole del Presidente dovrebbero comportare. Se la situazione è
definita grave, come meritevole di grande attenzione, ci
auspichiamo che nelle prossime settimane ci si dedichi con grande
determinazione, perché è testimonianza di un insuccesso il fatto
che una struttura che è fatta per sviluppare il turismo e quindi la
ricezione turistica, trovi proprio tutta l'attività ricettiva a
parte la caffetteria completamente chiusa, e anche la caffetteria
aperta con personale dipendente e non in gestione: questo non aiuta
né l'imprenditoria, né lo sviluppo della zona, non aiuta il
raggiungimento degli obiettivi che ci si era posti quando si era
deciso di ristrutturare il Forte di Bard.
Mi permetto di lanciare una suggestione: credo che una strada
positiva sia stata quella di intravedere delle capacità di
interrelazione fra più soggetti, quindi molto bene il fatto che si
collabori con la Fondazione Grand Paradis e con la Fondazione
alberghiera per dare un'offerta di tipo integrato, questo significa
"fare sistema". Potrebbe essere una soluzione nel caso non si
trovino partner privati, quella di pensare ad una integrazione più
ampia con la Fondazione alberghiera; in fondo potrebbe essere il
ristorante, piuttosto che l'albergo, un modo per dare ai ragazzi
della scuola la possibilità di fare degli "stages" concreti e
potersi misurare e anche gli insegnanti avere esperienze
professionali di un certo livello. Credo che siano riflessioni
complesse da valutare anche dal punto di vista dei costi, ma
certamente piuttosto che tenerlo chiuso, potrebbe essere
interessante darne la gestione alla Fondazione alberghiera.
