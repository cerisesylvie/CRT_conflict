Classificazione
AMBIENTE
LAVORO
Infortunistica - Previdenza - Tutela della salute



Oggetto del Consiglio n. 3323 del 20 febbraio 2008 - Resoconto
OGGETTO N. 3323/XII - Interrogazione: "Problematiche
concernenti la presenza di amianto all'interno dello stabilimento
ex Cogne".
Interrogazione
Vista la risoluzione approvata all'unanimità dal Consiglio
regionale in data 11 luglio 2007, relativa alle problematiche
legate alla presenza di amianto all'interno dell'ex stabilimento
Cogne;
Appreso che nei giorni scorsi, a seguito di scavi effettuati
per la costruzione di immobili da parte di Vallée d'Aoste Structure
all'interno dell'area ex Cogne, sono emerse quantità non
indifferenti di materiali di amianto o contenenti amianto;
Verificato che a seguito di questi ritrovamenti i lavori sono
stati sospesi;
i sottoscritti Consiglieri regionali
Interrogano
l'Assessore competente per conoscere:
1) come si intende procedere per la bonifica
dell'area;
2) se ritiene comunicare alla CAS (Cogne Acciai Speciali),
che gestisce attualmente lo stabilimento, e alla Fintecna, che lo
gestiva precedentemente, tali ritrovamenti, al fine di supportare
ulteriormente le richieste dei lavoratori nel veder riconosciuti i
"benefici" previsti dalla legge n. 257 del '92
sull'amianto.
F.to: Bortot - Squarzino Secondina - Venturella
Presidente -
La parola all'Assessore al territorio,
ambiente e opere pubbliche, Cerise.
Cerise (UV)
- In data 4 febbraio 2008 la società "Cogne
Acciai Speciali", in qualità di affittuaria delle aree, ci ha
segnalato con nota 030/08 il rinvenimento, durante le fasi di scavo
finalizzate alla realizzazione dell'ampliamento del capannone PRS -
piazzale antistante la facciata nord-est del capannone medesimo -,
di lastre di eternit in pezzi, ad una profondità di 4 metri su una
superficie di circa 60 metri quadri.
Il materiale rinvenuto è stato stoccato su una platea di
calcestruzzo recintata ed è stato ricoperto con teli impermeabili.
Successivamente la società "Vallée d'Aoste Structure", appaltatrice
dei lavori, ha provveduto, secondo quanto previsto dalle
disposizioni vigenti in materia di rimozione e bonifica
dell'amianto e di materiali contenenti amianto, ad effettuare tutte
le necessarie segnalazioni (quindi Comando del Corpo forestale,
Dipartimento di prevenzione dell'USL) per la prosecuzione delle
attività di pertinenza.
In conformità a quanto stabilito dalle disposizioni di cui al DM
14 maggio 1996, l'avvio allo smaltimento finale in discariche per
rifiuti non pericolosi, secondo i criteri e le modalità definiti
dal DM 3 agosto 2005, potrà, quindi, avvenire successivamente alla
presentazione del piano di lavoro al Servizio di prevenzione e
sicurezza nei luoghi di lavoro dell'USL della Valle d'Aosta.
Ai fini dell'applicazione delle norme di cui al titolo V della
parte IV del decreto n. 152/2006 e successive integrazioni e
modificazioni, si precisa che quanto segnalato dalla "Cogne Acciai
Speciali" non rientra nelle procedure di bonifica di aree
contaminate, ma è da ricondurre alla semplice rimozione e
smaltimento di rifiuti contenenti amianto da eseguirsi in
conformità al DM 14 maggio 1996.
Per quanto concerne la seconda questione (se ritiene di
comunicare alla "CAS", che gestisce attualmente lo stabilimento, e
alla "Fintecna", che lo gestiva precedentemente, tali ritrovamenti,
al fine di supportare ulteriormente...), non credo che questa sia
una questione che attiene né all'Amministrazione regionale, né ad
altre strutture.
Peraltro riteniamo che sarebbe del tutto inefficace qualsiasi
tipo di segnalazione in merito.
Presidente -
La parola al Consigliere Bortot.
Bortot (Arc-VA)
- Prima di tutto, voi conoscete tutta la
polemica amianto-non amianto alla Cogne. Abbiamo la fortuna che la
"Cogne" ha molto lavoro, chiede la costruzione e l'ampliamento
della produzione del PRS e nello scavare i plinti, guarda caso, si
trova l'amianto.
Non voglio fare polemica, voglio solo farvi vedere questa
planimetria: qui c'è il PRS e c'è un'area che è due volte l'altezza
del capannone, dove sono state riportate tutte le scorie e tutto
l'amianto che è stato ritrovato finora all'interno dello
stabilimento "Cogne".
Lei ora mi dice che questo ritrovamento non rientra nelle
disposizioni riguardanti le bonifiche, ma diventa uno smaltimento:
non so proprio come ciò possa avvenire, perché non voglio
rallentare i lavori di ampliamento dello stabilimento, che dà
lavoro. Dico solo che, nell'interrogazione, quando lei mi risponde
non so come possa rientrare questo ritrovamento di amianto nella
casistica per la quale abbiamo una vertenza aperta per il
riconoscimento dei benefici della legge n. 257/1992 sull'amianto
per i dipendenti di quell'area deve stare attento anche se non
credo che dipenda da lei, ma chi le ha steso quella nota.
Noi l'11 novembre 2007 abbiamo approvato all'unanimità una
risoluzione del Consiglio regionale, con l'impegno a trasmettere
alla Direzione regionale valdostana dell'INAIL ogni possibile nuovo
elemento conoscitivo, rispetto alla presenza dell'amianto negli
impianti e nelle strutture dello stabilimento, atto a riaprire la
valutazione all'esposizione a tale sostanza nociva.
Questa risoluzione ha rappresentato una mediazione rispetto ad
una risoluzione presentata da noi, che diceva ben altre cose. I
suoi uffici devono quindi trasmettere questa informativa che lei ha
ricevuto dalla Cogne all'INAIL, la quale deve trasmetterla alla
"Fintecna".
Fra l'altro abbiamo una vertenza in corso, vorremmo chiuderla
nel senso che si porta a casa il riconoscimento dei benefici per
questi lavoratori, e probabilmente sull'argomento dovremo tornare
solo dal punto di vista tecnico, ma se non vengono applicate le
risoluzioni approvate all'unanimità dal Consiglio, c'è qualcosa che
non funziona.
Io la invito... e se mi dice che sarà fatto, va bene, altrimenti
dovremmo tornarci sopra...
(interruzione dell'Assessore Cerise, fuori microfono)
... ma come non rientra? Lo abbiamo approvato in Consiglio, lei
deve dare disposizioni a "Vallée d'Aoste structure", che è
un'azienda di proprietà regionale, perché trasmetta gli atti del
ritrovamento dell'amianto all'INAIL e questa risoluzione alla
"Cogne" perché faccia altrettanto!
Se non lo fa lei, fra due giorni andrò davanti alla "Cogne" con
questa risoluzione e la risposta, così diventerà campagna
elettorale anche l'amianto, cosa che non volevamo fare!
(interruzione del Presidente della Regione, fuori
microfono)
... Presidente, è lei che deve riprendere il suo Assessore!
Collega Vicquéry, in qualità di Capigruppo dell'UV, noi abbiamo
firmato questa risoluzione; è "aria fritta" quello che decidiamo in
aula, se un Assessore mi può rispondere che non lo fa? Ma stiamo
scherzando?
Non voglio che questo argomento diventi una questione di
campagna elettorale, è troppo serio, altrimenti andremo alla
Magistratura con un gruppo di lavoratori e vedremo le conseguenze
che ne derivano.
A questo punto vorrei chiedere alla Presidenza del Consiglio
quali sono i provvedimenti nei confronti di un Assessore che non si
attiene alle risoluzioni approvate dal Consiglio...
Cerise
(fuori microfono)
- ... la
fucilazione...
Bortot (Arc-VA)
- ... non la fucilazione... credo che lei
o dà le dimissioni o è tenuto ad applicare quanto il Consiglio le
ha dato mandato di fare: non credo che lei possa fare quello che
vuole! Mi dica solo cosa devo pensare: se mantiene quello che ha
detto, chiedo l'intervento di tutti i consiglieri su questa
risoluzione, perché se l'Assessore non rettifica quello che ha
detto, ci sarà un percorso di un certo tipo; se invece il percorso
è quello di attenersi a questa risoluzione, il sottoscritto si
occuperà di altri problemi, ma è importante la risposta,
Assessore!
