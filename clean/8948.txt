Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3469 del 3 febbraio 1988 - Resoconto
OGGETTO N. 3469/VIII - ESITO DELL'INDAGINE SVOLTA DAL GRUPPO
TECNICO PERMANENTE DI LAVORO PER GLI INTERVENTI DI PREVENZIONE,
CURA E RIABILITAZIONE DELLE TOSSICO-DIPENDENZE.
(Interpellanza).
PRESIDENTE
: Do lettura dell'interpellanza in oggetto,
presentata dai Consiglieri Mafrica e Millet.
INTERPELLANZA
L'indagine svolta dal gruppo tecnico permanente di lavoro per
gli interventi di prevenzione, cura
e
riabilitazione delle
tossicodipendenze, con la consulenza del prof. MARIANI, ha messo in
evidenza un dato drammatico: circa il 9% degli studenti della
scuola secondaria superiore dichiara di aver fatto uso di sostanze
stupefacenti, numero che riporta la Valle d'Aosta nella media
italiana
e
che smentisce chi aveva sostenuto una sorta di
estraneità della nostra Regione al fenomeno droga.
Ciò premesso i sottoscritti Consiglieri regionali del gruppo
comunista
INTERPELLANO
 l'Assessore competente per conoscere:
1)
- il giudizio della Giunta sui risultati del
rapporto MARIANI;
2)
- le intenzioni dell'Esecutivo in merito agli
interventi per la prevenzione dei fenomeni di
tossicodipendenza;
3)
- i tempi di apertura, le caratteristiche del
servizio e le forme di gestione previsti per il cosiddetto centro
di prima accoglienza e per la Comunità assistenziale denominata
casa Champlan.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
L'indagine che è stata svolta dal
gruppo tecnico permanente di lavoro per la prevenzione, la cura e
la riabilitazione delle tossicodipendenze ha messo in evidenza un
dato drammatico: circa il 9% degli studenti della scuola secondaria
superiore dichiara di aver fatto uso di sostanze illecite quali
marijuana, hashish, cocaina ed eroina.
Sempre dallo stesso studio, nella parte esposta a voce e non
riportata nel documento che è stato pubblicato, è emerso che sono
circa 700 le persone, tra i 14 ed i 39 anni, coinvolte nell'uso di
sostanze stupefacenti; è emerso, altresì, che, a fronte di una
domanda di servizio che riguarda circa la metà di queste persone,
sono disponibili oggi dei servizi per meno di un decimo delle
persone interessate.
Si tratta di uno dei più drammatici problemi per la popolazione
valdostana e credo che di esso ci si debba occupare sempre più a
fondo, anche perché i recenti fatti di violenza dimostrano che la
realtà valdostana non è così tranquilla e felice come, forse, si
poteva supporre.
Noi riteniamo opportuno conoscere, in merito, le intenzioni
della Giunta ed essere informati su ciò che essa intende fare,
specie in riferimento alle varie forme di prevenzione. Vogliamo
anche avere notizie precise sui tempi di apertura, sulle
caratteristiche del servizio e sulle forme di gestione, sia del
centro di prima accoglienza e sia per la comunità assistenziale di
Champlan. In questa occasione ritorniamo sull'argomento, perché ci
sembra che i tempi siano più lunghi di quelli preannunciati e che,
via via, si aggiungano nuove complicazioni ad impedire che le cose
procedano come si sarebbe voluto.
PRESIDENTE
: Ha chiesto la parola l'Assessore alla Sanità
e Assistenza Sociale, Voyat; ne ha facoltà.
VOYAT (U.V.):
L'indagine svolta dal gruppo tecnico
permanente di lavoro per gli interventi di prevenzione, cura e
riabilitazione delle tossicodipendenze ci ha fatto conoscere dei
dati molto interessanti e, così come già detto al momento della
presentazione dei risultati dell'indagine, ribadisco che non ci si
può limitare solo a quei dati, ma un'analoga indagine, a nostro
avviso, dovrà essere ripetuta ed approfondita anche in futuro. È
stata fatta anche un'altra indagine, i cui atti saranno presto
messi a disposizione del Consiglio e della popolazione da parte del
gruppo di lavoro, relativa al consumo degli psicofarmaci in Valle
d'Aosta.
Senza volermi addentrare nelle citazioni di numeri allarmanti o
meno, credo che si debba fare molta attenzione a non confondere le
cifre dei presunti tossicodipendenti con quelle dei
tossicodipendenti realmente accertati.
L'indagine, alla quale ha fatto riferimento il Consigliere
Mafrica, con i suoi dati presunti, ci è utile per aiutarci ad
istituire servizi con una idonea capienza massima. Noi conoscevamo
in via di ipotesi il numero delle persone che possono o che
potrebbero usufruire di tali servizi. Questa indagine conferma
quanto avevamo già previsto con la deliberazione del mese di
settembre, che istituiva un apposito servizio per le
tossicodipendenze, all'interno dell'U.S.L., e ci consente di
coordinare meglio gli interventi preventivi, quelli da esercitare
sul posto di lavoro e quelli che si riferiscono alle terapie
successive da prescrivere ai tossicodipendenti.
L'indagine conferma l'importanza della prevenzione - cosa, del
resto, già nota a tutti - da attuare, come è stato fatto in questi
ultimi due anni, innanzitutto, all'interno delle scuole, con
l'attivazione di tutti i servizi scolastici, e poi nell'ambito
della famiglia, con l'attivazione dei servizi sociali sul
territorio.
La delibera del 18 settembre 1987, che istituiva questo servizio
all'interno dell'U.S.L., sta trovando pratica attuazione, perché i
termini degli avvisi interni per le persone che intendono chiedere
di essere trasferite in questo nuovo servizio, sono già scaduti
alla fine dello scorso mese di gennaio. Al più presto verranno
emanati gli avvisi pubblici e quindi si darà attuazione ai concorsi
per il reperimento del personale che, in questo momento, non può
essere messo a disposizione dall'U.S.L., e che sarà chiamato a
collaborare con il gruppo di lavoro incaricato di gestire il centro
per la prevenzione, cura e riabilitazione delle tossicodipendenze,
per almeno uno o due anni. Verrà stipulata, infatti, una
convenzione con un gruppo specializzato, che ha maturato notevole
esperienza in materia presso altre UU.SS. LL. italiane. Tale gruppo
gestirà questo centro e provvederà alla formazione del personale
che, a sua volta, dovrà essere in grado di gestire autonomamente il
servizio. Questo centro viene istituito ad Aosta, in stretto
contatto con l'unità operativa di psichiatria, ed avrà un punto di
riferimento o di appoggio, per la Bassa Valle, a Donnas o a
Verrès.
L'Assessorato sta definendo i termini della convenzione da
stipulare con il gruppo di lavoro e si prevede di aprire questa
unità operativa agli inizi del mese di aprile. Una U.S.L. di
Cremona ci ha posti di fronte ad un ulteriore contrattempo perché,
solo di recente, ci ha comunicato di non poterci garantire la
disponibilità di una persona che è già impegnata in quella U.S.L.
Ci auguriamo, ovviamente, di poterla sostituire al più presto. Si
provvederà, quindi, all'apertura della comunità per la cura dei
tossicodipendenti a Champlan. La struttura è già stata consegnata
ed a giorni si apriranno le buste per la gara d'appalto indetta per
l'arredo relativo.
Il gruppo di lavoro sta ora predisponendo il documento che ci
darà la possibilità di reperire la cooperativa, o il privato, che
vorrà gestire il centro. Non riteniamo opportuno, infatti, che tale
comunità sia gestita, fin dall'inizio, da un ente pubblico. Solo in
un secondo tempo, al limite, l'ente pubblico dovrebbe provvedere
alla gestione diretta di tale comunità.
Per confermare le date già indicate nello scorso mese di
ottobre, in occasione di una analoga interpellanza presentata dal
Gruppo comunista, ricordo che anche la comunità di Champlan-Talapé
inizierà ad operare alla fine di aprile o ai primi di maggio.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Non ho ben capito la prima parte della
risposta dell'Assessore, quando ha detto che si tratta di dati
stimati che dovrebbero essere verificati nella realtà. In questo
tipo di discorso io vedo una certa ricorrente sottovalutazione del
fenomeno.
Poiché l'indagine è stata fatta in modo analogo a quanto avviene
nel resto dell'Italia e dell'Europa, non capisco perché i relativi
dati non possano essere assunti come punti di riferimento degni
della massima attenzione.
Che da questa stima sia emerso, innanzitutto, che la Valle
d'Aosta si trovi nella media italiana e che il consumo di marijuana
sia un decimo di quello americano, ma che il consumo di eroina sia
addirittura la metà, sempre di quello americano, ciò dimostra che
la situazione sia particolarmente grave e che stiano prendendo
piede, anche nella nostra regione, determinati modelli di vita. Io
credo, quindi, che si debba prestare attenzione anche a questi
aspetti.
Certo è importante rispettare le date previste, e mi auguro che
sia così; è importante intervenire in aiuto delle persone che si
rivolgono al servizio pubblico per disintossicarsi; ma è importante
anche lavorare sugli aspetti precedenti la richiesta di
disintossicazione, sugli aspetti che precedono l'uso degli
stupefacenti. Occorre, quindi, lavorare sugli elementi che, in
questa regione, portano all'esistenza di un disagio giovanile. Io
credo che, in questo campo, la Regione possa disporre di strumenti
utili e che gli Assessorati alla Sanità e Assistenza Sociale e alla
Pubblica Istruzione abbiano ancora molte cose da fare. Mi auguro,
pertanto, che siano presi in considerazione anche questi aspetti
del problema.
