Classificazione
CONSIGLIO REGIONALE
Attività consiliare d'aula



Oggetto del Consiglio n. 1998 del 6 aprile 2016 - Resoconto
OGGETTO N. 1998/XIV - Ordine dei lavori. Iscrizione
all'ordine del giorno di due risoluzioni.
Viérin M. (Presidente) -
Ritorniamo a quanto detto
poc'anzi, quindi metterei in votazione l'iscrizione delle tre
risoluzioni, depositate dai gruppi dell'opposizione, concernenti
l'affidamento del servizio di accoglienza a persone autistiche, la
moratoria dei mutui agli agricoltori e il referendum sulle
trivellazioni. Prego, collega Restano per mozione d'ordine.
Restano (UV) -
Relativamente all'oggetto n. 51 che
riguarda l'audizione in V Commissione dell'associazione valdostana
autismo, la risoluzione che avete presentato, vorrei segnalarvi che
attualmente non siamo in grado di disporre delle trascrizioni - le
avremo solo venerdì - e quindi i colleghi non conoscono quanto è
stato detto in Commissione e oggi non sarebbero in grado di
trattare con la dovuta maniera l'argomento.
In secondo luogo, mi permetto di sottolineare che la concessione
di una proroga all'attuale gestione è fattibile, ma bisognerebbe
avere l'assenso della cooperativa che attualmente gestisce il
servizio. Se voi siete d'accordo, chiederei di rimandarla, con il
mio impegno di riportarla in Commissione mercoledì, ci
consegneranno le trascrizioni venerdì, così potremo approfondire
quanto voi riferite.
Presidente -
Se abbiamo ben capito, lei chiede di
ritirare il punto n. 51.02, con il suo impegno di fare una
riunione. Su questo tema, parola al collega Bertschy.
Bertschy (UVP) -
Anticipo che ci riuniremo di nuovo. Se
ce lo dicevate insieme al resto, forse evitavamo una
sospensione.
Mi sembra una motivazione un po' tirata per i capelli. La
maggioranza regionale ha un bando in esecuzione, quindi io immagino
che, se ha messo fuori un bando con 500 mila euro in appalto,
sappia cosa stia facendo. Che non lo sappiano i commissari di
maggioranza è un altro discorso, ma state andando a bando per due
anni per un servizio, spero che sappiate quello che state
facendo.
Se mi dite che il bando va bene è un altro discorso, ma se mi
dite che non avete gli elementi per discutere 500 mila euro che
sono in appalto, mi sembra un po' tirato. Il Presidente della V
Commissione ha detto quello, io lo rispetto per il suo impegno, ma
quello che sto chiedendo, a nome dei gruppi, è di prenderci il
tempo per verificare se le cose che sono state dette hanno un loro
significato, se possono migliorare l'attuale bando che è in gara,
anche perché durante l'audizione è stato detto, in maniera molto
chiara, che non c'è stata concertazione con l'associazione. E sono
tutte cose dette, registrate, quindi non è che ci siano dei
problemi a ripeterle. Però mi pare che gli elementi li abbiamo
forniti. Uno può dire" non sono d'accordo, non accetto la
risoluzione", ma non iscrivere la risoluzione mi sembra molto
tirato come discorso.
Prendetevi la vostra responsabilità. Non iscrivere la
risoluzione, vuol dire non arrivare in tempo, il 18 aprile scadono
i termini, quindi se si decide che quel bando va bene, va bene.
Secondo noi, sentita l'associazione, quel bando può essere
migliorato. Se voi decidete che quel bando va bene così, non è che
abbiamo tanto da discutere, ma non iscriverla mi sembra un atto non
corretto. Poi fate quello che volete. Comunque dopo l'intervento
del collega Chatrian chiedo di fermarci un attimo.
Presidente -
La parola al collega Chatrian, poi cinque
minuti di sospensione.
Chatrian (ALPE) -
Rispetto molto il Presidente di
Commissione, anche perché partecipo sovente alla V Commissione,
quindi lo rispetto proprio nel suo metodo di lavorare, per come
affronta le questioni e i temi comunque delicati che stiamo
affrontando in questi mesi.
Però, al di là del rispetto, io direi: non perdiamo neanche un
minuto per andare a confrontarci. Pensiamo che un Governo regionale
che mette a bando 500/600 mila euro abbia avuto tutto il tempo e la
possibilità di confrontarsi con gli attori principali di questo
servizio, con i fruitori, e quindi gradiremmo affrontare
serenamente il dibattito in aula, perché abbiamo gli elementi, come
li avete voi, e come sicuramente ha il Governo, che è a conoscenza
di tutti i documenti che l'associazione - l'associazione dei
parenti dei minorenni e dei maggiorenni, degli adulti - ha fatto
pervenire prima di bandire l'atto amministrativo.
Quindi le stesse cose che sono inserite nel bando e nel
prosieguo delle delibere messe in atto in questi anni sono scritte
nero su bianco: le criticità, ma soprattutto quali erano le idee
nuove per poter migliorare il servizio.
Chiederei a questo punto al collega Restano se possiamo
iscrivere la risoluzione e discuterla serenamente in aula, visto e
considerato che io non voglio pensare che un Governo regionale
metta a bando 500 mila euro di servizi senza avere lo stato
dell'arte, un'analisi nel suo complesso.
Presidente -
Ricordo che sono stati chiesti cinque minuti
di sospensione. Prego, collega Restano.
Restano (UV) -
La mettiamo in votazione separatamente
dalle altre, poi decideremo. La mia proposta è questa
Presidente -
Prego, collega Viérin Laurent.
Viérin L. (UVP) -
Solo per capire da un punto di vista
procedurale, Presidente. In sede di iscrizione d'urgenza, si
discute se iscrivere o meno un'iniziativa, dopo di che, di solito,
si entra nei contenuti anche temporali della questione nel corso
della discussione.
Non abbiamo capito se non si vuole iscrivere e quindi si chiede
altro o se si iscrive e poi fate la vostra discussione e chi sarà a
favore, la voterà e chi non sarà a favore, non la voterà.
Magari sono meno longevo politicamente del Presidente Marco
Viérin, ma non mi ricordo se sia già successo di aver discusso
sull'iscrizione d'urgenza nel merito di una questione, perché non
c'è solo la questione temporale in questo caso.
Cioè, c'è da ambo le parti, perché anche da questa parte c'è la
questione temporale, perché la riteniamo d'urgenza proprio per i
termini che sono stati evocati. Quindi secondo noi si deve
iscrivere e poi si fa la discussione.
Presidente -
Sono due i momenti, collega Laurent Viérin.
Il primo è quello dell'iscrizione delle risoluzioni, chiaramente
spetta all'aula decidere l'iscrizione o meno, e quindi credo che il
collega Restano abbia avuto voluto proporre una sua posizione con
una mozione d'ordine per dire che su questo tema si prende
l'impegno di affrontarlo nelle Commissioni e quindi chiede il
ritiro di questa richiesta di iscrizione, altrimenti chiede due
votazioni separate per l'iscrizione. Una votazione per questa
proposta di iscrizione della risoluzione, e un'altra per le altre
due.
Viérin L. (UVP) -
Presidente, non le avevamo chiesto di
fare l'interpretazione autentica di quello che ha detto il collega
Restano, l'avevamo abbastanza capito, anzi, forse era stato più
chiaro il collega Restano. Abbiamo solo chiesto se, da un punto di
vista procedurale, ci si può esprimere sul merito di un'iscrizione
d'urgenza perché, se non abbiamo capito male, non è una questione
di tempistica o di non urgenza quella che è stata sollevata dal
collega Restano.
Quindi vorremmo capire se non sia il caso, dal punto di vista
procedurale, di procedere alla votazione dell'iscrizione di questo
atto.
Presidente -
Procederemo senz'altro, ma il discorso è
stato fatto in maniera molto chiara anche dal collega Restano: noi
procederemo per l'iscrizione con votazione su questo atto e una
votazione sugli altri due. Per ogni richiesta di iscrizione può
prendere una parola uno contro e uno a favore.
Metterei in approvazione per l'iscrizione le due risoluzioni, n.
51.03 e n. 51.04, sulle quali credo che ci sia l'intesa di tutto il
Consiglio di iscriverle, quindi apro la votazione.
Presenti: 32
Votanti: 32
Favorevoli: 32
Il Consiglio approva. all'unanimità.
Mettiamo adesso in votazione la richiesta di iscrizione della
risoluzione distribuita con il punto n. 51.02. A questo punto, ci
può essere un intervento a favore e uno contro. La parola al
collega Fabbri.
Fabbri (UVP) -
Noi riteniamo che l'iscrizione di questo
nostro atto sia necessaria, vista la discussione che abbiamo avuto
la settimana scorsa in Commissione con i rappresentanti
dell'associazione autismo, vista anche l'importanza che tutti i
nostri gruppi hanno attribuito alla manifestazione di sabato scorso
nella ricorrenza della giornata mondiale dell'autismo. Per cui, con
questa risoluzione noi andiamo incontro a una delle richieste
inviate da questa associazione.
Grazie alla lettera che l'associazione stessa ha spedito a tutti
i capigruppo, tutti i Consiglieri sono potuti venire a conoscenza
delle proposte. Uno dei punti fermi della proposta
dell'associazione è proprio quello che noi proponiamo in questo
nostro atto. Di qui scaturisce l'urgenza di discuterlo in questa
sede. Ci sembra di dare finalmente una risposta rapida a questa
associazione, dopo averli auditi, dopo che hanno trasmesso tutta la
documentazione necessaria per conoscere la loro situazione ai
Capigruppo e quindi a tutti i Consiglieri regionali.
La scadenza della gara è il 18 aprile, per cui necessariamente
si deve cercare di prorogarla, in modo da aprire una discussione
sulla modalità della gara e sui suggerimenti che l'associazione
stessa ha proposto di inserire nella gara, affinché sia la più
efficace possibile.
Presidente -
Grazie, collega Fabbri, la parola al collega
Restano.
Restano (UV) -
Ribadisco quanto già detto in precedenza,
aggiungendo che vi sono anche delle motivazioni tecniche alla base
di questo, perché gli uffici dovranno provvedere alle eventuali
verifiche, quindi non è una cosa che possiamo votare oggi, senza
fare i dovuti approfondimenti con il dirigente competente. Quello
che era stato proposto, era di procedere fin da domani a queste
verifiche e nel frattempo di ottenere le trascrizioni di quanto era
stato detto in Commissione, per poter valutare serenamente e
compiutamente quanto da voi richiesto.
Il presupposto dell'urgenza riguarda il bando messo a concorso.
L'Amministrazione e il dirigente competente, quando sarà il
momento, in autotutela, può anche procedere a revocare e fare i
dovuti passi. Quindi non vedo tutta questa urgenza. A volte
l'urgenza è anche cattiva consigliera, e molte volte quando siamo
qua a dibattere senza fare i dovuti approfondimenti, rischiamo di
sbagliare le nostre scelte. Noi ci asterremo su questa
risoluzione.
Presidente -
Grazie collega, pongo in votazione
l'iscrizione.
Presenti: 32
Votanti: 32
Favorevoli: 12
Astenuti: 20 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, La Torre, Lanièce,
Marquis, Péaquin, Perron, Restano, Rini, Rollandin, Testolin,
Viérin M.)
Il Consiglio non approva.
