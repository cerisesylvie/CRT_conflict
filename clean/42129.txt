Classificazione
ISTRUZIONE PUBBLICA



Oggetto del Consiglio n. 1081 del 7 novembre 2019 - Resoconto
OGGETTO N. 1081/XV - Interpellanza: "Notizie in merito alle
attività sull'educazione alla Parità di Genere svolte nell'anno
scolastico 2018/2019".
Distort (Presidente) -
Punto 26 all'ordine del giorno.
Per l'esposizione dell'interpellanza, la parola alla collega
Russo.
Russo (M5S) -
In questa interpellanza parliamo di parità
di genere e in particolare delle azioni didattiche messe in campo
in ambito scolastico per prevenire il fenomeno della violenza di
genere, cioè della violenza sulle donne. Il 25 novembre è la
giornata internazionale per l'eliminazione della violenza contro le
donne, istituita partendo dall'assunto che la violenza contro le
donne è una violenza dei diritti umani, conseguenza della
discriminazione contro le donne e delle persistenti disuguaglianze
tra uomo e donna in tantissimi ambiti. La giornata voluta dalle
Nazioni Unite per sensibilizzare l'opinione pubblica sul tema della
violenza sulle donne è appunto il 25 novembre, ma gli eventi e le
iniziative organizzate su questo delicatissimo tema da istituzioni,
enti e associazioni, sono in programma su tutto il territorio
valdostano dalla fine del mese di ottobre fino agli inizi del mese
di dicembre 2019.
La Regione Valle d'Aosta riconosce in ogni forma di violenza una
violazione dei diritti umani, dell'integrità fisica e psicologica,
della libertà e della dignità stessa della persona, tramite la
legge regionale n. 4 del 25 febbraio 2013, con cui assicura alle
vittime di violenze di genere e ai loro figli tutela, protezione e
sostegno per consentire loro, nel rispetto della riservatezza e
dell'anonimato, di recuperare la propria autonomia personale,
sociale ed economica.
Con la legge regionale n. 4 del 2013 è stato anche istituito il
forum permanente contro le molestie e la violenza di genere, di cui
faccio parte come consigliera di minoranza: un gruppo di lavoro
interistituzionale, sede di dialogo e di confronto tra le
istituzioni e la società, in materia di prevenzione e contrasto
della violenza di genere. In questo anno il gruppo ha lavorato alla
definizione del nuovo piano di contrasto della violenza di genere e
in questi ultimi due mesi alla definizione delle iniziative che i
vari attori del forum proporranno nei prossimi giorni fino agli
inizi del mese di dicembre.
A mio parere la lotta contro la discriminazione e la violenza di
genere soffre di una carenza di risorse economiche, umane e
organizzative che limita il lavoro operativo del forum e della
Consigliera di parità. È opportuno un lavoro sinergico con il forum
e con la Consigliera di parità per migliorare questa scarsa
cultura, che ancora è presente, del tema della violenza di genere
che permane qui nella nostra regione, ma anche ovviamente in tutto
il paese. Per me sarebbe comunque opportuno prevedere una
riorganizzazione di tutto il settore.
Abbiamo una delibera della Giunta regionale del 6 settembre 2019
con cui è stato approvato il bando per il finanziamento di progetti
antiviolenza, di prevenzione e di informazione contro la violenza
di genere. Quest'anno il contenuto del bando si pone l'obiettivo di
innescare la riflessione che vede coinvolte in prima linea le nuove
generazioni sul tema delle manifestazioni di odio e nei confronti
delle donne che oggi vengono agite attraverso i
social
network
, Facebook, Twitter, WhatsApp e Instagram, attraverso
offese sessiste, esposizione di immagini private e intime rubate e
persecuzioni
on line
.
Solo un accenno ai dati relativi al numero di violenze, che sono
riuscita però a reperire solo riguardo all'anno 2017, del 2018 non
li ho trovati, che sono ancora in lieve aumento rispetto all'anno
precedente. L'antico mantra delle donne, per cui "forse me lo sono
meritato o magari sono io che non ho ancora capito come prendere
mio marito", rimane un baluardo femminile a copertura degli episodi
di aggressività e violenza subiti. A conferma del lavoro importante
che le donne devono ancora fare per uscire dalla spirale di un
fenomeno variegato e trasversale a tutti i ceti sociali è il dato
che riporta che soltanto il 7 percento delle vittime è consapevole
di aver subito una violenza e solo tre donne su dieci arrivano a
denunciare il partner violento, le altre lo giustificano o si
colpevolizzano. Tra l'altro, molto importante è ricordare il fatto
che un uomo che fa violenza non è un malato, ma è un uomo che crede
nella sua superiorità. Alle donne serve aiuto per riconoscere la
violenza e agli operatori formazione per distinguere i casi di
conflitto da quelli di violenza. Quando c'è una denuncia deve
scattare il piano sicurezza, l'azione di una rete di assistenza
multidisciplinare che non prevede una soluzione unica, ma una
differente caso per caso.
Arrivando più nel dettaglio dell'interpellanza. Evidenziato - io
ci credo veramente e fermamente - che la prevenzione di questi
fenomeni passa tramite la promozione e la diffusione di una cultura
del rispetto reciproco fra i sessi, anche e soprattutto con il
coinvolgimento delle istituzioni scolastiche e dei centri di
aggregazione multiculturali in età prescolare e scolare, ricordato
che sono presenti le linee guida del MIUR indirizzate alle
istituzioni scolastiche autonome per l'attuazione del comma 16
della legge 107 del 2015 che dice: "Il piano triennale dell'offerta
formativa assicura l'attuazione dei principi di pari opportunità
promuovendo nelle scuole di ogni ordine e grado l'educazione alla
parità tra i sessi, la prevenzione della violenza di genere e di
tutte le discriminazioni, al fine di informare e di sensibilizzare
gli studenti, i docenti e i genitori sulle suddette tematiche".
Interpelliamo l'Assessore competente per sapere: "in quante e quali
scuole sono state svolte attività sull'educazione alla Parità di
Genere nell'anno scolastico 2018/2019 e da chi sono state condotte;
quali iniziative, e in quali scuole, si intende svolgere nell'anno
scolastico 2019/2020 e da chi saranno proposte; se anche il
Difensore civico ha in programma alcuni interventi sull'argomento
nelle scuole e/o negli incontri sul territorio con la
cittadinanza".
D
alle ore 12:17 assume la presidenza la presidente
Rini.
Rini (Presidente)
-
Per la replica, la parola
all'assessore Certan.
Certan (AV)
-
Grazie alla collega Russo e ai
colleghi che hanno presentato questa interpellanza che permette in
qualche modo di fare il punto della situazione, in un momento in
cui comunque si sta lavorando su questa tematica. Premetto la mia
condivisione circa l'importanza della tematica in oggetto e in
particolare quanto affermato riguardo ai dati. Sicuramente questa
tematica la si risolve con un innalzamento culturale riguardo a
questo tema e sappiamo che spesso un miglioramento culturale
avviene con il passare delle generazioni e con la
sensibilizzazione, non avviene nell'immediato, prova ne sia che
spesso quando si tratta di queste tematiche non c'è attenzione o
addirittura si sorride, si ride, eccetera. Questo è a dimostrazione
del fatto che a volte queste tematiche non sono ancora considerate
culturalmente importanti. Per questo motivo, proprio perché invece
riteniamo che siano tematiche da non sottovalutare, l'Assessorato
all'istruzione, università, ricerca e politiche giovanili, nel
quale sono inserite le competenze relative alla parità di genere,
anche l'ufficio della Consigliera di parità e l'Assessorato alla
sanità, salute e politiche sociali che coordina, come lo ha
ricordato lei, il forum permanente contro le molestie e la violenza
di genere, che fa riferimento alla legge n. 4 del 2013, sono da
sempre sensibili a queste tematiche e lavorano e operano in
sinergia.
Posso rispondere a questa vostra interpellanza, che richiede in
particolare le azioni da noi intraprese, dicendo che per le singole
iniziative relative alle istituzioni scolastiche, nell'ambito della
loro autonomia organizzativa e didattica, non viene effettuata una
rendicontazione puntuale dalla Sovraintendenza agli studi, quindi
io non ho tutte le attività che le scuole in autonomia organizzano
con le varie associazioni, anche con una tradizione del territorio
che spesso le scuole hanno e che portano avanti, a volte anche con
le istituzioni quali i Comuni, i sindaci e gli assessori. Io credo
che sia importante mantenere questa loro azione autonoma, però
tutte queste attività sono sicuramente nel POF, che è il piano
triennale dell'offerta formativa che lei citava, e quindi tutte le
famiglie hanno a disposizione il piano triennale in visione e da
condividere.
Per quanto riguarda il primo punto, nell'anno scolastico
2018/2019 posso segnalare le seguenti iniziative organizzate
dall'ufficio della Consigliera di parità. Lo scorso anno a novembre
"Unidas...dalla violenza a un mondo di speranza!", una giornata di
studio con attività laboratoriali presso la Cittadella dei giovani
di Aosta, rivolta alle scuole secondarie di secondo grado. In
particolare erano presenti il Liceo scientifico e linguistico
Bérard di Aosta, l'Istituto tecnico Corrado Gex sempre di Aosta,
l'Istituzione scolastica di istruzione liceale tecnica e
professionale di Verrès, con la partecipazione dell'avvocata
dottoressa Rosita Pepe che ha ideato la creazione dell'attività
imprenditoriale "Viva Bistrot" a Napoli, per aiutare le donne
fuggite dalla violenza di mariti o compagni nel loro percorso di
autonomizzazione, poiché è importantissimo questo passaggio; non
basta l'azione di denuncia, ma dopo devono esserci altre azioni. La
settimana dal 17 al 25 novembre vi è stata la presentazione di
"Panchina Rossa" nei Comuni di La Salle, Nus, Saint-Vincent, con il
coinvolgimento delle scuole primarie e secondarie di primo grado
del territorio che hanno fatto un progetto insieme e hanno lavorato
in sinergia con i Comuni. L'8 marzo del 2019 "Comunichiamo quindi
siamo... rispettiamoci!", si chiamava così l'iniziativa, la
Consigliera di parità, la Cittadella dei giovani di Aosta, il
Centro di servizi per il volontariato, il tavolo tecnico permanente
legalità e sicurezza, rivolto alle nuove generazioni con il
supporto del mondo dell'associazionismo, hanno realizzato una
giornata di riflessione con attività laboratoriali rivolte agli
studenti delle scuole secondarie di secondo grado della regione,
rispetto al tema della diffusione illecita di immagini e di video
sessualmente espliciti - ne ha parlato lei prima, del
sexting
che è lo scambio di foto, video, sms vocali a sfondo
intimo e sessuale, che comunque tra gli adolescenti sta imperando e
molte famiglie non ne sono assolutamente a conoscenza, poiché
sappiamo che i
social
non sono assolutamente un elemento di
condivisione nelle famiglie e i ragazzi e gli adolescenti spesso
navigano senza che i genitori sappiano cosa stanno facendo - sulla
cultura estetica e rispetto del corpo della persona.
Il programma 1 del piano regionale della prevenzione della
Regione Valle d'Aosta, "Rete di scuole che promuovono salute",
prevede che le singole iniziative contribuiscano a diminuire le
disuguaglianze. Nel corso di questi ultimi anni si è cercato di
operare in sinergia con tutti gli enti e organismi che si occupano
di queste tematiche, in modo da rafforzare e coordinare gli
interventi e razionalizzare la programmazione nel corso dell'anno;
queste attività avvengono con l'ispettrice Vernetto e con le
strutture dell'Assessorato alla sanità, che lavorano su questo
piano della prevenzione.
Per quanto attiene il punto 2, a proposito dell'anno scolastico
in corso, la giornata del 25 novembre, lo ha ricordato lei, si
avvicina e sono in previsione diverse iniziative. Diciamo che è poi
un periodo di una o due settimane in cui vi sono delle iniziative -
non sono tutte raggruppate nel giorno 25, che è un po' una data
simbolica - che verranno presentate tra l'altro la prossima
settimana, perché rientranti nella campagna antiviolenza del 2019.
Con deliberazione della Giunta regionale n. 681 del 24 maggio 2019
è stato approvato il piano di corresponsabilità educativa e
legalità, proposto dal tavolo tecnico permanente legalità e
sicurezza del quale fanno parte anche le forze dell'ordine. Si
evidenzia che il sopraindicato piano presenta un'azione mirata in
tema di iniziative di informazione e sensibilizzazione legate alle
pari opportunità, alla prevenzione e al contrasto della violenza e
che la stessa rientra tra le proposte del catalogo telematico
dell'offerta educativa 2019/2020, con il titolo "La violenza di
genere non ha confini". Riporto le varie iniziative per ora
programmate: la campagna antiviolenza 2019, il 25 novembre giornata
di riflessione e sensibilizzazione "Io.. tu.. Noi! Insieme possiamo
farcela", con la finalità di diffondere la cultura del rispetto
dell'altro, facendo conoscere il punto di vista maschile in materia
di prevenzione della violenza contro le donne e frutto di una
stretta collaborazione tra l'associazione Centro donne antiviolenza
di Aosta, il servizio Arcolaio, il tavolo tecnico permanente della
corresponsabilità educativa e legalità, l'ufficio della Consigliera
di parità e l'associazione Uniendo Raices.
Premetto che, come ha detto lei, affinché questa cultura di
parità aumenti, è importante che non sia un tema trattato solo fra
donne, ma che lo sia fra tutti, perché tutte le componenti della
società devono essere coinvolte. A novembre 2019 saranno anche
inaugurate tre o quattro panchine rosse, inserite all'interno di un
percorso di riflessione e sensibilizzazione progettato dalla
Consigliera di parità. È un'iniziativa sicuramente simbolica questa
delle panchine rosse, che però si sta diffondendo in tutto il
mondo: in Australia e anche in Argentina. È partita dalla
Lomellina, da Tina Magenta che è una donna degli Stati generali
delle donne che l'ha proposta: sicuramente è un'iniziativa
simbolica, ma è assolutamente un messaggio che sta passando, poiché
su queste panchine ci sono i numeri di riferimento. Ci sono poi
altre iniziative a marzo 2020 e per concludere ci sono tutta una
serie di iniziative interessanti sempre con il forum permanente
contro le molestie, che poi le trasmetto.
Per quanto riguarda invece l'ultimo punto, il Difensore civico è
incardinato presso la Presidenza del Consiglio regionale per la
legge n. 17 del 2001 e svolge interventi nelle classi delle scuole
secondarie e di secondo grado, volti a illustrare il ruolo e i
compiti della sua figura. Per quanto riguarda il tema delle pari
opportunità non sono previsti interventi o incontri nelle scuole o
aperti ai cittadini, in quanto il Difensore civico non ha questo
ruolo, ma procede solo su presentazione di specifica istanza.
Presidente
-
Per la replica, la parola alla
collega Russo.
Russo (M5S)
-
Grazie Assessore. Sinceramente la
sua risposta mi lascia un attimo interdetta per vari aspetti.
Sicuramente condivido con lei il fatto che la violenza di genere
non sia percepita come un problema, questo è sicuro, nel senso che
molte donne non hanno neanche la percezione di che cosa sia la
violenza e questo è culturalmente un grandissimo problema per la
prevenzione della violenza stessa. Il fatto che non si riesca a
ottenere comunque i dati delle scuole e quali attività specifiche
le scuole abbiano fatto sulla violenza di genere è un problema! Le
dico un attimo qual è la mia visione: la questione della
prevenzione della violenza non è più ormai, mi sembra che i dati
che abbiamo sulla società in cui viviamo siano evidenti, una cosa
che possiamo fare o proporre a macchia di leopardo. A oggi la
scuola deve lavorare in modo importante e specifico sulla
prevenzione della violenza di genere e sulla prevenzione di tutti i
tipi di violenza. Mi sembra chiaro che i ragazzi non debbano solo
vedere una panchina rossa che, per carità, li sollecita a una serie
di riflessioni, forse, ma è necessario fare dei lavori di
approfondimento sul tema del rispetto delle diversità e della
diversità di genere, che è tutt'altra cosa. Noi abbiamo necessità
che all'interno delle scuole, come veicolo fondamentale ancor di
più rispetto al sistema sanitario, vengano fatte delle azioni
incisive sulla prevenzione. Collega Certan, a me sembra che quello
che lei mi ha detto sia un'altra questione: lei mi ha sottolineato
quali sono le iniziative che ci saranno sul territorio, ma io non
volevo dire quello, io volevo sapere in quante scuole sono state
fatte e quali iniziative sono state fatte.
L'ultima cosa: il Difensore civico è in realtà da un anno anche
il garante dell'infanzia e dell'adolescenza e credo che tra le sue
funzioni ci sia anche quella di proporre delle iniziative a
garanzia e a tutela dei minori, tra cui anche il sensibilizzarli a
tutti gli episodi di violenza che si possono verificare intorno a
loro.
