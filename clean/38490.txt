Classificazione
ASSISTENZA SOCIALE
Disabili
SPORT E TEMPO LIBERO



Oggetto del Consiglio n. 2012 del 20 aprile 2016 - Resoconto
OGGETTO N. 2012/XIV - Interrogazione: "Realizzazione dei
soggiorni marini a favore delle persone con disabilità".
Viérin M. (Presidente)
- Punto n. 8 dell'ordine del
giorno. La parola all'Assessore Fosson.
Fosson (UV) -
Come avevo già risposto ad un'interpellanza
nel mese di gennaio, i servizi estivi per i disabili si faranno
quest'anno, proprio perché ci è sembrato importante per una
maggiore integrazione sociale delle persone disabili, ma anche per
periodi di riposo che certe famiglie in queste occasioni hanno. Il
procedimento è partito e confermo che il finanziamento è lo stesso.
Mentre in passato si adottavano procedure diverse e si invitavano
delle cooperative, adesso la gara per l'affido della realizzazione
dei soggiorni marini del 2016 è in elenco presso la Centrale unica
di committenza. Gli uffici competenti, in accordo con i tecnici
della centrale stessa, hanno terminato la redazione del capitolato,
condizione indispensabile al fine di proporre all'approvazione
della Giunta l'indizione della gara. Questo meccanismo di fare un
bando con la Cuc è nuovo per noi, ma ci stiamo comunque
impratichendo.
C'è anche stato, come avevo detto nella scorsa interpellanza, un
contatto informale con il coordinamento della disabilità, per
parlare di soggiorni montani e marini, anche in relazione al costo
rispetto alla richiesta degli utenti ci si sta orientando per due
periodi entrambi marini. Nel frattempo è successo che il Consiglio
di Stato abbia tolto dalla disabilità certe rendite, per cui è
cambiato radicalmente il discorso della compartecipazione; per
l'accesso a questi servizi chi poteva compartecipava, e chi non
poteva non compartecipava, pertanto anche questo ha richiesto un
confronto.
La cosa importante, che confermo, è che i soggiorni marini si
faranno in due periodi: uno a luglio e uno a settembre. Il bando
uscirà nei primi giorni di maggio; io penso che, come gli altri
anni, dopo venti giorni di esposizione, a fine maggio o ai primi di
giugno si potranno aprire le iscrizioni. Affinché l'informazione
sia corretta, vi annuncio che questa settimana ho in programma un
incontro con tutte le famiglie e gli enti che partecipano al gruppo
del coordinamento della disabilità, proprio per formalizzare con
loro anche alcune piccole specificità. Comunque le confermo che i
soggiorni ci saranno in due periodi, uno a luglio e uno a
settembre, e che le iscrizioni saranno aperte nei primi giorni del
mese di giugno.
Presidente
- La parola al collega Bertin.
Bertin (ALPE) -
Il fatto che l'anno scorso non fossero
stati fatti questi soggiorni aveva creato un certo disguido e certe
difficoltà per le famiglie. Ci ricordavamo dell'annuncio fatto nel
gennaio scorso, ma adesso siamo a fine aprile e non avevamo più
notizie di questi soggiorni marini, alpini o montani, che dir si
voglia.
Il problema è che a mio avviso siamo un po' in ritardo, perché
se si fa a maggio per luglio e settembre, se ad oggi il bando non è
ancora uscito e uscirà, come ci diceva lei, nei primi giorni di
maggio...ad oggi il bando non c'è. Non sono un esperto in materia,
ma a mio avviso se il bando si fa a gennaio per luglio
probabilmente i costi generali sono molto minori, perché se si
devono utilizzare delle strutture e si possono affittare o comunque
prendere con tempi molto più distanti, sappiamo tutti che i costi
sono minori. Mi sembra che questo ritardo rischi anche di aumentare
i costi e ricadere poi sul servizio; se si fanno queste cose è
meglio farle subito, senza aspettare maggio per luglio e settembre.
Se questo bando fosse stato fatto a gennaio probabilmente avrebbe
avuto anche dei costi minori. La mia è una considerazione da non
esperto, ma chiunque fa turismo sa che prima si prenota e meno
costa. Questo a mio avviso è un ritardo e spero che l'anno prossimo
non si verifichi di nuovo, ma che il bando venga fatto subito ad
inizio anno. Il fatto che si faccia è un fatto positivo, però
cerchiamo anche di muovere la macchina amministrativa per creare
dei risparmi e per avere maggiore efficienza.
