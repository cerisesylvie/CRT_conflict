Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1748 del 15 gennaio 1986 - Resoconto
OGGETTO N. 1748/VIII - CRISI DELLO STABILIMENTO SIDERURGICO
DELL'ILSSA-VIOLA DI PONT-SAINT-MARTIN.
PRESIDENTE:
Signori Consiglieri, in relazione alla
richiesta formulata dal Presidente della Giunta, invito il
Consiglio a deliberare di procedere all'immediata discussione
sull'argomento in oggetto, che riveste carattere di urgenza.
Se nessuno chiede la parola metto in votazione l'iscrizione in
via d'urgenza dell'ordine del giorno:
ESITO DELLA VOTAZIONE
Presenti, votanti e favorevoli: 30.
Il Consiglio approva all'unanimità.
PRESIDENTE:
Pertanto, ai sensi del 2° comma dell'art. 50
del Regolamento, interno del Consiglio, è posto in oggetto il
seguente ordine del giorno, presentato dall'Assessore
all'Industria, Commercio, Artigianato e Trasporti Lanivi:
ORDINE DEL GIORNO
IL CONSIGLIO REGIONALE DELLA
VALLE D'AOSTA
RIBADITA
la comune volontà politica unanimemente
espressa dalla presa di posizione del Consiglio regionale in data
18. 12.85 sulla situazione di crisi degli stabilimenti siderurgici
del l'ILSSA-VIOLA di Pont-Saint-Martin e della DELTASIDER di
Aosta;
CONSIDERATO che la proprietà ILSSA-VIOLA ha chiaramente
manifestato la volontà di cessare totalmente le attività produttive
nello stabilimento di Pont-Saint-Martin e, nel contempo, di
reinvestire totalmente in altre società fuori del territorio della
Valle d'Aosta, i contributi previsti alle imprese siderurgiche per
la riduzione di capacità produttive dal decreto legge 10 dicembre
1985, n. 706;
TENUTO CONTO cha la Regione Valle d'Aosta non è stata
preavvertita nè consultata dalle competenti Autorità centrali di
governo in sede di definizione del piano siderurgico nazionale e di
predisposizione del decreto legge 10 dicembre 1985, n. 706;
GRAVEMENTE PREOCCUPATO
dalle gravissime conseguenze
sui livelli occupazionali e sull'economia regionale derivanti da
tali decisioni, conseguenze che rischiano di turbare i rapporti
Stato-Regione;
IL CONSIGLIO REGIONALE RICONFERMA il giudizio negativo circa
il metodo adottato in questa occasione dalle Autorità governative,
metodo che, oltre ad ignorare il ruolo delle Regioni, rappresenta
una violazione delle competenze attribuite in materia di industria
alla Regione Valle di Aosta;
CHIEDE che venga modificato ed integrato il decreto legge 10
dicembre 1985, n. 706, recante misure urgenti a favore della
siderurgia, secondo le allegate proposte approvate dalla Giunta
regionale e dal Comitato regionale di coordinamento per i problemi
dello stabilimento ILSSA-VIOLA di Pont-Saint-Martin in data
10.1.1986;
RINNOVA l'impegno di tutti i gruppi politici presenti in
consiglio regionale ad esercitare una energica azione presso i
competenti organi centrali al fine di garantire la tutela degli
interessi economici e sociali della Valle d'Aosta;
INVITA il Senatore e il Deputato della Valle d'Aosta ad
illustrare in Parlamento la drammaticità della situazione
occupazionale valdostana, anche a seguito dell'accelerato
progressivo disimpegno delle aziende pubbliche, e a svolgere
un'azione efficace per la modificazione ed integrazione del decreto
legge succitato coerentemente alle proposte avanzate.
Allegato
MODIFICAZIONE E INTEGRAZIONE DEL DECRETO-LEGGE 10 DICEMBRE 1985,
N. 706, IN SEDE DI CONVERSIONE IN LEGGE, APPROVATE DALLA GIUNTA
REGIONALE DELLA VALLE D'AOSTA E DAL COMITATO REGIONALE DI
COORDINAMENTO PER I PROBLEMI DELLO STABILIMENTO ILSSA-VIOLA DI
PONT-SAINT-MARTIN.
Proposta di modificazione dell'art. 4 del Decreto Legge 10
dicembre 1985, n. 706, in sede di conversione in Legge:
-aggiungere al termine del 2° comma le parole
seguenti:
"per la cui attuazione devono essere impiegati, nelle stesse
aziende interessate dalla riduzione di capacità produttiva, i
contributi di cui al comma 1."
Proposta di integrazione del Decreto Legge 10 dicembre 1985, n.
706, in sede di conversione in Legge:
- dopo l'art. 6 è inserito il seguente:
Art. 7
(Norme particolari concernenti la Valle d'Aosta)
In considerazione delle competenze attribuite alla Regione Valle
d'Aosta dall'art. 3, lett. a, e dall'art. 4, primo comma, della
legge costituzionale 26 febbraio 1948, n. 4, quali risultano
puntualmente definite nelle relative norme statali di attuazione,
gli accordi di cui al comma 2 del precedente articolo 4 riguardanti
stabilimenti situati nel territorio valdostano devono essere
preceduti dalla consultazione della Regione stessa onde garantire
la tutela degli interessi economici e sociali della Valle
d'Aosta.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Questo ordine del giorno che viene
presentato sotto forma di proposta, nel senso che noi siamo
disponibili a fare delle integrazioni o a raggiungere comunque un
accordo complessivo, trova la sua motivazione nel fatto che
oggi
,
presso la X Commissione del Senato, inizia la
discussione del Decreto Legge 10 dicembre 1985, n. 706. Si tratta
del famoso decreto che concede premi alle aziende che riducono o
smantellano attività produttive nel settore siderurgico.
Interpretando la volontà complessiva, non solo della Giunta ma
anche del Consiglio, delle forze sociali e degli amministratori
della Valle d'Aosta, noi abbiamo avanzato due ordini di
contestazioni, sia in sede politica che presso le direzioni
generali delle aziende di Stato:
1) il mancato riconoscimento delle competenze della Regione in
materia di industria, riconosciute sia dallo Statuto speciale che
dalle nuove norme in corso di approvazione in materia di industria;
2) il mancato coinvolgimento della Regione sia al momento della
predisposizione delle linee generali del piano di razionalizzazione
del comparto siderurgico, all'interno delle nuove misure disposte a
livello europeo, sia al momento della predisposizione di questo
decreto-legge.
Sulla base delle indicazioni presentate da varie parti, abbiamo
accolto due ipotesi, una di modifica e l'altra di integrazione al
decreto n. 706 del 10 dicembre 1985. L'ipotesi di modifica vuole
raggiungere l'obiettivo che i premi destinati alle aziende che
smantellano o riducono attività produttive, siano in parte o "in
toto" reinvestiti nelle aziende o nella zona in cui si attuano le
riduzioni o gli smantellamenti. L'ipotesi di integrazione mira ad
ottenere il coinvolgimento della Regione nel momento in cui gli
accordi e le decisioni vengono assunti dalle autorità centrali di
Governo.
Io terminerei così la mia illustrazione dell'ordine del giorno
che fa riferimento, tra le altre cose, alla volontà espressa
unanimemente dal Consiglio regionale il 18 dicembre 1985, con un
ordine del giorno che è già stato trasmesso, come previsto dalla
stessa presa di posizione del Consiglio regionale, agli organi
competenti. Con l'approvazione di questo ordine del giorno crediamo
di rafforzare la posizione dei nostri parlamentari che, prima nelle
Commissioni e poi in Aula, dovranno affrontare questo
argomento.
Aggiungo che ieri ci sono stati alcuni incontri, sempre in linea
con la volontà espressa da questo Consiglio, ribadita e fatta
propria dal Comitato regionale per il coordinamento dei problemi
dello stabilimento ILSSA-VIOLA di Pont-Saint-Martin, con il
Ministro all'Industria, On. Altissimo, con l'Amministratore
Delegato della FINSIDER e con il Vicepresidente della X Commissione
del Senato, Sen. Felicetti, alla presenza di due altri Senatori
della stessa Commissione, Margheri e Consoli. Non so se in questo
momento è il caso di fare un resoconto dell'incontro, comunque
ricordo che in quella sede la Valle d'Aosta era rappresentata,
oltre che dal Presidente della Giunta e dal sottoscritto, anche dai
Consiglieri Tonino e Pedrini, dai due Parlamentari, Sen. Fosson e
On. Dujany, nonché da due rappresentanti delle Organizzazioni
sindacali della FLM. Altri Consiglieri potranno eventualmente
integrare quando io sto dicendo. Il Ministro ci ha garantito il suo
interessamento sulla vicenda ILSSA-VIOLA, riservandosi però di
conoscere più a fondo i contenuti dell'accordo tra l'ILSSA-VIOLA e
la Terni.
Forse è il caso ch'io dia alcune spiegazioni, specie per coloro
che non erano presenti alla riunione del Comitato di coordinamento
regionale. Il decreto legge che è in discussione al Parlamento
prevede contributi per le aziende che smantellano gli impianti
siderurgici e che realizzano forme di collaborazione tra settore
pubblico e settore privato. All'interno di questa logica, al
momento stesso della definizione del decreto legge 706,
l'ILSSA-VIOLA ha raggiunto un accordo con il Gruppo Terni della
FINSIDER. I contenuti di questo accordo non ci sono noti, se non
nelle linee generali. Ancora ieri, dopo averlo fatto
precedentemente con la proprietà dell'ILSSA-VIOLA, abbiamo chiesto
alla FINSIDER di conoscere i contenuti di quell'accordo, ma sia la
FINSIDER ieri, che l'ILSSA-VIOLA precedentemente, si sono rifiutate
di darci il testo dell'accordo di cui, come ho già detto,
conosciamo solo le linee più generali che prevedono il totale
trasferimento della parte di mercato, oggi coperta
dall'ILSSA-VIOLA, al Gruppo Terni e quindi allo stabilimento di
Terni e a quello della IAI di Torino.
Sempre in questo accordo si ipotizza un reimpiego dei
contributi, che lo Stato verserebbe a seguito delle riduzioni e
dello smantellamento dell'attività, come inserimento in quota
capitale, quindi come socio del Gruppo Terni, da parte del Gruppo
Orlando. Le linee fondamentali di questo accordo sono: la
cessazione totale delle attività dell'ILSSA-VIOLA a
Pont-Saint-Martin e l'utilizzazione dei premi previsti dal decreto
706 in investimenti o partecipazioni a capitali presso aziende
situate al di fuori della Valle d'Aosta.
Il Ministro ha dichiarato un appoggio di massima alle richieste
che abbiamo avanzato, dopo un approfondito esame dell'accordo tra
l'ILSSA-VIOLA ed il Gruppo Terni; ci ha ribadito anche una certa
disponibilità a stabilire forme di collaborazione con la Regione,
per future proposte di insediamenti industriali nella nostra
Regione.
Il secondo incontro, non programmato ma realizzato su richiesta
dello stesso Ministro Altissimo, è avvenuto con l'Amministratore
Delegato della FINSIDER che ci ha ribadito quanto già conoscevamo:
non ci ha dato il testo dell'accordo tra l'ILSSA-VIOLA e la Terni,
ci ha confermato in linea di massima quanto ho già esposto ed ha
ribadito la posizione della FINSIDER.
Come ho già ricordato nell'incontro con il Comitato regionale di
coordinamento per i problemi dell'ILSSA-VIOLA, riassumerei in
questi termini la posizione della FINSIDER: accettazione della
logica del "Progetto Italia" per gli acciai e quindi di un progetto
di razionalizzazione e di concentrazione, attraverso ampie sinergie
pubbliche e private; indisponibilità a trattare o a prevedere con
la Regione la continuazione anche parziale di attività
dell'ILSSA-VIOLA o collaborazioni per attività sostitutive. Si
tratta della stessa posizione che il Presidente della FINSIDER
Roasio, aveva manifestato nell'incontro che, con il Presidente
della Giunta, abbiamo avuto il 16 dicembre 1985.
Il terzo incontro si è svolto nella sede della X Commissione
Industria del Senato - dove abbiamo incontrato il Vicepresidente,
Sen. Felicetti, perché il Presidente della Commissione, Sen.
Rebecchini, non ha potuto essere presente per motivi di salute -
alla presenza dei due Senatori, Consoli e Margheri. In quella
circostanza abbiamo fatto presente la gravità della situazione in
Valle d'Aosta, per l'ipotizzata chiusura dell'attività
dell'ILSSA-VIOLA e abbiamo illustrato le motivazioni che hanno
spinto la Regione a presentare gli emendamenti, che saranno
illustrati e sottoposti all'attenzione della Commissione dal
Senatore Fosson. Essi propongono una modifica che favorisca il
reinvestimento nella nostra Regione dei premi che lo Stato da alle
aziende che riducono la loro attività produttiva, che esiga il
rispetto delle competenze regionali in materia di industria e che
pertanto preveda la consultazione della Regione prima
dell'assunzione di decisioni dagli effetti così devastanti sulla
struttura produttiva e occupazionale della Valle d'Aosta.
Io chiuderei qui il mio intervento dicendo che l'approvazione di
questo ordine del giorno e delle allegate proposte di modifica e di
integrazione tende a rafforzare l'azione che i nostri Parlamentari
dovranno sostenere nelle rispettive Commissioni ed in Aula prima
dell'approvazione del decreto legge n. 706. Voglio ancora dire che,
sia il Vicepresidente che i Commissari presenti, i due Senatori
Consoli e Margheri, hanno dichiarato la loro disponibilità a
sostenere la posizione della nostra Regione.
Si dà atto che dalle ore 10,52 assume la Presidenza il Vice
Presidente DE GRANDIS.
PRESIDENTE:
Ha chiesto la parola il Consigliere Pedrini;
ne ha facoltà.
PEDRINI (P.L.I.):
Ringrazio il collega Consigliere
Mafrica per avermi consentito di parlare prima di lui. Ho chiesto
la parola solo per esporre anche le mie personali impressioni, dopo
quanto ha già detto l'Assessore. Domani o dopodomani il Ministro
Altissimo ci dovrebbe dire qualcosa, perché finora non ha ancora
potuto parlare con l'Amministratore Delegato del Gruppo SMI e ha
detto che telefonerà al Presidente della Giunta in merito ai
contatti che riuscirà ad avere. Comunque, a parte la disponibilità
del Ministro dell'Industria, dagli incontri con i due
Amministratori Delegati, Magliola e Denoyer, uno della FINSIDER e
l'altro della Terni, è emersa la netta sensazione che praticamente
la questione è tutta conclusa e che essi non hanno alcuna
intenzione di darci una sola lira. Si tratta, beninteso, di una mia
impressione personale, che io riporto come tale, ma che mi sembra
la rappresentazione più esatta e reale della situazione.
Vedremo che cosa faranno il Ministro e le Commissioni del Senato
e della Camera, in riferimento al nostro ordine del giorno che,
peraltro, mi sembra molto chiaro. Io avrei aggiunto anche qualcosa
in più, ma non ho avuto modo di parlarne questa mattina con il
Presidente della Giunta. Tuttavia, ieri, con l'Assessore Lanivi ed
i membri della Delegazione, avevamo concordato di inviare una
lettera o un telegramma, seguito da una lettera, al Ministro
dell'Industria, per invitarlo formalmente a non firmare il decreto
che assegna 12 miliardi agli Orlando, senza alcuna garanzia per la
Valle d'Aosta. Forzando un po' la mano al Ministro, noi gli
chiederemo solo che, prima di apporre la sua firma al decreto di
passaggio agli Orlando di quella grossissima somma, si chiariscano
bene tutti i vari aspetti del problema. Come ha detto bene ieri al
Ministro il nostro Presidente della Giunta, noi desideriamo che
quella grande cifra rimanga perlomeno in Valle d'Aosta.
Il Presidente della Giunta ha detto al Ministro, e l'Assessore
Lanivi ed il sottoscritto l'hanno ripetuto ai due Amministratori
Delegati dell'ITALSIDER e della Terni, che tutta l'operazione non
si sarebbe dovuta svolgere di nascosto. Non abbiamo avuto risposte
chiare, ma tutte evasive; da qualche risposta un po' meno sibillina
abbiamo però potuto capire che, se non tutti, almeno l'80% di quei
soldi, li prenderà l'ITALSIDER. Quasi ribaltandoci il problema, ci
hanno chiesto: "Se voi foste l'ITALSIDER e aveste un grande
deficit, che cosa fareste in presenza di un'offerta di 12 miliardi?
Li rifiutereste?" Non so come avremmo potuto rispondere, ma in ogni
caso avremmo preferito un po' più di correttezza, almeno per sapere
dall'ILSSA-VIOLA, se non dalla FINSIDER, come si erano svolti i
fatti e sulla pelle di chi si stava giocando o definendo alcunché,
come la chiusura e la mancanza della cassa integrazione, che è
ancora tutta da discutere, e l'abbandono, con la conseguente
chiusura dell'ILSSA-VIOLA, da parte della SMI.
Rimane da sperare che gli emendamenti, così come è stato detto
dal Vicepresidente e dai due Commissari del Senato, vengano presi
in seria considerazione. Se così sarà, soltanto allora si aprirà un
piccolo spiraglio. In caso contrario, io sono veramente molto
pessimista sul futuro di tutta questa vicenda. Aggiungo ancora che
ci è stato detto molto chiaramente che la chiusura dell'ILSSA-VIOLA
avrebbe bloccato il licenziamento di alcune centinaia di lavoratori
presso la DELTASIDER-Cogne: "Chiudendo lì, non possiamo certamente
calcare la mano e chiudere anche ad Aosta!" È un'affermazione molto
grave ed importante di cui io mi assumo tutta la responsabilità,
anche perché ho capito molto bene il senso di certe dichiarazioni e
penso che anche gli altri colleghi Consiglieri che erano con me
siano d'accordo. Non ho altro da aggiungere sull'argomento.
Grazie.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Volendo sintetizzare l'impressione
ricevuta dalle dichiarazioni dell'Assessore e del Consigliere
Pedrini, nonché da quanto mi è stato riferito dal Consigliere
Tonino, che ha partecipato agli incontri di ieri, mi sembra che si
possa definire in questo modo l'esito dei primi incontri: c'è stata
una certa attenzione da parte del Ministro dell'Industria, che però
dovrà essere verificata con successivi interventi presso di lui;
c'è stata invece una chiusura netta da parte degli amministratori
della Terni e della FINSIDER che, teniamolo però presente, sono
stati ascoltati nella loro veste tecnica, mentre le decisioni di
tipo politico spettano ad altri; infine è stata dichiarata una
certa disponibilità da parte dei rappresentanti della Commissione.
Mi sembra che questa sia la situazione.
Cosa possiamo fare noi? Per ragioni di unitarietà concordiamo
con l'ordine del giorno presentato dall'Assessore Lanivi. Noi ci
troviamo in una condizione particolare in quanto siamo partito di
opposizione, sia qui in Valle che a Roma. Ribadiamo però con
assoluta chiarezza di essere disponibili alla risoluzione dei
problemi dell'occupazione e del lavoro, che sono i problemi
principali della società valdostana e della società italiana;
riteniamo che la politica debba essere innanzitutto al servizio
degli interessi generali ed in ciò debba superare anche le
pregiudiziali legate agli schieramenti.
Noi pensiamo di aver fatto la nostra parte anche in quest'ultimo
periodo e durante le feste natalizie abbiamo sollecitato varie
iniziative che vogliamo ricordare brevemente. Poiché bisogna fare
tutti gli sforzi per aumentare l'attenzione nazionale sul caso
Valle d'Aosta, devono essere prese tutte le iniziative possibili
per far sapere che in Valle d'Aosta esiste una grave crisi
dell'occupazione e per correggere l'immagine stereotipata e
distorta che in genere si ha della nostra Regione. In questo senso
abbiamo mantenuto costanti contatti con i nostri Gruppi
Parlamentari, del Senato e della Camera, ed abbiamo constatato con
piacere che i Senatori ai quali ci siamo rivolti, il Capogruppo
della Commissione Industria Margheri ed il Senatore Consoli, hanno
partecipato volontariamente all'incontro con la delegazione
valdostana.
Il primo problema è quindi quello di assumere tutte le
iniziative utili a far conoscere al Governo ed al Parlamento la
reale situazione occupazionale in Valle d'Aosta, che, nel giro
quattro o cinque anni, ha dimezzato il numero degli occupati nelle
industrie con più di 35 dipendenti. Occorre far rispettare le
competenze statutarie della nostra Valle, cercando di ottenere
anche dei risultati in questo senso.
La seconda questione che intendiamo sottolineare è la necessità
di proposte. Senza fare alcuna polemica nei riguardi di nessuno,
riteniamo che nel comportamento della nostra Regione ci siano
alcuni difetti che bisogna superare al più presto. Il primo è
quello di affrontare le crisi industriali una alla volta, e cioè
caso per caso, mentre a noi sembra che stia franando quasi tutta la
struttura industriale. Il secondo difetto sembra essere l'assenza
di una proposta globale e complessiva da far valere per tutte le
iniziative che possiamo intraprendere come Consiglio regionale e
come forze politiche e sociali della Valle d'Aosta. Tra pochi
giorni, come Consiglio, dovremo esaminare anche il progetto
presentato dalla DELTASIDER, che termina con la richiesta di un
contributo regionale. Noi riteniamo opportuno affrontare questo
discorso facendo, con il Governo e con il Parlamento, una
trattativa che approdi a soluzioni stabili per l'intera occupazione
industriale nella nostra Regione. Forse è possibile recuperare
qualcosa su questo terreno, anche se la nostra proposta deve ancora
essere definita, prima di essere utilizzata nella trattativa con il
Governo, con i Ministri e con il Parlamento, per darle un
contributo di grande vigore, reso possibile dalla partecipazione e
collaborazione di tutte le componenti della nostra società.
In questo senso bisognerà affinare certi strumenti, perché la
FINAOSTA non ha avuto finora un ruolo molto incisivo nel proporre e
favorire l'occupazione nell'industria, e noi crediamo che debba
essere sfruttata al più presto l'occasione di una trattativa
globale con il Governo per l'occupazione industriale in Valle
d'Aosta, perché se si continua in questo modo le situazioni ci
sfuggiranno una dopo l'altra. Per entrare nel merito dell'ordine
del giorno diciamo che gli emendamenti presentati dalla Giunta
riprendono nella sostanza alcuni emendamenti che noi avevamo
elaborato e che abbiamo inviato ai nostri Gruppi Parlamentari;
senza entrare nei dettagli, diciamo che concordiamo con il loro
senso generale proprio perché sono simili ai nostri emendamenti. Da
una parte infatti essi tendono a far valere le competenze
statutarie della Valle d'Aosta in materia di industria e dall'altra
tendono ad ottenere il reinvestimento dei fondi attribuiti agli
Orlando in attività produttive nella nostra Regione. Pertanto noi
siamo d'accordo con questo ordine del giorno e con l'intento di
mantenere un atteggiamento unitario.
Vogliamo sottolineare che i Gruppi Parlamentari Comunisti hanno
dimostrato disponibilità e che lo stesso Senatore Margheri, già il
9 gennaio con una propria dichiarazione, aveva autonomamente
sollevato il problema dell'ILSSA-VIOLA (La notizia è stata diramata
tra le notizie dell'ANSA nello stesso giorno) e crediamo che in
Commissione sarà fatto tutto il possibile. Vogliamo dire però che
va alzato il tiro e che occorre una proposta politica globale per
l'occupazione industriale in Valle d'Aosta. È su questo terreno che
vanno giocate molte carte, altrimenti in giorni forse non troppo
lontani, potremmo trovarci di fronte a situazioni veramente
tragiche per la siderurgia valdostana e per l'intera
occupazione.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Chiedo scusa, ma ho un po' di
influenza e non so se riuscirò a terminare il mio intervento. Credo
che il discorso di questa mattina sia anche la conseguenza
dell'incontro che abbiamo avuto con le forze sindacali qualche
giorno fa, dal quale è sortita una impostazione chiara ed unitaria.
A nostro avviso, come abbiamo già detto in quella occasione,
esistono due problemi: il primo è quello dell'emergenza per
l'ILSSA-VIOLA, l'altro, al quale ha fatto cenno anche il collega
Consigliere Mafrica, è un problema più complessivo. Quello
dell'ILSSA-VIOLA sta nei termini che dolorosamente ci ha
prospettato l'Assessore Lanivi; tutto quello che si può fare, deve
essere fatto; e quindi il nostro appoggio a tutte le possibili
iniziative di soluzione del problema è leale e concreto, anche
perché riteniamo che non si possa smantellare "tout court" una
fabbrica come l'ILSSA-VIOLA, senza considerare che le conseguenze
graverebbero non solo sulla Bassa Valle, ma sull'intera economia
regionale.
Forse nell'ordine del giorno questo aspetto del problema è solo
sfiorato e leggendolo si ha l'impressione che noi vogliamo salvare
l'ILSSA-VIOLA solo perché è laggiù, a Pont-Saint-Martin. A nostro
avviso, pertanto, sarebbe opportuno ribadire il concetto che la
chiusura dell'ILSSA-VIOLA rende quasi irreversibile la crisi
dell'intero comparto siderurgico valdostano e ciò proprio alla luce
delle affermazioni del Consigliere Pedrini, quando ipotizzava che
potremmo anche sentirci dire: "State attenti, signori miei, perché
se insistete ancora un po' non chiudiamo solo l'ILSSA-VIOLA, ma
chiudiamo anche la DELTASIDER."
Credo pertanto che esista il problema di un contatto di un certo
tipo con il Governo, anche per prospettare l'esigenza, ormai
indilazionabile, della crisi che attraversa l'intera economia
regionale, dalla quale è difficile uscire tuttavia essa ci presenta
l'occasione per individuare un futuro modello di sviluppo per la
nostra Regione, che tenga conto del comparto siderurgico, ma anche
di tutti gli altri. Ritengo estremamente positivo che la Regione
voglia contrattare con l'IRI e con l'ENEL la sua politica di
sviluppo ed auspico che quando ci si siederà al tavolo delle
trattative con il Governo, queste idee, che possono essere il
frutto del contributo di tutte le forze presenti in questo
Consiglio, ci consentano di effettuare un serrato confronto sulle
finalità che noi vogliamo perseguire e soprattutto ottenere dallo
Stato.
Se l'ordine del giorno sarà impostato in questo senso, io credo
che la nostra adesione, come già dicevo prima, sarà leale, corretta
e convinta. Mi permetterei però di suggerire alcuni
emendamenti.
Al punto in cui si dice: "Riconferma il giudizio negativo circa
il metodo adottato in questa occasione dalle Autorità governative",
io sottolineerei l'aspetto che l'Assessore ha ribadito questa
mattina e che il Consigliere Tonino aveva già indicato nella
riunione con il Comitato di Coordinamento: "Pur nella esigenza di
una razionalizzazione del comparto nazionale della produzione
dell'acciaio nel quadro di un Progetto Italia che prevede un
accordo tra industrie private e pubbliche", perché non è detto che
non si possa auspicare la razionalizzazione di quel settore, anzi
la si deve auspicare.
Il secondo emendamento riguarda il punto dove si dice:
"...metodo che, oltre ad ignorare il ruolo delle Regioni,
rappresenta una violazione delle competenze attribuite in materia
di industria alla Regione Valle di Aosta". Sempre che sia
possibile, io aggiungerei "...anche sulla base di quanto previsto
dalle emanande norme di attuazione dello Statuto", altrimenti
questa nostra richiesta rimarrebbe un pochino monca, mentre invece
è basata su di un aspetto molto specifico
L'altro emendamento riguarda quanto detto alla pagina due, dove
si legge: "Gravemente preoccupato dalle gravissime conseguenze sui
livelli occupazionali e sull'economia regionale derivanti da tali
decisioni, conseguenze che rischiano di turbare i rapporti
Stato-Regione". Io sarei un po' meno drastico e suggerirei di
aggiungere: "... mentre è necessario un rapporto di leale
collaborazione tendente a risolvere il grave problema della
disoccupazione in Valle, che rischia di lacerare lo stesso tessuto
sociale della collettività valdostana". Credo che tutto ciò si
possa tranquillamente sottolineare anche per dimostrare che non
andiamo lì solo per delle "sciocche" rivendicazioni, ma anche per
collaborare con lo Stato. Grazie.
PRESIDENTE:
Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Je crois que l'Assesseur a déjà relaté
sur ce qui s'est passé a Rome, surtout sur l'engagement que
l'Administration régionale avait pris vis-à-vis du problème de
l'ILSSA-VIOLA. Je voudrais seulement souligner deux aspects: le
premier c'est qu'au niveau du Comité de Coordination, que nous
avions prévu, il y a déjà eu une discussion préalable sur
l'ensemble des arguments qui aujourd'hui sont présentés au Conseil.
A ce sujet je voudrais faire remarquer que toutes les forces
politiques ont fait un effort considérable pour pouvoir arriver
finalement à une formulation unitaire. Je rappelle ce que le
Conseiller Mafrica a dit, qu'il y avait aussi des suggestions, des
propositions qui au moment de la présentation des amendements
devant la commission du Sénat, il y aura la possibilité de les
améliorer ou de changer selon les exigences.
Mais le but principal, je crois, de cette prise de position du
Conseil régional, c'est d'insister sur l'aspect politique,
c'est-à-dire l'engagement des différentes forces politiques à
l'égard de la requête de l'Administration régionale qu'il y ait la
possibilité que l'argent qui est donné, en partie, soit réengagé au
niveau de l'ILSSA-VIOLA même. Si du point de vue technique, il y a
eu hier la même discussion d'il y a 15 jours lors de la rencontre
que nous avions eue avec M. Roasio, la question se pose de voir de
quelle façon les différentes forces politiques se conduiront; au
niveau du Comité de Coordination régional toutes les forces
politiques se sont déclarées d'accord pour soutenir cette bataille
de principe, vis-à-vis de cette commission et de la possibilité
d'améliorer le texte du décret même.
Pour la politique dans le sens général, le Conseiller Mafrica
disait que le Gouvernement devrait avoir une politique
industrielle: nous sommes d'accord et nous l'avons dit, mais pour
s'engager dans ce domaine, il faudrait au moins connaître, et c'est
ce que nous demandons dans la deuxième partie, les prévisions du
Projet Italia, pour dire notre mot nous aussi. Nous discuterons du
problème de la DELTASIDER, c'est la partie la plus importante pour
ce qui est de la participation de l'Etat et de l'engagement sur le
plan industriel dans notre Vallée, mais nous voulons connaître
l'attitude de l'Etat face à ces choix, pour pouvoir nous aussi nous
exprimer.
Je veux souligner un autre aspect, que je crois l'Assesseur a
déjà souligné d'autres fois: la seule possibilité de faire entendre
certains discours du point de vue politique, c'est de prendre en
considération le problème de l'énergie, des concessions à l'ENEL.
Lors de cette rencontre, on nous a dit que l'ENEL présentera des
programmes pour les différentes centrales hydroélectriques; le
Conseil s'engage à examiner ces requêtes en tenant compte de
l'engagement industriel dans notre Région. Je crois que ce sera là
un point fondamental dans l'ensemble du discours énergétique et par
conséquent du point de vue de l'industrie et donc de l'emploi dans
notre Vallée.
Du point de vue technique, on nous a dit qu'il n'y avait rien à
faire, donc la seule façon de changer l'attitude du Gouvernement,
se situe au niveau de la politique: c'est ce que nous sommes en
train de faire. Alors pour prévenir cette politique générale de
l'Etat, les seules deux possibilités que nous avons, ce sont de
s'insérer dans le projet de l'énergie et donc de l'engagement dans
le domaine industriel et d'autre part d'affronter le problème que
les Conseillers ont soulevé justement sur les normes de
réalisation. Là c'est une question de principe: nous avons
finalement le droit de prétendre de pouvoir dire notre mot à ce
sujet et c'est ce que nous avons dit dans le deuxième point. Donc
je crois qu'il ne s'agit pas d'un manque de projet de la part de
l'Administration régionale, même si on veut, et je le répète encore
une fois, souligner l'aspect positif du fait que toutes les forces
politiques, aussi bien au niveau du Comité qu'au niveau du Conseil,
se sont engagées dans le même discours pour avoir les mêmes
finalités. Ordre du jour mis à part, le travail nous le ferons au
niveau du Comité de Coordination pour faire connaître, autant qu'il
est possible, le problème valdôtain dans son ensemble et donc en
traitant particulier celui de l'ILSSA-VIOLA. L'ordre du jour, c'est
vrai, nous pourrions l'améliorer, le changer, mais je crois que le
but c'est de faire connaître d'un côté la possibilité de s'engager
dans une politique générale et de l'autre l'urgence de prendre des
décisions vis-à-vis de l'ILSSA VIOLA. Voilà ce que je devait dire à
propos de cette question; pour les autres problèmes, je crois que
l'Assesseur y répondra.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Come ho già detto in precedenza questo
ordine del giorno è una traccia di documento e credo che, con una
sospensione di 5 minuti, lo potremmo mettere a punto in modo
definitivo, per farlo approvare ed inviare al più presto alla
Commissione del Senato che inizia oggi la discussione su questo
argomento.
Voglio solo fare alcune ulteriori considerazioni: la prima è di
apprezzamento per il lavoro svolto e per la volontà espressa dal
Consiglio regionale di mantenere un indirizzo unitario che non
rappresenta solo il Consiglio, ma tutta la Regione e quindi
coinvolge intorno a questo argomento sia gli amministratori che le
forze sociali; la seconda considerazione vuole ribadire alcune
annotazioni già fatte dal Presidente della Giunta. Alcune linee
generale dell'orientamento della Regione, sul tema dello sviluppo
industriale della Valle, sono già contenute nel protocollo d'intesa
che abbiamo siglato con le Organizzazioni sindacali, ma qui mi
preme far presenti alcuni limiti ed alcune possibilità reali di
intervento.
1°) La situazione regionale e la sua difficoltà d'esprimere
capacità imprenditoriali nella nostra stessa Regione: questa è una
debolezza reale della nostra struttura sociale, oltre che
economica. 2°) Il largo peso avuto dall'impresa pubblica, che oggi
cerca un disimpegno del nostro territorio, senza contropartite.
Assumono quindi importanza notevole quelle norme d'attuazione
che ridanno spazio all'azione regionale. Non dobbiamo dimenticare
che, come già verificatosi alla MONTEFIBRE, nella vicenda
ILSSA-VIOLA e nelle stesse prospettive della DELTASIDER, giocano
volontà che prescindono dalla dimensione regionale, cioè si tratta
di scelte che vengono operate o a livello di aziende pubbliche o a
livello di ministeri, senza tener minimamente conto dei riflessi o
delle conseguenze sul piano regionale. Io ritengo che anche a
livello nazionale, seppur lentamente l'abbiamo constatato a livello
di alcuni ministri e di alcuni presidenti di aziende pubbliche - si
sta facendo strada una certa sensibilità per concordare con la
Regione questi piani.
Ecco, questo è quanto volevo dire ed ora non so se sia il caso
di sospendere la seduta oppure di continuarla, magari anche in
assenza di due o tre Consiglieri e del sottoscritto, per
consentirci di mettere a punto questo ordine del giorno che
porteremo subito in Consiglio.
PRESIDENTE:
L'Assessore Lanivi si riunisce con il
Consigliere Torrione ed altri che lo desiderino nella sala delle
Commissioni consiliari per concordare il testo dell'ordine del
giorno, mentre noi proseguiremo i nostri lavori con l'esame e la
discussione del punto n. 4 all'ordine del giorno.
