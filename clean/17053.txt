Classificazione
EDILIZIA
Edilizia residenziale


Resoconto integrale del dibattito dell'aula
Oggetto del Consiglio n. 406 del 10 febbraio 1999 - Resoconto
SÉANCE DU 10 FÉVRIER 1999 (MATIN)
OGGETTO N. 406/XI Riduzione dei tassi a favore dei beneficiari
di mutui per la prima casa. (Interpellanza)
Interpellanza Preso atto che i cittadini che hanno contratto i
cosiddetti mutui per la "prima casa", con la Finaosta S.p.A., hanno
giustamente beneficiato, nel corso del 1998, di una riduzione dei
tassi, resa possibile dall'opera di risanamento economico
intrapresa dal Governo Prodi, che ha comportato una rapida e
consistente discesa dei tassi di interesse;
Rilevato che di tale riduzione dei tassi (invero pattuiti in
misura fissa) non hanno beneficiato quei cittadini che,
casualmente, hanno contratto gli stessi mutui con istituti bancari
convenzionati, ai sensi della l.r. 21/02/94, n. 4;
Ritenuto che tale disparità di trattamento sia discriminatoria e
sostanzialmente ingiusta;
i sottoscritti Consiglieri regionali:
Interpellano
L'Assessore competente per sapere:
1) se ritiene la problematica meritevole di interessamento;
2) in caso affermativo, quali iniziative intende adottare per
avviare a soluzione il problema.
F.to Curtaz - Squarzino Secondina - Beneforti
Président La parole au Conseiller Curtaz.
Curtaz (PVA-cU) Nel corso del 1998 è stata possibile una
riduzione dei tassi dei mutui per la cosiddetta "prima casa" per
tutti i contraenti che avevano stipulato i mutui con la Finaosta
S.p.A.. Questa riduzione dei tassi è stata possibile grazie
all'opera di risanamento economico intrapresa dal Governo Prodi,
che ha portato a una rapida e consistente discesa dei tassi
d'interesse.
Quindi c'è stata la possibilità a livello politico di agire su
dei tassi contrattati in maniera fissa per ottenere un'equa
riduzione degli stessi, che altrimenti in assenza quasi totale
d'inflazione avrebbero significato per i mutuatari il pagamento di
somme spropositate rispetto ai normali tassi di mercato.
Da questa riduzione, senz'altro opportuna e giusta, ci
risulterebbe che siano stati esclusi alcuni utenti in numero
significativo - forse l'Assessore me lo potrà fornire, io non ne ho
idea ma credo dell'ordine delle parecchie decine - i quali per
ragioni del tutto casuali, cioè in un momento in cui credo la
Finaosta non aveva i fondi necessari, si sono dovuti rivolgere non
già alla Finaosta, ma a delle banche che nel frattempo si erano
convenzionate con la Regione.
Ora questi cittadini, a differenza degli altri, cioè di quelli
che avevano contrattato con la Finaosta, non hanno a tutt'oggi
potuto beneficiare di questa riduzione dei tassi, perché le banche
convenzionate eccepiscono che essendo stato pattuito all'origine un
tasso in misura fissa, l'alea di questo tipo di scelta del tasso
fisso piuttosto che il tasso variabile ricade sul contraente,
quindi ci troviamo di fronte a dei cittadini che hanno contratto il
mutuo Finaosta con i tassi ridotti in maniera equa, e ad altri
cittadini che per il solo caso - e di caso si tratta - di avere
contrattato con alcuni istituti di credito convenzionati, pagano
tuttora dei tassi enormemente più alti e fuori mercato, cioè
superiori a quelli di mercato.
Questa situazione, al di là degli aspetti giuridici che per
certi versi sono ineccepibili, comporta sotto il profilo fattuale
una disparità di trattamento discriminatoria e sicuramente
ingiusta.
È per questo che abbiamo presentato l'interpellanza, chiedendo
all'Assessore competente se egli ritiene che questa problematica
sia meritevole d'interessamento - ma non credo che l'Assessore
vorrà rispondermi in senso contrario - e in caso affermativo egli
sta adottando, ha già adottato, adotterà delle iniziative per
avviare a soluzione questo problema.
Président La parole à l'Assesseur au budget, aux finances et à
la programmation, Agnesod.
Agnesod (UV) Inizierei con una breve cronistoria anch'io, per
poi illustrare ed entrare nel merito delle iniziative avviate.
La Regione è intervenuta nel corso degli anni per favorire i
cittadini e gli operatori economici, le imprese, nelle loro spese
d'investimento, prevedendo la concessione di mutui a tassi
agevolati.
Gli strumenti tecnici utilizzati a tal fine sono stati e sono
essenzialmente di due tipi: mutui a tassi agevolati concessi sui
fondi di rotazione, istituiti con leggi regionali, fondi della
Regione erogati dalla Finaosta o da istituti di credito con i quali
sono state stipulate apposite convenzioni; contributi in conto
interessi, previsti da leggi regionali in diversi settori, tra cui
la legge n. 4, ma non solo, ci sono molte altre leggi che prevedono
questo tipo d'intervento, corrisposti dalla Regione nella maggior
parte dei casi direttamente agli istituti mutuanti con conseguente
interesse agevolato a carico del beneficiario.
Alla luce dell'andamento in questi ultimi anni dei tassi
d'interesse - i tassi di riferimento sono più che dimezzati dal
1994 ad oggi - si è ritenuto opportuno intervenire per
rideterminare i tassi applicati sulla base degli interventi
regionali, per non penalizzare coloro che hanno stipulato mutui a
tassi agevolati che corrispondono attualmente a normali tassi di
mercato.
Per dare applicazione a tale volontà politica e per favorire i
cittadini e le imprese valdostane, è stato individuato già nel
gennaio 1998, a dimostrazione dell'interessamento della Giunta su
tali problematiche, un percorso che prevedeva diverse azioni.
L'intervento sui fondi di rotazione, legge regionale n. 12 del 9
aprile 1998, tra cui i citati mutui prima casa, era l'unica
iniziativa che la Regione poteva attuare unilateralmente, cioè
senza dover contattare e contrattare con coloro che hanno erogato i
prestiti, in quanto si trattava di fondi regionali e la Regione
gestisce le politiche di intervento a mezzo degli stessi.
La riduzione dei tassi applicati in base alla citata legge
regionale n. 12/98 inoltre non comporta direttamente ed
immediatamente oneri aggiuntivi a carico del bilancio regionale; il
costo di tale operazione in termini di minore alimentazione dei
fondi stessi, si manifesterà infatti diluito negli anni e non si
tradurrà necessariamente in un'insufficiente capienza dei fondi
rispetto alle necessità d'intervento, in quanto eventuali
interventi correttivi a carico del bilancio potranno essere
previsti per i settori in cui la capienza del fondo potrà risultare
insufficiente. Questo è il quadro dei fondi di rotazione.
Parallelamente, la Regione ha iniziato il processo di
rinegoziazione dei tassi applicati dagli istituti di credito sui
mutui per i quali è previsto il contributo in conto interessi, per
far sì che i beneficiari anche di questi interventi godessero di
una riduzione dei tassi rispetto a quelli stipulati.
In tal senso il Consiglio regionale all'atto dell'approvazione
della legge n. 12 ha impegnato la Giunta ad avviare una
rinegoziazione con gli istituti di credito aventi sede in Valle
d'Aosta, al fine di pervenire, alla luce delle mutate condizioni di
mercato, ad una generale riduzione dei tassi di interesse relativi
ai mutui erogati, per i quali la Regione riconosce un contributo in
conto interessi.
Dopo una ricognizione condotta presso tutti i dipartimenti
dell'Amministrazione regionale per disporre del quadro completo
degli interventi previsti con contributo in conto interessi e degli
istituti di credito coinvolti in tale operazione, il Presidente
della Giunta, allora Assessore al bilancio, ha convocato le banche
interessate: Istituto S. Paolo, Creditop, Banca CRT, Mediocredito,
per esporre loro l'esigenza che i beneficiari degli interventi
agevolati in questione potessero godere di una riduzione dei tassi,
in particolare nei casi in cui gli interventi erano concorrenti o
sostitutivi al relativo fondo di rotazione, ad esempio la legge n.
4 a cui faceva riferimento l'interpellanza.
Le banche coinvolte hanno da subito, a maggio 1998, manifestato
una forte reticenza adducendo una limitata autonomia decisionale,
in particolare in quanto la questione è stata a livello nazionale
affrontata in sede di ABI (Associazione bancaria italiana).
Dopo aver loro espresso la specificità della gestione degli
interventi di credito agevolato nella nostra regione e l'esigenza,
anche formalizzata in un ordine del giorno del Consiglio regionale
che impegnava la Giunta in tal senso, di non creare disparità di
trattamento fra i cittadini che hanno beneficiato delle
agevolazioni sotto forma solo tecnicamente diversa, le banche
coinvolte si sono dichiarate disponibili a riproporre la questione
alle rispettive direzioni centrali, dopo aver stimato l'impatto
economico di un'eventuale rinegoziazione di tali interventi, anche
in collaborazione con gli uffici dell'Assessorato, e ad effettuare
un ulteriore incontro per valutare possibili soluzioni.
Non avendo, malgrado solleciti quasi settimanali - lo voglio
evidenziare, perché questo è il lavoro che è stato svolto dagli
uffici - e la ripetuta disponibilità data dagli uffici stessi
dell'Assessorato per elaborare una situazione riepilogativa degli
interventi in oggetto, non avendo ottenuto né risposte né proposte
nei termini concordati, abbiamo convocato i responsabili delle
banche interessate il 13 novembre 1998 per conoscere
definitivamente la loro posizione sulla questione.
Nel corso di tale incontro le banche hanno espresso una totale
chiusura ad intervenire sul piano economico, ovvero: nessuna
riduzione dei tassi di interesse applicati, nessuna riduzione delle
penali per l'estinzione anticipata dei contratti, nessuna riduzione
degli oneri derivanti dall'eventuale stipulazione di un nuovo
contratto. La Regione evidentemente non può intervenire con un
ulteriore aumento del proprio contributo, mi sembra ovvio, e credo
che su questo tutti concordiamo, pertanto deve valutare quali
strumenti alternativi alla prospettata riduzione dei tassi occorre
mettere in atto in accordo con le banche.
La strada che è stata prospettata è quella di favorire
l'estinzione di tali mutui ed eventualmente la stipulazione di
nuovi finanziamenti agevolati.
Le possibili alternative e le relative modalità di attuazione
sono in corso di definizione e i tecnici della direzione finanze
hanno collaborato con i funzionari responsabili dell'erogazione dei
contributi presso gli Assessorati dei lavori pubblici e
dell'agricoltura, per l'elaborazione dei dati relativi a tali
interventi, quindi debito residuo, numero di pratiche, durata
residua, tassi applicati, tassi a carico della Regione.
Le soluzioni per dare una risposta efficace a tali
problematiche, da attuarsi con la collaborazione degli enti
creditizi locali, possono essere anche diverse a seconda delle
leggi o dei settori interessati, che presentano caratteristiche
diverse sia negli importi sia nelle modalità, e quindi anche
rispetto al periodo di estinzione, per cui ci possono essere mutui
in fase molto avanzata e altri che sono avviati da poco, tipo
quelli della legge n. 4.
Si tratta quindi di una problematica aperta, su cui si sta
operando e non da oggi, e che è resa più complessa dalla scarsa -
per non dire nulla - collaborazione degli istituti di credito
gerenti i mutui in questione, e direi anche non tanto per mancanza
di volontà in loco, ma per scelte centrali degli istituti stessi,
che arrivano da fuori Valle e che hanno condizionato finora il
cammino di queste trattative.
Considerazione questa che nella sostanza non cambia di una
virgola però la situazione in essere, quindi ci troviamo a dover
operare per concludere un lavoro che deve tener conto di un
complesso quadro d'insieme, non ultimo il problema della
deducibilità degli interessi sul modello dei redditi per contraenti
un nuovo mutuo azzerato o rinegoziato.
Una cosa è certa. Su questo settore stiamo operando per creare
quelle condizioni eque ed adeguate alla situazione del credito
venutasi a creare in questo periodo e che è da usura trattare con
delle condizioni riferite a periodi con quadri, scenari e dinamiche
complessive completamente diverse.
Président La parole au Conseiller Beneforti.
Beneforti (PVA-cU) Volevo solo dire - poi lascio al collega le
conclusioni - che con quest'interpellanza non ci attendevamo una
risposta così complessa da parte dell'Assessore, che ha fatto un
po' di cronistoria su tutta la questione.
Voglio dire questo alla Giunta: il problema mi sembra più
semplice di quello che è stato fatto, noi non volevamo che si
facesse tutto questo lavoro che si è fatto, e ringrazio anche i
funzionari del suo Assessorato che le hanno scritto tutta questa
bella relazione che ci viene presentata. Io avevo parlato con
l'Assessore Vallet del problema dei mutui casa, e gli avevo fatto
presente che già nel 1986 fu fatta una legge regionale, la legge n.
56, che prevedeva l'abbattimento degli interessi per tutte le
cooperative che non erano rientrate nella legge n. 457.
Siccome non c'erano i mutui regionali in quel momento, le
cooperative che non avevano usufruito della legge n. 457, avevano
avuto dei mutui tramite l'Istituto S. Paolo e anche tramite
l'Istituto infortuni, che allora investiva nel settore immobiliare
e pagavano interessi del 12-13-14 percento. Avevano preso il mutuo
nonostante questi interessi, perché avevano bisogno dell'alloggio
della prima casa.
Quando è venuto poi il mutuo regionale, nel 1986 è stato
previsto nella legge n. 56, articolo 2 bis, che la Regione avrebbe
fatto delle convenzioni con alcuni istituti bancari, con l'INAIL e
con l'Istituto S. Paolo, per abbattere gli interessi e portarli
alla percentuale che veniva applicata dalla Regione sui mutui prima
casa da lei stessa erogati.
Rimangono fuori da questo contesto quelli che erano entrati
nella n. 457, la legge fu fatta per quelli che non erano entrati
nella n. 457 e se l'Assessore va a leggersi la legge n. 56,
all'articolo 2bis dice proprio questo, quindi per quelli che non
erano entrati nella n. 457 - dicevo - e che avevano dovuto
ricorrere direttamente agli istituti bancari o a coloro che erogano
mutui. Oggi ci sono i casi di quelli che erano entrati anche nella
n. 457, i quali hanno interessi di gran lunga superiori a quelli
praticati dalla Regione sui mutui prima casa.
E poi ci sono i casi che citava prima il collega Curtaz, per cui
dobbiamo vedere come Regione se l'agevolazione fatta nel 1956 alle
cooperative che non erano rientrate nella n. 457 s'intende
estendere a quelli che stavano nella n. 457 e ai casi che diceva il
collega Curtaz. Di questo avevo parlato con l'Assessore Vallet, il
quale, a suo tempo, senza che avessimo presentato interpellanze e
mozioni, si stava interessando con Finaosta per vedere come si
poteva risolvere il problema.
Per questo dico non facciamo la cosa più grossa di quello che
non è; qui non ci sono le banche, c'è la volontà politica della
Regione se vuole estendere quanto prevede l'articolo 2 bis della
legge n. 56 ai casi che sono ora nella n. 457 e ai casi che non
hanno avuto i soldi del mutuo perché ancora non c'era la legge
regionale, e la Finaosta li ha mandati verso l'istituto bancario.
Qui c'è da capire se si accetta questo discorso, questo è quello
che volevo chiarire.
Président La parole au Conseiller Curtaz.
Curtaz (PVA-cU) Volevo aggiungere solo due riflessioni. Mi
sembra che questa vicenda debba costituire un insegnamento in
questo senso; siamo oggi a parlare di un problema anche abbastanza
significativo perché c'è un errore a monte e l'errore a mio
giudizio è stato commesso nel momento in cui è stata fatta una
convenzione con queste banche, prevedendo un tasso fisso, senza
possibilità di ridiscutere questo tasso. A mio giudizio bisognava,
con il senno del poi è più facile però bisognava
immaginare…
(interruzione del Presidente della Giunta, fuori microfono)
... mi lasci finire, Presidente, si preoccupa di meno quando
glielo spiego. Bisognava immaginare un meccanismo per cui andava
bene il tasso fisso, ma c'era l'obbligo dei contraenti di
ridiscuterlo se i tassi d'interesse generali diminuivano o
aumentavano di una certa percentuale.
Questa sarebbe stata una soluzione di buon senso, che non ci
avrebbe comportato oggi tutti questi problemi, perché è evidente
che non ci sono soltanto due tipologie di tassi, ovvero tasso fisso
e tasso variabile, ma si possono contrattare delle modalità
intermedie per cui si cerca di superare la rigidità del tasso fisso
attraverso dei sistemi di revisione quando la discesa o l'aumento
dei tassi supera una certa percentuale o un certo punteggio.
Credo che da questo insegnamento possa derivare la necessità per
un prossimo futuro, se la Regione avrà di nuovo da fare questo tipo
di convenzioni con qualcuno, d'immaginare dei meccanismi che
garantiscono il contraente più debole, che è sicuramente in questo
caso il mutuatario.
Il secondo insegnamento da questa vicenda a me sembra che derivi
dal comportamento di certe banche che quando si tratta di subire
dei rischi sono molto meno propense, mentre quando si tratta di
speculare come in questo caso - seppure legittimamente speculare,
perché dal punto di vista giuridico formale le banche hanno tutte
le ragioni del mondo - il loro ragionamento è ineccepibile, ma dal
punto di vista sostanziale il loro atteggiamento è un poco
speculativo.
Credo che di questi enti bisognerà ricordarsi quando la Regione
stipula delle convenzioni, perché ci possono essere degli istituti
di credito meno importanti e meno grandi, che però possono avere
una maggiore elasticità e venire incontro alle esigenze dell'utenza
in maniera più ragionevole ed equilibrata.
