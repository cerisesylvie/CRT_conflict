Classificazione
ASSISTENZA SOCIALE
Assistenza socio-sanitaria



Oggetto del Consiglio n. 3278 del 9 febbraio 2024 - Resoconto
OGGETTO N. 3278/XVI - Interpellanza: "Intendimenti in merito
all'affidamento della gestione di alcune case di comunità a imprese
cooperative o soggetti privati".
Marguerettaz (Presidente) -
Punto n. 84 all'ordine del
giorno. Per la presentazione dell'interpellanza, la parola al
collega Aggravi.
Aggravi (RV) -
Con la delibera di Giunta 241 del 7 marzo
2022 sono stati approvati all'interno di tutta una serie di
investimenti, anche quelli della realizzazione di quattro case
della comunità, in particolare quelle ad alta complessità site ad
Aosta e a Donnas e quelle di media complessità site nel comune di
Châtillon e nel comune di Morgex. Queste realizzazioni sono parte
di un finanziamento che verte su fondi del PNRR; su questo
passaggio era già stata presentata dal sottoscritto, con risposta
dell'assessore Barmasse, il 24 marzo successivo un'interpellanza,
all'interno della quale giustamente l'Assessore confermava le cifre
che ho già citato nel complesso, che sarebbero state per l'appunto
riconosciute dal piano nazionale di ripresa e resilienza e
confermava, tra l'altro, che su queste quattro case della comunità
non sarebbero stati previsti dei cofinanziamenti regionali.
All'interno della risposta che ci aveva dato l'Assessore si
andava poi a confermare il fatto che le ulteriori case di comunità
a bassa intensità si sarebbero poi individuate per il distretto 1 a
Courmayeur, a Saint-Pierre, a Gignod in località Variney, a
Charvensod e invece nel distretto 2 a Nus, Valtournenche, Verrès,
Brusson e Gaby. Su queste strutture la domanda che era stata fatta
in quel momento, e che è comunque utile e funzionale poi
all'interpellanza di oggi, era comprendere quali sarebbero poi
stati eventuali finanziamenti da prevedere o comunque interventi.
In quella situazione l'Assessore aveva confermato che si stava
attendendo l'approvazione del cosiddetto "DM 71", che era previsto
poi per giugno, ed effettivamente poi è stato approvato, con il
quale si sarebbero definiti gli standard dei servizi, quindi
sostanzialmente si avrebbe avuto una più chiara visione di quelle
che sarebbero state le incombenze in maniera tale da poter poi
andare a comprendere quali canali di finanziamento, tempistiche e
modalità realizzative si sarebbero dovute mettere in atto. In
particolare in quella sede era stato sostanzialmente anticipato che
- parliamo ovviamente del marzo 2022 - si sarebbero poi
identificati i relativi finanziamenti nell'ambito della
programmazione del DEFR e anche del bilancio regionale, ci diceva
appunto l'Assessore.
Noi abbiamo richiamato in premessa l'obiettivo del piano della
salute e del benessere sociale sulla dotazione della rete
territoriale, delle strutture ambulatoriali e residenziali
intermedie tra il domicilio e l'Ospedale, realizzando le case della
comunità; tra l'altro, volevo ricordare che il DM 71 ha generato
poi sul dicembre 2022 l'approvazione di un'importante deliberazione
che sicuramente l'Assessore citerà nella sua risposta, che appunto
è la 1609 del dicembre 2022 sull'assistenza territoriale, tra
l'altro, una deliberazione che, ricordiamo, è arrivata prima poi
dell'approvazione del piano della salute e del benessere sociale,
ma questo ormai è parte della storia.
Abbiamo poi appreso, o comunque letto, la relazione
sull'attività svolta nell'ambito del controllo sulla gestione in
corso di esercizio sugli interventi relativi alla casa della
comunità e presa in carico della persona lato PNRR, la n. 22,
redatta dalla Corte dei conti, sezione di controllo, all'interno
del quale, al di là delle analisi che sono state fatte e dei
controlli fatti, si invitava a recuperare i ritardi che erano stati
accumulati in alcune situazioni e raggiungere il
target
previsto del trimestre di riferimento del 2023, quindi qualche cosa
non andava, però - ripeto - si sta parlando del 21 giugno 2023 e
quindi l'interpellanza di oggi serve anche per cercare di fare un
punto della situazione. Arriviamo poi a gennaio scorso nel quale è
stato annunciato dalla stampa l'avvio dei lavori sulle case di
comunità di Donnas e Châtillon.
Le domande che poniamo all'Assessore sono quattro: intanto
"quale sia lo stato di attuazione dei lavori per la realizzazione
delle case di comunità presso i comuni di Morgex, Aosta, Châtillon
e Donnas", quindi parliamo di alta e media intensità, chiediamo in
quali locali verranno realizzate le case della comunità a bassa
complessità nei comuni che ho già citato precedentemente, perché
all'interno almeno delle iniziative che avevamo fatto non erano
chiare le individuazioni e il punto 3, che forse è la risposta più
corposa: "se nell'ambito delle valutazioni di programmazione
dell'Azienda USL, così come dell'Assessorato, siano stati
quantificati i fabbisogni finanziari e di dotazione del personale -
noi abbiamo chiesto la base annua - necessari alla gestione delle
case di comunità, nonché delle relative attività annesse e in caso
positivo a quanto ammontino per ogni struttura". Vero è che nella
deliberazione che ho già citato, la 1609/2022, relativamente alle
case della comunità, si indicano, all'interno di uno degli
allegati, n. 44 infermieri, 32 di personale di supporto
socio-sanitario e amministrativo e 4 assistenti sociali, però noi
chiediamo la possibilità di comprendere, all'interno di quelle che
sono oggi le realtà identificate per ospitarle, se sono state fatte
delle valutazioni in termini di dotazione del personale e
soprattutto di fabbisogno finanziario per la loro gestione. In
ultimo: "se sia intenzione dell'Assessorato competente affidare la
gestione di alcune delle case di comunità, o parte dell'attività in
queste svolta, a imprese, cooperative o soggetti privati"; perché
chiediamo questo? Perché vista la situazione e visto soprattutto
che nell'ambito della terza domanda c'è una parte complicata
dell'attuale sistema sanitario, ovvero quello della dotazione del
personale, chiediamo se ci siano anche delle valutazioni in tal
senso per andare a coprire le necessità di cui sopra.
Presidente -
Per la risposta, la parola all'assessore
Marzi.
Marzi (SA) -
Venendo alla domanda n. 1: "quale sia lo
stato attuale dei lavori per la realizzazione delle case di
comunità presso i comuni di Morgex, Aosta, Châtillon e Donnas", si
è conclusa la prima fase dei lavori della casa di comunità di Aosta
in via Guido Rey con la realizzazione del nuovo
front
office
, mentre lo scorso 5 febbraio si è avviata la seconda
fase di lavori concernenti l'adeguamento degli ambulatori al piano
seminterrato. Sempre lo scorso 5 febbraio è stata avviata la
realizzazione delle Case di comunità di Donnas e di Châtillon: a
Donnas, attraverso adeguamento e riqualificazione degli ambulatori
al primo piano della struttura, a Châtillon con adeguamento e
riqualificazione del livello 3 della struttura. Il prossimo mese di
marzo prenderanno il via i lavori di ampliamento, adeguamento e
riqualificazione degli ambulatori della Casa di comunità di Morgex,
un'azione quindi assolutamente straordinaria posta in essere sulle
Case di comunità che non si vedeva da tempo.
Venendo alla domanda n. 2: "in quali locali verranno realizzate
le case di comunità a bassa complessità di Courmayeur,
Saint-Pierre, Charvensod, Variney, Nus, Verrès, Valtournenche,
Brusson e Gaby", le Case delle comunità a bassa complessità saranno
realizzate nei locali in cui sono attualmente esercitate le
attività ambulatoriali. La Casa della comunità è un presidio del
Distretto che va a valorizzare gli attuali poliambulatori
distrettuali. Nelle Case della comunità troverà integrazione
l'attività sanitaria con l'attività sociale, questa è la più grande
delle novità delle case di comunità. Pertanto alle attività che
attualmente si svolgono nei poliambulatori saranno aggiunte
ulteriori attività e servizi. Il concetto di casa che rimanda alla
familiarità, la prossimità e la semplicità di accesso, unita a
quella di comunità, rappresenta infatti un modello di presa in
carico della persona più ampio rispetto a quello che tipicamente
veniva svolto dagli attuali poliambulatori.
Domanda n. 3: "se nell'ambito della valutazione di
programmazione dell'Azienda USL, così come dell'Assessorato
competente, siano stati quantificati i fabbisogni finanziari di
dotazione del personale necessario alla gestione della casa di
comunità, nonché alle relative attività annesse e in caso positivo
a quanto ammontino per ogni struttura sia di alta, media o bassa
complessità". Il
target
PNRR relativo alla messa a punto
delle Case di comunità deve essere raggiunto entro il mese di marzo
del 2026. La dotazione di personale per le Case di comunità è
definita dagli standard dettati dal decreto ministeriale 77/2022 e,
come da lei richiamato, dalla deliberazione 1609/2022, concernente
la riorganizzazione e il potenziamento dell'assistenza
territoriale. Le linee d'indirizzo per l'attivazione e l'attuazione
delle Case della comunità sono state inoltre ulteriormente definite
dall'Agenzia nazionale per i servizi sanitari, cioè l'AGENAS; nel
contempo l'Azienda USL, da parte sua, sta approfondendo il tema per
un congruo aggiornamento del piano dei fabbisogni del personale
contenuto nel Piano Integrato di Attività e Organizzazione, quello
che tecnicamente si definisce PIAO. Le spese per il personale
saranno quantificate e ricomprese nell'ambito del relativo tetto di
spesa che annualmente viene fissato nella delibera di Giunta degli
indirizzi e obiettivi dati all'Azienda USL, quella da predisporre
entro ottobre per poi avere la possibilità che da gennaio l'USL
abbia il proprio bilancio. Teniamo conto che al momento noi siamo
l'unica Regione a essersi mossa in tal senso e aver rispettato
questi tempi. Non è automatico che si verifichi però un importante
aumento della spesa, poiché l'obiettivo della riorganizzazione
dell'assistenza territoriale è anche di razionalizzare le risorse
già operanti tentando di renderle più efficaci ed efficienti.
Domanda n. 4: "se sia intenzione dell'Assessorato competente
affidare la gestione di alcune delle case di comunità a imprese,
cooperative e/o soggetti privati. Le case di comunità prevedono
l'integrazione dei servizi sanitari e socio-sanitari con quelli
sociali, ribadiamo questo essere il nucleo fondamentale del
concetto di casa di comunità quale elemento fondante del modello di
riorganizzazione territoriale". Questo comporta l'integrazione tra
le diverse figure di professionisti che svolgono la loro attività a
livello territoriale in un'ottica multidisciplinare, cioè i medici
di famiglia, i pediatri di libera scelta, i medici specialisti, gli
infermieri di famiglia o comunità, oggetto di un'iniziativa durante
questo Consiglio, gli assistenti sociali e altri professionisti
della salute che lavorano per l'Azienda USL, oltre che gli
operatori in ambito sociale. Tali figure saranno quindi chiamate a
collaborare, a integrare il loro operato; data la natura di
quest'organizzazione, la gestione delle case di comunità non potrà
tecnicamente essere oggetto di esternalizzazione. Oltre alla
riorganizzazione e al potenziamento del Servizio Sanitario
Regionale previsto dal Piano della Salute e del Benessere Sociale,
ogni altra iniziativa territoriale potrà contribuire a rafforzare
l'assistenza sul territorio.
Presidente -
Per la replica, la parola al collega
Aggravi.
Aggravi (RV) -
Andando in ordine, sulla prima domanda
direi che ho ottenuto l'obiettivo. Sulla seconda domanda
sinceramente ho qualche dubbio, ma magari mi sbaglio io, nel senso
che sembra più una risposta, ma non lo dico in chiave polemica,
Assessore, ma solo per comprendere, nel senso che c'è il rischio
che si semplifichi dicendo: la casa della comunità è al posto dei
poliambulatori.
Parlo per esperienza, io su Courmayeur non ho ancora capito dove
verrà piazzata la casa della comunità, perché abbiamo un centro
traumatologico che oggi ha una gestione e abbiamo degli ambulatori
che non sono a Courmayeur, quindi oggettivamente cito il caso che,
ripeto, conosco, è casa mia, sugli altri non mi pronuncio, quindi
oggettivamente non ho ancora capito dove venga prevista, anche
dalla sua risposta.
Poi va benissimo ricordare che cosa sono le case della comunità
e il cambio chiamiamolo di paradigma o di modello, però io
oggettivamente sulla seconda domanda non ho avuto la risposta che
chiedevo.
Sulla terza domanda, se ho capito bene, ma mi corregga poi se
sbaglio, di fatto tutto l'impianto del
setting
è chiaro,
sostanzialmente l'USL sta aggiornando la sua programmazione e
quindi diciamo che in corso d'anno, in prospettiva a ottobre da
quello che lei ha detto, dovrebbero poi arrivare gli aggiornamenti
per comprendere come poi mettere in fase sul bilancio gli
stanziamenti.
Sulla quarta domanda direi che è stato più che chiaro, quindi mi
rimane il grande dubbio della seconda domanda ed è un dubbio che
già avevo in altre iniziative.
