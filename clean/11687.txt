Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4278 del 10 marzo 1993 - Resoconto
OGGETTO N. 4278/IX Predisposizione del Piano Energetico
regionale.
(Interpellanza).
Interpellanza Ricordato che la legge n. 10/1991 ha previsto
che le Regioni italiane si dotino di un Piano energetico regionale
al fine di una coerente pianificazione energetica;
Ricordato altresì che l'11 maggio 1992 si era svolta ad Aosta
una giornata di studio per presentare le linee del Piano energetico
della Valle d'Aosta;
Rilevato che a distanza di quasi un anno da tale giornata di
studio la bozza di Piano energetico regionale non è ancora stata
presentata all'esame del Consiglio regionale;
Sottolineato il dibattito importante che si sta svolgendo
sull'utilizzo delle fonti di energia in Valle d'Aosta, con
particolare riferimento all'idroelettricità;
il sottoscritto Consigliere regionale del Gruppo Verde
Alternativo
Interpella
l'Assessore regionale all'Industria, commercio e artigianato per
sapere:
1) se è stato redatto uno studio di impatto ambientale della
bozza di Piano energetico regionale e se è stata avviata la
procedura di V.l.A.;
2) quando si intende sottoporre all'esame del Consiglio
regionale il Piano energetico regionale;
3) come intende comportarsi la Giunta regionale nei confronti
delle domande giacenti di subconcessione delle acque ad uso
idroelettrico.
F.to: Riccarand.
Presidente
Ha chiesto di illustrare
l'interpellanza il Consigliere Riccarand, ne ha facoltà.
Riccarand (VA)
Questa interpellanza è stata
presentata perché a quasi un anno di distanza da due convegni che
erano stati organizzati dall'Assessore competente per discutere le
linee del piano energetico della Valle d'Aosta, ci troviamo alla
vigilia dello scioglimento del Consiglio regionale senza che di
questo piano energetico si sappia più nulla, con nel frattempo, da
quello che mi risulta, un avvio di procedure per il rilascio di una
serie di subconcessioni per piccoli impianti idroelettrici. Quindi
si tratta di una situazione che a nostro avviso non è coerente con
il discorso che era stato fatto e con il contenuto della legge n.
10 del 1991, che chiede a tutte le Regioni di dotarsi del piano
energetico regionale.
È uno strumento le cui linee erano già state presentate lo
scorso anno; sappiamo che il piano energetico regionale è uno di
quei piani che, per la incidenza che ha sull'assetto del territorio
e dell'ambiente, deve essere accompagnato da uno studio di impatto
ambientale e deve avere un parere del comitato scientifico. Non mi
risulta che sia stato trasmesso all'Assessorato all'Ambiente e al
comitato scientifico questo piano con relativo studio di impatto
ambientale, mi sembra che siano bloccati i lavori per quanto
riguarda questo piano e nello stesso tempo vadano avanti decisioni
che non sono supportate da una programmazione che sta a monte.
Questi i motivi della interpellanza.
Presidente
Ha chiesto di parlare l'Assessore
all'Industria, Commercio e Artigianato Mafrica, ne ha facoltà.
Mafrica (PCI-PDS)
La Giunta regionale, come ha
ricordato il Consigliere Riccarand, ha predisposto delle linee
guida del piano energetico regionale. Rispetto alla definizione che
viene data all'articolo 5 della legge 10, il piano energetico
regionale vero e proprio è da considerarsi uno strumento molto più
complesso, con indicazioni puntuali, con studi su ogni singola
asta, che comportano tempi e investimenti molto superiori a quelli
finora effettuati. Quindi per procedere in questa direzione è
necessario deliberare investimenti, tempi e gruppi di lavoro molto
più complessi.
Trattandosi di linee guida, non sono state sottoposte allo
studio di impatto ambientale, che invece è previsto per il piano
vero e proprio, che ha un carattere molto più puntuale.
Queste linee guida sono state illustrate, se viene ritenuto
opportuno discuterle in qualunque sede questo è possibile.
Rispetto alla situazione delle subconcessioni, queste linee
guida indicano dei criteri generali di governo dell'energia da
parte dell'Amministrazione regionale, di attenzione all'ambiente e
di destinazione prioritaria per usi produttivi e a vantaggio della
popolazione. Le stesse linee guida indicano dei criteri di priorità
nell'assegnazione delle subconcessioni, linee di priorità che danno
la precedenza a comuni e comunità montane, a consorzi a maggioranza
pubblica, a cooperative di produzione, a consorzi di utilizzatori e
infine ai privati.
Le subconcessioni erano state bloccate nel loro iter, che è
molto complesso, da una delibera di Giunta; per non mantenere tutto
congelato, si è affidato un incarico aggiuntivo all'estensore delle
linee guida del piano energetico per individuare le derivazioni che
possono essere considerate strategiche e quelle non
strategiche.
La deliberazione di Giunta, che non concede subconcessioni ma
sblocca l'iter, è relativa a derivazioni di piccola entità o di
scarso interesse, ritenute non strategiche in questa appendice alle
linee guida redatta dal prof. Boffa.
Tra quelle per cui nelle indicazioni del prof. Boffa si diceva
che potevano essere sbloccate se ne fosse stata esclusa la
strategicità, la Giunta regionale ha scelto di sbloccare l'iter di
domande presentate da comuni, consorzi, cooperative, e comunque
soggetti in cui fosse presente l'interesse pubblico, nel caso in
cui sulla medesima asta non ci fossero domande di concorrenti
privati.
Questo è stato il criterio. Mentre sono rimaste bloccate finora
le domande di cui occorre ulteriormente approfondire la
strategicità e a cui siano interessati anche gruppi privati.
PresidenteHa chiesto di parlare il Consigliere Riccarand, ne ha
facoltà.
Riccarand (VA)
Per dichiararmi non soddisfatto della
risposta dell'Assessore, perché da una parte l'Assessore dice che
il piano è una cosa complessa, in quanto tale richiede
investimenti, tempi, gruppi di lavoro, però da quel che ho capito
non è stato neanche deliberato l'avvio dei lavori organici per la
redazione di questo piano.
Le linee guida sono state sì presentate in un convegno, ma non
sono mai state oggetto di una discussione neppure all'interno di
questo Consiglio.
Eppure sulla base di queste linee guida si va a sbloccare una
serie di subconcessioni con dei criteri che saranno anche validi,
però sono sicuramente discutibili, cioè non sono mai stati discussi
all'interno del Consiglio regionale. Quindi credo che qui ci sia
qualcosa che non funziona.
Sarebbe opportuno intanto avviare le procedure per arrivare a
questo piano, perché è fondamentale che ci sia, però se si ritiene
comunque di sbloccare alcune subconcessioni (e in alcuni casi può
essere anche opportuno), è quanto meno necessario che questi
criteri di fondo siano individuati e definiti da una valutazione
del Consiglio regionale.
Altrimenti non si capisce in base a quali criteri, in base a
quali priorità, in base a quali cautele di carattere ambientale si
decide di sbloccare alcuni tipi di interventi.
Speravo che i lavori fossero più avanti rispetto ad un piano
energetico perché ritengo che non sia positivo arrivare alla fine
della legislatura senza avere questo piano; però se questo piano
energetico non c'è e non è previsto di averlo neanche nei tempi
medi, quanto meno facciamo una discussione e decidiamo di
approvare, di respingere e di modificare degli indirizzi e delle
linee guida, cosa che finora non è avvenuta.
Quindi mi sembra che ci sia un comportamento contraddittorio da
parte della Giunta su questo tema, che suscita delle critiche
rispetto alle modalità che si stanno seguendo.
