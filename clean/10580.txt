Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1573 del 21 novembre 1990 - Resoconto
OGGETTO N. 1573/IX - PROVVEDIMENTI PER RIDURRE L'UTILIZZO
DELLA NAFTA NEGLI IMPIANTI DI RISCALDAMENTO. (Approvazione di
mozione)
PRESIDENTE:
Do lettura della proposta di mozione
presentata dal Consigliere Riccarand ed iscritta al punto 8
dell'ordine del giorno.
MOZIONE
Continuano a pervenire agli amministratori regionali numerose
segnalazioni sulla modificazione di impianti di riscaldamento a
gasolio in impianti di riscaldamento a "nafta leggera".
La "nafta leggera" (olio combustibile fluido) ha un contenuto di
zolfo notevolmente superiore al gasolio e provoca, quindi, maggiore
inquinamento atmosferico. Nelle grandi aree urbane, da ormai molti
anni, non è consentito l'uso di tale prodotto per gli impianti di
riscaldamento. In Valle d'Aosta, invece, tale uso non solo viene
consentito, ma viene anzi incentivato mettendolo in vendita in
esenzione fiscale e, quindi, ad un prezzo notevolmente inferiore a
quello del gasolio.
Preoccupato per questa situazione, il Consiglio regionale
IMPEGNA
la Giunta regionale ad assumere gli opportuni provvedimenti:
1) per impedire la trasformazione di impianti di riscaldamento a
gasolio in impianti a nafta;
2) per ridurre progressivamente e per eliminare l'utilizzo della
nafta negli impianti da riscaldamento.
IMPEGNA
infine la Giunta regionale a riferire alla competente
Commissione consiliare sulle iniziative assunte, entro 60
giorni.
PRESIDENTE:
Ha chiesto la parola il Consigliere
Riccarand, ne ha facoltà.
RICCARAND (VA):
Questo è un altro problema, che in parte è
legato a quello precedente, ma che in parte ha una sua
specificità.
Da alcuni anni, soprattutto ad Aosta, ma anche in altre località
dove ci sono dei condomini piuttosto grossi, si sta diffondendo la
prassi di modificare gli impianti di riscaldamento per farli
funzionare ad olio combustibile fluido, cioè la cosiddetta "nafta
leggera", anziché a gasolio.
Questi cambiamenti avvengono perché, in base a determinati
calcoli, il funzionamento a nafta risulterebbe più economico
rispetto a quello a gasolio, visto e considerato che quel
combustibile può essere reperito in esenzione fiscale e quindi ad
un costo notevolmente inferiore.
Si tratta però di cambiamenti che in realtà hanno degli effetti
estremamente controproducenti. Sappiamo infatti che in tutte le
grandi città d'Italia è vietato l'uso della nafta negli impianti di
riscaldamento, perché è un prodotto notevolmente inquinante. Per
evitare che la nafta sia inquinante, bisogna avere delle
apparecchiature notevolmente sofisticate, ma soprattutto bisogna
effettuare un controllo sugli impianti molto costoso, che di fatto
quindi annulla i benefici che si hanno con la modificazione
dell'impianto.
Pertanto, non deve assolutamente essere accettata questa
modificazione degli impianti, anzi bisogna fare di tutto perché
tale prassi non si diffonda ulteriormente e l'Amministrazione
regionale ed i Comuni devono intervenire per evitare che questo
fenomeno si generalizzi e diventi un elemento che potrebbe incidere
negativamente, perché andrebbe ad accrescere notevolmente
l'inquinamento atmosferico.
Con la mozione noi chiediamo che la Giunta regionale assuma gli
opportuni provvedimenti, affinché venga bloccata la progressiva
trasformazione del funzionamento da gasolio a nafta degli impianti
di riscaldamento ed in tempi brevi ci sia una comunicazione al
Consiglio su quello che è stato fatto ed sul modo in cui si è
ritenuto di intervenire per eliminare questo fenomeno che sta
assumento delle proporzioni preoccupanti nella nostra Regione.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Fosson, ne ha
facoltà.
FOSSON (DC):
Per quanto riguarda la legge n. 34, che
concerne il consumo energetico, devo dire che la trasformazione del
funzionamento da gasolio a nafta degli impianti di riscaldamento
non viene assolutamente incentivata, anzi viene bloccata.
Per il resto, occorre precisare che la legge nazionale non vieta
espressamente la trasformazione degli impianti da gasolio a nafta e
che nessun atto regionale può limitare tale legge. C'è al riguardo
una sentenza del TAR della Lombardia, che in questo senso ha
dichiarato illegittima una direttiva della Regione Lombardia e del
Comune di Milano.
Questo non significa che effettivamente, come dice il
Consigliere Riccarand, dato il basso costo della nafta, rispetto al
gasolio, non si sia tentati di trasformare gli impianti per farli
funzionare a nafta, con le note conseguenze negative e dannose
sull'ambiente.
Proprio per questo noi riteniamo di accettare la formulazione
del problema così come è stata posta e di chiedere al Consigliere
Riccarand di modificare la parte deliberativa della mozione, nel
senso di affidare alla IV Commissione, con un termine di 90 giorni,
in analogia alla mozione precedente, l'esame di tutta la
problematica.
PRESIDENTE:
Ha chiesto la parola Consigliere Riccarand, ne
ha facoltà.
RICCARAND (VA):
A mio parere sarebbe necessaria
un'iniziativa molto più puntuale da parte della Giunta. Mi sta
anche bene un'eventuale fase di approfondimento a livello di
Commissione, però io ritengo che, su questo terreno, bisogna
intervenire con una certa urgenza, anche perché devono essere
fermamente scoraggiate le modificazioni che si stanno apportando a
vari impianti, anche alla luce del discorso della
metanizzazione.
A nostro avviso, bisogna quindi intervenire presto. Comunque,
prevediamo pure una fase di approfondimento in sede di Commissione,
in modo che entro 90 giorni si possa venire in Consiglio con delle
proposte più puntuali.
PRESIDENTE:
Do lettura dell'emendamento alla parte
deliberativa della mozione proposto dall'Assessore all'Industria,
Commercio, Artigianato e Trasporti Fosson, ed accettato dal
Consigliere Riccarand.
EMENDAMENTO
"DELIBERA
di impegnare la IV Commissione consiliare permanente ad
esaminare il problema e a riferire al Consiglio regionale entro 90
giorni".
PRESIDENTE:
Do ora lettura della mozione emendata.
MOZIONE
Continuano a pervenire agli amministratori regionali numerose
segnalazioni sulla modificazione di impianti di riscaldamento a
gasolio in impianti di riscaldamento a "nafta leggera"
La "nafta leggera" (olio combustibile fluido) ha un contenuto dì
zolfo notevolmente superiore al gasolio e provoca, quindi, maggiore
inquinamento atmosferico. Nelle grandi aree urbane, da ormai molti
anni, non è consentito l'uso di tale prodotto per gli impianti di
riscaldamento. In Valle d'Aosta, invece, tale uso non solo viene
consentito, ma viene anzi incentivato mettendolo in vendita in
esenzione fiscale e, quindi, ad un prezzo notevolmente inferiore a
quello del gasolio.
Preoccupato per questa situazione, il Consiglio regionale
DELIBERA
di impegnare la IV Commissione consiliare permanente ad
esaminare il problema e a riferire al Consiglio regionale entro 90
giorni.
PRESIDENTE:
Se nessuno chiede la parola, pongo in
votazione la mozione emendata testé letta.
ESITO DELLA VOTAZIONE
Presenti, votanti e favorevoli: 22
Il Consiglio approva all’unanimità
