Classificazione
ASSISTENZA SOCIALE
Assistenza socio-sanitaria



Oggetto del Consiglio n. 745 del 24 giugno 2021 - Resoconto
OGGETTO N. 745/XVI - Interpellanza: "Definizione di linee
guida per la riorganizzazione delle microcomunità per anziani sul
territorio regionale".
Bertin (Presidente) -
Punto n. 38 all'ordine del giorno.
Per l'illustrazione consigliere Aggravi.
Aggravi (LEGA VDA) -
Vede assessore, questa interpellanza
nasce da un dubbio, perché spesso e volentieri in quest'aula c'è
chi porta avanti la certezza assoluta delle cose, come sappiamo che
ci sono anche alti mandarini dell'amministrazione che hanno più
certezze che dubbi.
Il dubbio, che nasce su un problema che ho già portato più volte
all'attenzione sua e dell'aula, viene dal parere formulato dal
Consiglio permanente degli enti locali sul disegno di legge 27 che
abbiamo approvato tempo fa. In particolare l'assemblea del
Consiglio permanente degli enti locali, preso atto dell'erogazione
data dall'articolo 28 di quel disegno di legge, poi diventato
legge, a favore dell'azienda pubblica di servizi alla persona Casa
di riposo Festaz, a compensazione dei mancati introiti e dei
maggiori costi sostenuti in conseguenza dell'insorgenza e del
perdurare dell'emergenza epidemiologica da Covid-19, ribadisce la
necessità di ricevere adeguate risposte sul piano finanziario, con
riferimento ai costi di gestione dei servizi a favore delle persone
anziane e dei servizi educativi per la prima infanzia, a titolarità
delle Unités des Communes Valdôtaines e del Comune di Aosta.
Sappiamo e ne stiamo parlando da tempo che c'è la necessità di
porre ordine sul sistema complessivo dell'assistenza sociale
assistenziale sanitaria e del sistema delle micro. Così come
sappiamo da tempo che c'è la necessità di porre anche ordine su
quelle che spesso definiamo leggi di settore che riguardano gli
enti locali e su cui sicuramente lavorerà poi il gruppo di lavoro e
la Commissione deputata, per una complessiva riforma del sistema
degli enti locali. E sappiamo sicuramente anche che nel DEFR
approvato c'è e lei, anche in risposta a mie iniziative e
iniziative di colleghi, ha giustamente - e lo ripeto
nell'interpellanza - portato avanti una idea, una prospettiva di
cosa si voglia fare e di come si voglia riordinare questo
sistema.
Però, vede, c'è un problema di base. Io metto insieme tutta una
serie di fattori e di incertezze, ma lo dico in senso positivo
quello di avere l'incertezza, perché prima di decidere io sono
abituato, ma non soltanto, a capire, ad approfondire e ad
analizzare. Io tempo fa ho chiesto un accesso agli atti, in
particolare riguardante la Casa di riposo Festaz, e sono contento
che finalmente il 30 giugno ci saranno le audizioni in V
Commissione, per cercare di capire quale fosse la contezza dei
numeri del bilancio di questa realtà. In particolare, volevo capire
quali fossero le voci relative o come si componessero le voci di
ricavi e le voci di costi, e non lo dico per una sorta di passione
o perversione per i numeri, ma perché io penso che prima di capire
perché si trasferisce l'RSA, l'UAP, prima di capire che cosa si
voglia riordinare, dobbiamo capire se non andiamo a spostare delle
situazioni, delle realtà, che generano poi ulteriori problemi. E sa
perché le dico questo? Perché ovviamente quei signori o quelle
persone che hanno delle certezze spesso e volentieri, oltre a fare
annunci, si lanciano in prese di posizione e in decisioni non
supportate da una reale valutazione di alternative o di
scenari.
In questo Consiglio ne abbiamo già discusso, abbiamo parlato
della questione della centrale termica dell'ospedale, abbiamo
parlato dell'avanzo di bilancio della USL, abbiamo parlato anche in
alcune situazioni di come si componevano i dati contabili delle
componenti del sistema sanitario regionale, e qui un controllo di
gestione - mi permetta il parallelismo - ma il fatto di avere un
controllo di gestione complessivo è un po' come avere un
osservatorio epidemiologico o una prevenzione, perché dovrebbe
anche aiutare a prevenire e a capire. E non lo dico a caso, perché
sul discorso sociosanitario assistenziale, un po' come quando si
parla di scuola, dovremmo capire quali sono anche le prospettive di
utenza, di invecchiamento, tutta una serie di valutazioni, che
anche la struttura tecnica dovrebbe fare, soprattutto la struttura
tecnica, e lo dico a suo beneficio.
Con questa interpellanza si vuole capire quali siano appunto le
risposte che cita il Consiglio permanente degli enti locali, che
cosa aspettano, e soprattutto quali siano le linee guida di azione,
lo ripeto, che il Governo regionale intende definire per la
riorganizzazione delle strutture. Ma soprattutto, e le chiederei
più attenzione sul terzo punto, se sia intenzione dar corso a una
valutazione puntuale in termini di costi, opportunità e
sostenibilità economico-finanziaria e qualitativa nel lungo periodo
del nuovo modello organizzativo delle strutture di microcomunità.
Non lo dico per utilizzare una roboante definizione, ma per tenere
conto della sostenibilità dei numeri, della qualità e, diremmo
anche dal punto di vista sociale, della riorganizzazione. Perché,
vede, quando io sono entrato in questo Consiglio, all'epoca il
discorso di Variney si discuteva moltissimo e ci si aspettava di
avere una valutazione complessiva di tutto il sistema per decidere.
E lo dico soprattutto a chi deve poi prendere le decisioni, perché
è inutile annunciare l'apertura di strutture e poi trovarsi magari
oggi con il fatto che queste strutture non sono ancora aperte o
prendere delle decisioni sulla base di che cosa? Perché spesso e
volentieri succede che andiamo a sostituire, a modificare, a
cambiare determinate situazioni in alternativa ad altre e generiamo
ulteriori problematiche. Abbiamo valutato prima, abbiamo fatto dei
ragionamenti o siamo soltanto qui a fare degli annunci? E lo dico
anche per chi vorrebbe tagliare delle dita che sono molto utili,
non soltanto a seguire l'ordine del giorno dei lavori del
Consiglio, ma anche a controllare i numeri, i bilanci e soprattutto
quelle valutazioni che dovrebbero essere fatte; caro collega
Baccega, mi perdoni, ma me l'ha servita su un piatto d'argento!
In ultimo voglio richiamare una situazione, che è una
segnalazione che un sindacato ha fatto e che è un esempio calzante.
È una segnalazione all'autorità riguardo al costo finale del
trasferimento a Variney rispetto a quello che è il Festaz. E lo
dico non nel termine ideologico, ma nel senso che bisogna porsi dei
dubbi sulle scelte fatte, sul costo, sulle opportunità e
soprattutto sulla sostenibilità di determinate scelte. Non lo dico
a caso, perché altrimenti ci troviamo sempre a fare un passo avanti
e due indietro, perché un domani ci troveremo magari una situazione
che costa di più di un'altra. Bisognerebbe cercare di prevenire e
non voglio tornare sul termine programmazione, che è sicuramente un
mestiere molto difficile da fare e molto complicato, ma lo è ancora
di più se non si hanno numeri, prospettive e soprattutto ogni
tanto, io direi, anche scenari alternativi su cui scegliere, perché
chi ha la verità in tasca o chi pensa di averla, spesso e
volentieri sbaglia e magari porta in errore anche gli altri.
Presidente -
Consigliere Baccega, immagino per fatto
personale, che la invito a specificare.
Baccega (PA) -
Per fatto personale, ma con assoluta
tranquillità rispetto alle considerazioni fatte dal collega
Aggravi. Evidentemente, se nel 2019 fu presentata quella ipotesi,
quella strategia di avere sul territorio una serie di strutture che
in qualche modo andavano a sopperire a delle carenze di carattere
sanitario che c'erano, c'era una motivazione e c'erano anche dei
conti ben definiti e precisi che la USL aveva tracciato all'epoca.
Non passò quella iniziativa in Consiglio regionale, con rammarico
di tutti quelli che l'avevano proposta, però riscontriamo che
adesso, indipendentemente da quei numeri che lei chiede, le cose
stanno andando avanti in quella direzione e ne sono molto lieto, ma
credo che ne saranno lieti tutti i valdostani.
Io non volevo offendere nessuno nel mio forse premuroso dire "si
devono tagliare le dita". Mi scuso per l'affermazione un po' forte,
ma devo dire che la sostanza è questa! La sostanza è che sul
territorio di questa regione c'è l'esigenza di avere delle
strutture sociosanitarie gestite dalla USL, con tanto di medici, di
infermieri, operatori sociosanitari, eccetera. Questa era l'idea di
allora che quella Giunta voleva portare avanti, quella Giunta in
cui ci sono ancora adesso esponenti di quella Giunta. Quindi da
questo punto di vista sono lieto e siamo lieti e felici che questo
percorso vada avanti e io spero che a volte anche rivedere delle
posizioni può essere utile ed è sinonimo di grande
intelligenza.
Comunque la ringrazio. Io la stimo molto, io la stimo per tutti
i suoi interventi...
Voci fuori microfono.
Presidente -
Per fatto personale anche il consigliere
Aggravi.
Aggravi (LEGA VDA) -
Volevo precisare che l'interpellanza
era rivolta all'assessore Barmasse, però collega Baccega non si
preoccupi, non mi sono offeso; non mi sono offeso per cose ben
peggiori, quindi ho pazienza. Le chiederei però gentilmente, magari
dopo, di indicarmi i riferimenti delle valutazioni, così farò un
accesso agli atti e potrò finalmente trovare risposte alle mie
domande; oppure me ne darà copia, grazie.
Presidente -
Può rispondere l'assessore Barmasse.
Barmasse (UV) -
Gli enti gestori dei servizi
residenziali, semiresidenziali e domiciliari rivolti alla
popolazione anziana della Valle d'Aosta evidenziano ormai da alcuni
anni la necessità di una riforma complessiva del sistema di
gestione e soprattutto di finanziamento di questi servizi, che
fanno capo alle Unités des Communes Valdôtaines, all'azienda
pubblica di servizi alla persona GB Festaz e ad alcune strutture
private e accreditate che compongono nel loro insieme i soggetti
gestori dei servizi degli anziani.
In particolare, gli enti locali lamentano l'impossibilità di
coprire tutti i costi di gestione delle strutture, cioè delle
microcomunità, presenti sul loro territorio. Le microcomunità sono
delle strutture socioassistenziali: lo ribadisco ogni volta,
abbiate pazienza, perché non sono da confondere con le RSA, che in
realtà in Italia sono le microcomunità, mentre da noi invece le
abbiamo sempre indicate diversamente. È stato anche un motivo per
cui sembrava che noi non rispettassimo i LEA: non è stata una
questione di sostanza che ha detto che la Valle d'Aosta non erogava
i LEA, ma è stata una questione formale.
Con DGR 655 del 2014 la Regione autonoma Valle d'Aosta ha
elaborato, di concerto con il CPEL, un costo ottimale giornaliero
per le strutture di 115 euro, a fronte di un costo medio unitario
di euro 129,04 per l'anno 2012, anno su cui si è basata l'analisi
dei costi, comprensivo dei costi socioassistenziali, alberghieri,
amministrativi e generali, rettifiche e ribaltamenti. La
remunerazione degli enti gestori avviene mediante un contributo
regionale, diretto a coprire il costo unitario ottimale di 115
euro, rimanendo a carico dell'ente locale la differenza tra il
costo ottimale e il costo reale di gestione delle microcomunità. A
oggi tutti gli enti gestori pubblici, gli enti locali per le micro
sul territorio, la Regione per la Casa di riposo GB Festaz, devono
intervenire per coprire tale differenza.
Sulla base dei rendiconti del 2019, a fronte di un costo
complessivo dei servizi agli anziani, servizi residenziali,
semiresidenziali, domiciliari e attività varie, che ammonta a euro
30.958.202 per il complesso degli enti locali, ammonta a euro
9.581.801 la quota complessiva proveniente dalle entrate derivanti
dalle rette a carico dell'utenza, mentre assommano a euro
18.740.929 i trasferimenti della Regione in base al costo ottimale
di cui sopra. Residuano, quindi, euro 2.626.470 che sono a carico
degli enti locali valdostani. A questi dati occorre aggiungere i
costi sostenuti direttamente dall'Amministrazione regionale per
finanziare l'azienda pubblica di servizi alla persona J.B. Festaz,
relativamente ai 69 posti di protetta e protetta plus, e le
convenzioni con quattro strutture private sul territorio, Refuge
Père Laurent, Casa della Divina Provvidenza di Châtillon, il
Cottolengo e la Domus Pacis, per complessivi euro 6.223.000. Sulla
base dei dati appena riportati, l'impegno finanziario della Regione
per finanziare tutti i servizi agli anziani ammonta, pertanto, a
quasi 25 milioni di euro.
Al fine di intervenire a coprire totalmente i costi del
servizio, sarà cura di questo assessorato richiedere, in sede della
predisposizione del bilancio triennale 2022-2024, uno stanziamento
maggiore, al fine di venire incontro alle richieste degli enti
locali, tenuto conto che per l'anno in corso i vincoli derivanti
dall'utilizzo dell'avanzo di amministrazione 2020 per spese
correnti non consentono di intervenire in questo senso. È comunque
utile precisare che, a copertura delle maggiori spese dovute al
Covid per l'anno 2020, gli enti hanno potuto beneficiare, oltre che
delle somme messe a disposizione nell'ambito delle leggi regionali
8 del 2020 e 10 del 2020 per i servizi anziani, anche di somme
messe a disposizione dallo Stato con il decreto legge 34 del 2020,
articolo 106, e con il decreto legge 104 del 2020, articolo 39, a
copertura di minori entrate e di maggiori spese dovute
all'emergenza pandemica, per l'esercizio delle funzioni
fondamentali degli enti locali. In particolare, per effetto di tali
previsioni normative, alle Unités des Communes sono stati erogati
in totale euro 1.478.954.
Alla domanda: quali siano le linee guida di azione che il
Governo regionale intende definire per la riorganizzazione delle
strutture microcomunità sul territorio. Uno dei punti qualificanti
del piano sanitario e del benessere sociale, in corso di
definizione, riguarda la riorganizzazione dei servizi rivolti agli
anziani sul territorio della regione. Ciò comporta un ripensamento
complessivo del sistema dei servizi agli anziani, ambito nel quale
la pandemia ha maggiormente evidenziato la presenza di criticità.
La necessità di riorganizzare i servizi agli anziani non si limita
quindi alla revisione delle strutture residenziali per anziani, ma
abbraccia necessariamente altri aspetti. Coinvolge infatti tutto il
sistema dei servizi che comprende, oltre ai servizi residenziali,
anche quelli domiciliari.
Uno degli obiettivi che questa Amministrazione intende
perseguire è quello di potenziare i servizi domiciliari a bassa
intensità assistenziale, rivolti a soggetti autosufficienti o
parzialmente autosufficienti, al fine di mantenere un legame con il
proprio territorio e la propria rete familiare, riservando il più
possibile l'accesso alle strutture residenziali ai soli anziani che
non possono essere accuditi a casa propria. Ciò presuppone anche la
valorizzazione delle reti familiari, prevedendo strumenti di
supporto al ruolo dei
caregiver
nella cura e nel sostegno
delle persone anziane.
Se da un lato quindi è necessario prevedere azioni volte al
sostegno della domiciliarità, dall'altro risulta urgente ripensare
in modo organico i servizi residenziali per anziani,
differenziandoli per livelli di intensità assistenziale che tengano
conto del dpcm del 12 gennaio 2017 sui livelli essenziali di
assistenza, prevedendo una maggiore intensità sanitaria a discapito
dei servizi puramente socioassistenziali che vanno invece
potenziati nella domiciliarità. La nuova organizzazione dovrà
quindi tenere necessariamente in considerazione le correlazioni e
le necessità sanitarie, che si svilupperanno nella nostra regione a
seguito della pandemia ed in relazione alla attuazione del PNR.
La necessità, anche per la nostra regione, di costruire un
ospedale di comunità e case di comunità, oltre alle strutture
sociosanitarie che stanno transitando sotto la diretta gestione
dell'azienda USL, comporterà anche la revisione del modello
gestionale dei servizi rivolti agli anziani. Sarebbe, quindi,
auspicabile la previsione di un sistema di governance coordinato
tra i diversi enti coinvolti, cioè Regione, enti locali, azienda
USL, che consenta una gestione più efficiente e uniforme su tutto
il territorio regionale. Al di là di quello che sarà il nuovo
modello organizzativo che la Valle d'Aosta vorrà darsi e che
ovviamente dovrà essere condiviso dal Consiglio regionale, dal CPEL
e dagli altri soggetti coinvolti, sorge comunque la necessità di
individuare puntualmente i costi, al fine di sostenere nel lungo
periodo i servizi residenziali per anziani.
Le strutture per anziani operano in un contesto caratterizzato
da una crescente sfida rispetto ai servizi erogati e alle risorse
utilizzate. Si riscontra infatti una domanda sempre più esigente in
termini di qualità ed efficacia delle prestazioni e allo stesso
tempo la necessità di accrescere l'efficienza economica della
gestione. Risulta pertanto necessario sviluppare sistemi gestionali
che consentano, da un lato alle aziende e alle strutture di
realizzare delle misurazioni economiche in grado di rilevare i
costi e i risultati delle diverse unità operative, dall'altro per
la Regione di definire delle politiche tariffarie sempre più mirate
ed efficaci. In tale ottica informo che l'Università della Valle
d'Aosta, in collaborazione con l'Assessorato e con alcune strutture
residenziali pubbliche, sta avviando la sperimentazione di
un'attività di misurazione dei costi potenzialmente replicabili
anche in altre strutture, che sia in grado di valorizzare
l'utilizzo delle risorse in rapporto ai diversi processi che danno
corpo ai servizi offerti.
Infine, vorrei solamente spendere due parole, veramente due, a
difesa della scelta che è stata fatta sulla struttura sanitaria di
Variney, nonché anche su quella di Perloz, perché i 34 posti letto
di Variney utilizzati per pazienti positivi, che di fatto erano in
un reparto dell'ospedale al di fuori dell'ospedale, hanno
sicuramente ridotto e ci hanno permesso di non aprire almeno due
reparti Covid all'interno dell'ospedale e di dare un grande
supporto alle microcomunità per la gestione dei positivi. Quindi,
al di là di quelle che possono essere giustamente delle valutazioni
economiche, c'è stato sicuramente un impatto positivo immediato,
con l'apertura di queste strutture, sulla sanità valdostana, in
particolare nel periodo Covid.
Presidente -
Per la replica il consigliere Aggravi.
Aggravi (LEGA VDA) -
Assessore, in realtà l'obiettivo di
questa interpellanza era guardare oltre il Covid, quindi capisco la
chiosa finale, ma io volevo cercare di andare oltre la
pandemia.
La ringrazio per la risposta data, però vede, voglio proprio
puntualizzare un aspetto che lei ha detto. Lei giustamente parlava
della verifica dei costi delle strutture rispetto alla domanda e
giustamente parlava non soltanto di efficienza economica, ma anche
di sistema gestionale e in generale di
governance
. Cerchiamo
anche, però, di focalizzare l'attenzione sulle strutture dei
ricavi, perché spesso e volentieri i ricavi vengono dati come
aspetto definito o scontato nella gestione pubblica, ma non è
sempre così, perché sappiamo che nel breve-medio periodo - sul
lungo la vedo come Keynes, cioè saremmo tutti morti nel lungo
periodo, quindi preferisco fermarmi al medio termine - è bene
capire se la struttura dei ricavi, ovvero se la struttura dei
trasferimenti è sostenibile. Su questo deve basarsi una valutazione
puntuale, più quasi che per i costi. Dall'altro lato bisogna anche
capire qual è l'evoluzione sociale della nostra comunità, perché
ben vengano le cure domiciliari, ben venga la differenziazione tra
chi può restare a casa, è seguito a casa e le strutture, ma
dobbiamo anche tenere conto di quello che è l'invecchiamento e
l'evoluzione della nostra comunità.
Detto questo io mi auguro che tutta una serie di valutazioni, al
netto dei documenti che riceverò, che guardano forse più al
passato, ci sia una valutazione più puntuale rispetto ad altre che
abbiamo visto su quella che è l'evoluzione e su quelle che saranno
le basi su cui si costruirà il piano, che stiamo aspettando e che
mi auguro in Commissione abbia ovviamente il giusto dibattito.
Questo perché ci saranno delle scelte importanti e soprattutto
delle scelte che deriveranno dal post-pandemia, ci auguriamo, o
comunque da una gestione che guarda un po' più in là e che ci
dovrebbe far uscire da una situazione emergenziale, non soltanto
determinata da un evento che nessuno poteva ovviamente prevedere
che era quello pandemico, ma anche da una situazione emergenziale
in cui versa l'azienda USL e in generale il sistema da tempo; lo
ricordiamo tutte le volte, tra numeri di commissari, di breve
permanenza del direttore generale. Però bisognerà fare delle scelte
future e quindi io mi auguro che queste scelte future terranno
conto non soltanto delle esigenze del breve termine, ma soprattutto
della sostenibilità in termini economici e qualitativi nel medio
termine.
