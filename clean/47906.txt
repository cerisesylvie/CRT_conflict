Classificazione
AMBIENTE
Inquinamento



Oggetto del Consiglio n. 4058 del 6 novembre 2024 - Resoconto
OGGETTO N. 4058/XVI - Interrogazione a risposta immediata:
"Contrarietà di alcuni rappresentanti della maggioranza rispetto ai
temi evidenziati dal movimento 'Fridays for future'".
Bertin (Presidente) -
Punto n. 25. Consigliere Aggravi,
ha facoltà di intervenire.
Aggravi (RV) -
C'è chi in corso di Consiglio chiederà
conto o ha già chiesto anche verifiche di fatti ed eventi politici
che sono avvenuti al di fuori di questa Amministrazione; c'è chi
invece, con quest'interrogazione a risposta immediata, vorrebbe
comprendere invece se c'è stata una verifica interna alla
maggioranza per un fatto molto semplice: l'11 ottobre scorso - si è
ricordato - c'è stata una manifestazione del movimento "Fridays for
future" all'interno della quale, e lo hanno riportato le agenzie di
stampa, vi era la presenza di primari rappresentanti di una parte
della maggioranza, in particolare - così faccio nomi e cognomi, se
vuole intervenire è ben libero - il collega Padovani e il
leader
del Partito Democratico, il Presidente del Consiglio
comunale di Aosta, Luca Tonino.
Chiediamo al Presidente della Regione per sapere se tali
esponenti hanno mai espresso contrarietà rispetto alla politica del
Governo regionale a sostegno del raddoppio del tunnel du
Mont-Blanc, della realizzazione del collegamento di Cime Bianche
e/o della conversione della linea ferroviaria
Aosta/Pré-Saint-Didier ad altre destinazioni.
Presidente -
Il Presidente della Regione, ne ha
facoltà.
Testolin (UV) -
Parafrasando Giorgio Gaber, si potrebbe
anche dire che democrazia è partecipazione, oppure, molto più
semplicemente, essere presenti a manifestazioni come quella di
venerdì 11 ottobre è un modo per ascoltare una parte importante
della società: le generazioni più giovani e le loro preoccupazioni
per il futuro del nostro pianeta.
Preoccupazioni che non sono estranee neanche a questo Consiglio,
come dimostrano le iniziative approvate in materia di
decarbonizzazione, di mobilità sostenibile, di produzione di
energia da fonti rinnovabili e altre.
In merito alla domanda, sottolineo invece come la risposta
arrivi dagli atti approvati fino a questo momento in Consiglio
regionale nel merito delle tematiche,
in primis
il DEFR,
riportante iniziative relative agli investimenti richiamati che,
meglio di tante altre parole, esprimono le scelte che si vogliono
portare avanti.
È chiaro che la finalità di questa interrogazione non era tanto
la mia risposta, ma un pungolo più generale rispetto alla
partecipazione in sé.
Presidente -
Consigliere Aggravi, ne ha facoltà.
Aggravi (RV) -
Caro Presidente, cito anch'io Gaber,
"Qualcuno era comunista" e direi che la sua risposta, ovviamente in
poco tempo, come la mia replica, è molto limitata, soprattutto in
tema di contenuti.
Devo dire che forse, in questo caso, più che un problema suo, è
un problema di chi era presente e che poi ha fatto quello che lei
giustamente ha confermato: qui in Aula fa tutto il contrario di
quello che dice alle manifestazioni. Ne risponderà al proprio
elettorato.
