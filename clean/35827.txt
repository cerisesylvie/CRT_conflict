Classificazione
AMBIENTE
Stoccaggio e smaltimento rifiuti



Oggetto del Consiglio n. 177 del 9 ottobre 2013 - Resoconto
OGGETTO N. 177/XIV - Discussione generale sulla mozione:
"Impegno per l'attuazione della raccolta differenziata dell'umido e
del suo trattamento".
Presidente
- Per l'illustrazione, la parola al collega
Consigliere Segretario Roscio.
Roscio (ALPE)
- Grazie Presidente. Buongiorno a
tutti.
A proposito di lavorare, questa mozione porta con sé un lungo
periodo di lavoro e vuole presentare un problema complesso, che
dovrebbe interessare tutti, tant'è vero che questo problema nel
corso degli anni ha avuto un'evoluzione enorme, sia per quanto
riguarda le norme, sia per quanto riguarda le tecnologie e i modi
di gestione, perché il problema dei rifiuti è veramente un
mondo.
Quello che vengo a discutere oggi è una mozione che ha
presentato la minoranza, ma che poteva tranquillamente essere
presentata in maniera congiunta, visto il suo interesse
completamente trasversale. Non posso negare un certo disagio che
provo nell'illustrare una questione che avrei voluto fosse stata
affrontata già da molto tempo. Mi viene in mente una questione, nel
senso che in genere la società, quando incomincia a trattare un
problema addirittura in maniera narrativa, con i film, con la
letteratura...mi viene in mente Italo Calvino, che già 40 anni fa
ipotizzava quello che noi oggi viviamo, per esempio il fatto che
abbiamo prodotto rifiuti così resistenti al tempo e ci siamo posti
al di fuori di quello che è il ciclo naturale, per cui i rifiuti
non si degradano più, hanno una vita che va ben al di là della
nostra, e quindi siamo condannati a lasciare un'eredità molto
pesante a coloro che verranno dopo.
Un'altra cosa, ancora peggiore, l'abbiamo fatta non con in
rifiuti che durano nel tempo, i metalli, le plastiche, in
particolar modo, sostanze chimiche pericolose, insomma, ma
addirittura siamo riusciti a creare un problema enorme con quello
che, invece, la natura non ha previsto come un problema, che è la
frazione organica dei rifiuti. Mi viene in mente un libro, appunto,
che ho letto, dove si parla di un nonno e l'autore, che è Roberto
Cavallo, dice:
"mio nonno non avrebbe capito"
. E veramente
neanche mio nonno non avrebbe capito. Se io fossi andato da mio
nonno a spiegargli che la buccia della patata, gli scarti della
cucina, il letame, tutto quello che è organico è un problema che
addirittura occorre normare, occorre porre in una discarica, con
tutto quello che ne consegue...perché la discarica, noi sappiamo
che è il peggior modo di gestione dei rifiuti che esista, perché
ormai è una cosa assodata, anche tramite le leggi: il rifiuto posto
in discarica e coperto da uno strato di terra, va incontro a una
degradazione che non è quella che avviene in natura, ma è una
degradazione anomala, degradazione anaerobica, che produce, da un
lato, emissioni gassose, in particolar modo metano, con gas
climalterante molto peggiore dell'anidride carbonica, di cui tanto
si parla, ma il metano (che proviene da discarica) è 21 volte
peggiore...ma ancora peggiori sono gli avanzi liquidi che vengono
dalle discariche, il famoso "percolato", che in minime quantità
basta a rendere non potabili interi corsi d'acqua.
La gestione a mezzo della discarica è quindi quanto di peggio si
possa fare in termini di rifiuti biodegradabili. E di questa cosa
la legge si è resa conto da tempo, perché già dal '99 l'Unione
europea ha fatto una direttiva quadro sulle discariche che è stata
recepita dalle norme italiane con il decreto legislativo 36 del
2003, e che però, ahimè, resta ancora inapplicato spesso in Italia
in situazioni molto peggiori rispetto alla nostra, ma purtroppo
anche in Valle d'Aosta, dove, ancora oggi, noi abbiamo come unico
impianto prevalente la discarica, dove ancora noi andiamo a mettere
in discarica un'importante percentuale di frazione organica sul
rifiuto differenziato, cosa che le leggi, 10 anni fa già,
proibivano. Qua non bisogna trincerarsi dietro le questioni
che...eh sì, però le leggi stabilivano delle tappe e noi, sulla
frazione biodegradabile, ci stiamo adeguando...perché la legge
stabilisce qualcosa di molto chiaro. È vero che noi dobbiamo andare
per tappe perché non si può pretendere che da un giorno all'altro
si riduca, ma poi succede quello che è successo con la recente
circolare del ministro, il Ministro Orlando, che un bel giorno
dice: attenzione, perché voi siete inadempienti, non potete più
andare avanti così, perché l'Europa incomincia ad aprire procedure
d'infrazione che prima o poi avranno una conclusione negativa,
immagino, per l'Italia, visto che ultimamente l'Italia addirittura
ha evitato di andare a difendersi davanti alla Commissione europea
preferendo pagare le multe, piuttosto che recepire quanto veniva
chiesto dalle leggi europee, che sono un obbligo di recepimento per
gli Stati membri e, ovviamente, poi le multe vanno a ricadere
inevitabilmente sui cittadini. Quindi il discorso è: è vero che
fare una gestione può avere un costo, ma pagare le multe ha costi
maggiori e ci espone, a lungo termine, ad essere sempre in
situazione di infrazione, quindi in una continua situazione di non
corretta gestione dei rifiuti.
Ora, quello che vorrei sottolineare è che, siccome il problema
dei rifiuti è un problema complesso, è del tutto evidente che non
basta costruire un impianto o fare un piano di riduzione dei
rifiuti o fare azioni singole, cioè quello che bisogna veramente
cambiare nella gestione dei rifiuti in Valle d'Aosta, non solo per
la frazione organica, è avere finalmente una visione d'insieme, una
visione integrata del sistema, che contempli molte azioni che vanno
a finire tutte...sono tutte volte ad avere un certo obiettivo che,
nella mia testa, è quello di arrivare ad avere veramente una
situazione di "rifiuti zero"...ma mi accontenterei già di avere
"rifiuti poco" in Val d'Aosta, nel senso che noi, in Val d'Aosta,
abbiamo una situazione non di eccellenza, ma di "grave
inadempienza", perché, rispetto ad altre Regioni, anche solo il
Piemonte, siamo messi peggio! E non parliamo poi di realtà di
eccellenza, dove veramente dopo aver fatto raccolte differenziate,
piani di riduzione, investimenti anche culturali nel settore dei
rifiuti, oggi ci sono comunità che si apprestano a varare atti
amministrativi che vanno verso i "rifiuti zero", ma perché
semplicemente sono dei precursori anche delle norme europee. Cioè
ci sono paesi, ormai, in Italia, comunità intere, regioni quasi,
che hanno anticipato l'evoluzione normativa in senso positivo e
possono ormai porsi in una situazione di eccellenza a livello
internazionale. A me piacerebbe vedere la Valle d'Aosta,
finalmente, in una situazione del genere!
Quello che bisogna capire è la questione temporale. Noi oggi non
abbiamo più tempo; abbiamo passato...io non ho memoria troppo
antica, ma perlomeno la passata legislatura è stata spesa in gran
parte a discutere del problema dei rifiuti: missioni,
consulenti...è stata fatta, oltre alla III Commissione, dopo il
referendum, un'altra commissione...insomma, il problema è stato
snocciolato abbondantemente, per cui indicazioni, indirizzi
gestionali ce ne sono quanti se ne vuole.
Quello che chiede questa mozione non è tanto di andare a
impegnarsi in una situazione impiantistica più o meno
condivisibile, più o meno già tracciata, è semplicemente il
rispetto di una norma sancita a livello europeo e sancita a livello
nazionale, che, in mancanza di tale adempimento, esporrebbe la
Valle d'Aosta a delle conseguenze gravissime che potrebbero portare
addirittura alla chiusura dell'impianto regionale, con una
conseguenza che non oso neanche pensare, se dovesse succedere.
Questa vorrebbe proprio essere una richiesta di collaborazione, al
di là degli schieramenti, per cercare di provare a risolvere un
problema che non è più rinviabile, e incominciare a sancire dei
principi che non sono immediatamente applicabili, ma che sono la
direzione verso la quale noi vogliamo andare, e che a mio modesto
parere non hanno alternativa, nel senso che noi, al di là del
rispetto dell'esito del referendum, - che ormai è stato ribadito,
che io ormai do per assodato -, le obiezioni che si sollevano a non
trattare il rifiuto organico e stabilizzarlo prima di porlo in
discarica, dal mio punto di vista non ha più alternative. Poi sulla
scelta tecnologica si può discutere, si può andare in commissione,
si possono convocare gli esperti, i tecnici, ma il principio ormai
non è più rinviabile ed è quello che io vi chiederei di sancire
oggi, qui. Dobbiamo cercare, veramente, di trovare una strada
condivisibile.
Dal mio punto di vista questa mozione ambientale che oggi
trattiamo, è quella di importanza maggiore, perché veramente
sancisce un principio, e io vi chiederei veramente di pensare alle
mie parole, anche perché la mancanza di questa presa d'impegno
vorrebbe dire, innanzitutto, cercare di trovare in tempi brevissimi
un'alternativa, che oggi mi sembra che non esista, ma che dovrebbe
esistere in caso di mancanza di rispetto di questa, in tempi
rapidissimi...si parla di arrivare entro la fine dell'anno al
rispetto di questa norma...e poi è un'assunzione di responsabilità,
nel senso che oggi chi non intende dar seguito a questa richiesta
si assume veramente una responsabilità grave anche dal punto di
vista, poi, delle sanzioni che verranno. Ecco, io mi fermerei qui.
Lascerei la parola ad altri che vengono dopo di me, sperando di
esser stato il più possibile chiaro...esauriente no, perché il
problema è veramente talmente complesso che richiederebbe Consigli
e Consigli monotematici sull'argomento. Grazie.
Président
- Merci. On peut ouvrir la discussion générale?
La discussion générale est ouverte. Il y a quelqu'un qui souhaite
intervenir? Collègues, pas de requêtes? La parole au collègue
Bertschy.
Bertschy (UVP)
- Avant tout je m'excuse pour avoir élevé
la voix avant, mais c'est bien de partir avec cette question d'une
façon différente.
Fabrizio Roscio ha ben illustrato il senso della mozione. Noi,
rispetto agli aspetti più tecnici, anche come coalizione, ci siamo
costruiti, ecco, un gruppo di lavoro che sta, sotto questo profilo,
collaborando. Quello che oggi vogliamo portare in questa
discussione è soprattutto un appoggio forte, politico a questa
grande scommessa che si deve giocare velocemente nei prossimi mesi,
per far sì che la grande sfida che la Valle d'Aosta si trova ad
affrontare, la comunità valdostana si trova ad affrontare rispetto
a tutta la problematica dei rifiuti, venga soprattutto da noi, che
abbiamo questa responsabilità, accolta con forza e sostenuta con
assoluta chiarezza per il futuro.
Sappiamo bene quanto sia importante andare al trattamento della
differenziazione dell'umido, perché sappiamo quanto questo oggi
incide nella percentuale di raccolta e di rifiuti che abbiamo.
Sappiamo bene anche quali sono le norme, che sono ben state
illustrate, quindi abbiamo necessità di capire come velocemente ci
si metta tutti a collaborare, come abbiamo detto l'altro giorno in
commissione, per portare avanti un'iniziativa, che, già dal breve,
potrà dare buoni risultati, soprattutto far sì che la discarica
veda un allungamento della sua vita almeno nel medio-lungo periodo.
Quindi, la volontà è quella di capire perché tutta una serie cose
fino ad ora sono rimaste ferme, come mai in zone simili alla nostra
alcune iniziative come questa hanno potuto veder la luce, e qui,
studi differenti hanno invece dimostrato cose diverse, ma
soprattutto, appunto, fare in modo che almeno territorialmente si
possano avviare già dei progetti sperimentati, se non nel loro
complesso, per far sì che tutta una serie di persone, una buona
parte di popolazione, che è già sensibile al lavoro, che si sta
facendo sull'attenzione alla raccolta differenziata, possa avere
un'opportunità in più, possa avere una possibilità in più per
avere, appunto, una risposta nel breve periodo.
In questo momento interessa soprattutto capire da parte
dell'Assessore quali sono...e come accoglierà questa mozione, che -
come ha detto bene il collega Fabrizio Roscio - è quella più
importante per dare una prima risposta alle difficoltà che stiamo
vivendo in questo settore, e che - è bene ricordare, appunto - ha
visto una forte espressione della comunità in una certa direzione
e, purtroppo, una risposta in questo momento qua debole da parte
delle Amministrazioni che devono portare avanti questo indirizzo
che, appunto, è stato forte e chiaro. Grazie.
Président
- Merci. La parole au collègue Bertin.
Bertin (ALPE)
- Grazie Presidente.
Il collega Roscio ha illustrato in modo esaustivo, in tutti gli
aspetti, anche le implicazioni che questo argomento comporta e il
valore di questa mozione. Io mi limiterò a certi aspetti soltanto
parziali. Questo è un argomento importante, fondamentale, nel più
generale quadro della gestione integrata dei rifiuti; importante
perché rappresenta una quota significativa dei rifiuti, circa il 25
percento...intendo dire evidentemente la frazione organica, il 25
percento del totale; importante per la quantità, ma anche per la
difficoltà di gestione. È un argomento, questo della gestione
dell'organico, che questo Consiglio ha affrontato molte volte,
perlomeno nell'altra legislatura, lo si è fatto in diverse
occasioni, anche perché - come detto - è un argomento
importante.
L'occasione forse più significativa, almeno all'inizio, è stata
quella della discussione riguardante una petizione presentata al
Consiglio regionale e sottoscritta da poco meno di 2.000 cittadini,
che metteva in evidenza questo aspetto e chiedeva la realizzazione
di un centro di compostaggio. Questa petizione si è conclusa con un
nulla di fatto, si sono evidenziate da parte della maggioranza le
problematiche che avrebbe avuto la realizzazione di un centro di
compostaggio relative alle dimensioni, ma sappiamo - poi ormai
credo lo sappiano tutti - che non è un problema di dimensioni.
Altre realtà, come il Sudtirolo, hanno diversi centri di
compostaggio; una realtà come il Sudtirolo ha circa una decina di
centri di compostaggio. Pertanto non è una questione soltanto di
dimensioni e di sostenibilità, sono sostenibili economicamente
anche dei centri di compostaggio di dimensioni più piccole, in
altre realtà lo sono, e può esserlo anche in una realtà come la
nostra.
Abbiamo poi affrontato la questione anche dopo il referendum. Il
referendum implicitamente dava un indirizzo in questo senso,
dall'affrontare prioritariamente questa questione, perché se non si
affronta prioritariamente la gestione dell'organico, diventa
difficile, uno: raggiungere degli obiettivi di legge, della
raccolta differenziata, per rispettare le leggi in generale e
rispettare la volontà popolare. Abbiamo affrontato appunto, come
dicevo, questa questione anche in Commissione speciale, che ha
prodotto un documento di circa 200 pagine, che può essere visionato
da tutti i cittadini essendo pubblico, come lo erano i lavori della
commissione. In questa occasione abbiamo sentito, in commissione, i
massimi esperti e anche realtà vicine alla nostra, sia
geograficamente che territorialmente. Immagino la Val di Fiemme: è
una realtà simile alla nostra, per dimensioni, per morfologia e per
anche caratteristiche economiche, avendo una forte presenza delle
attività turistiche, con picchi di presenze appunto turistiche;
realtà che gestisce naturalmente anche la frazione organica,
tramite la raccolta differenziata "porta a porta", perché è
essenziale gestire la frazione organica.
La Valle d'Aosta è l'unica Regione, in Italia, che non fa la
raccolta dell'umido in nessun modo. Non si è dato seguito neanche a
delle sperimentazioni come ad esempio quella di Etroubles, che
poteva essere un'occasione, un progetto pilota in questo senso.
Ancora oggi, a due anni di distanza, il Comune di Etroubles non ha
potuto impiantare questa piccola compostiera elettromeccanica, una
compostiera che costa circa 20 mila euro, ma che in due anni non è
riuscita ad ottenere l'autorizzazione, anche perché le
autorizzazioni per questa compostiera sono infinite, come se si
dovesse realizzare un inceneritore, un pirogassificatore. A due
anni di distanza, nonostante sollecitazioni fatte da tutti, con
interpellanze, Commissione speciale...qua conosciamo la caparbietà
del Sindaco Tamone per queste cose, pertanto se non ci riesce lui
diventa difficile che ci riesca qualcun altro! A due anni di
distanza ancora niente! La documentazione è talmente esagerata per
un impianto di 20 mila euro, che rischia di costare più del
progetto, con i vari consulenti.
Questo anche per evidenziare il fatto che è mancata in questi
anni una volontà politica precisa, perché era indirizzata altrove,
ma - lo ripeto - per raggiungere degli obiettivi significativi
anche per la raccolta differenziata è essenziale la gestione della
frazione organica. Lo vediamo nella Comunità montana del Grand
Combin, che ha raggiunto obiettivi certamente significativi, ma
quel salto di qualità, anche in percentuale, può farlo soltanto con
la gestione dell'umido. Quel progetto di Etroubles e di Roisan,
Comune collegato, andava direttamente in quella direzione, progetto
ancora fermo, lo ripeto, e sollecito per l'ennesima volta, che si
sblocchi, è francamente uno scandalo, e significa anche una
mancanza di volontà politica. In realtà fuori dalla Valle d'Aosta
impianti del genere sono stati autorizzati in tempi molto
minori.
Torniamo all'aspetto della gestione organica come elemento
essenziale per il raggiungimento della percentuale di raccolta
differenziata. Il Comune di Aosta, anch'esso, ha delle percentuali
di raccolta differenziata molto significative, facendo il porta a
porta, ma irrazionalmente non raccoglie l'umido. L'hanno anche
confermato gli esperti che abbiamo sentito: quando si fa la
raccolta porta a porta è del tutto irrazionale, dal punto di vista
economico, non raccogliere l'umido, anche perché basta aggiungere
una scatola e i costi aggiuntivi sono relativamente piccoli e si
raggiunge questo obiettivo. In effetti, il Comune di Aosta, che si
è posto come la Comunità Grand Combin il problema di raggiungere
gli obiettivi di legge in materia di percentuali di differenziata,
ha intrapreso questa via, anche perché non ci può essere
alternativa se si vuole raggiungere l'obiettivo del
60...l'obiettivo previsto dalla legge per la raccolta
differenziata. Ha iniziato questa via, ma evidentemente si pone il
problema più generale di cosa ne fa dell'organico raccolto. E da
questo punto di vista ci deve essere da parte dell'Amministrazione
regionale un indirizzo preciso: andiamo in quella direzione, faremo
un impianto, mentre, per il momento, ancora non c'è questo
indirizzo, abbiamo anche sentito in Commissione che da questo punto
di vista non abbiamo ancora le idee chiarissime, tant'è che il
Comune di Aosta sta ipotizzando addirittura di portare la frazione
organica fuori dalla Valle d'Aosta. Anche questa è una situazione
paradossale, dovuta alla mancanza di una gestione complessiva del
sistema dei rifiuti.
In questi anni è mancata una regia e lo vediamo. C'è, come detto
in precedenza, bene, dal collega Roscio, la necessità di un
indirizzo, un indirizzo preciso in questo senso. Si è cercato di
farlo in passato con un'apposita Commissione speciale; non ha
purtroppo alla fine raggiunto l'obiettivo per mancanza di volontà,
ci trovavamo tra l'altro anche in una situazione pre-elettorale,
obiettivamente complicata, ma ora il problema deve essere
affrontato perché sta diventando un'emergenza da tutti i punti di
vista. Ha ben illustrato la questione il collega Roscio: questa
mozione va in questa direzione e credo non possa non essere
approvata da tutto il Consiglio. Grazie.
Président
- Merci. Il y a d'autres? La parole au collègue
Donzel.
Donzel (PD-SIN.VDA)
- Grazie Presidente.
Alcune considerazioni politiche in premessa, prima di fare anche
alcune considerazioni di carattere più tecnico. È stato sicuramente
casuale, non voluto, perché questa mozione è presentata
unitariamente da tutte le forze di maggioranza, ...scusate, di
minoranza, il lapsus è freudiano...UVP, ALPE, Partito Democratico e
Movimento Cinque Stelle, però il caso ha voluto che a firmare
questa mozione fossero tre rappresentanti che si trovavano nella
Commissione speciale della passata legislatura: il Presidente
Bertin, in funzione di tecnico, il collega Roscio, e il
sottoscritto.
Vorrei presentare qui, in aula, il dossier che produsse quella
commissione: 259 pagine, per l'esattezza, 259 pagine. Quindi, come
dire? ci fu possibilità per la maggioranza, anche se, ahimè, i
colleghi della maggioranza che lavoravano in quella commissione non
hanno più avuto la fortuna di tornare in quest'aula, ci fu la
possibilità davvero di approfondire questo tema in maniera molto
dettagliata. Era un tema che non è stato affrontato dalla
Commissione speciale in fretta e furia, un tema dibattuto grazie
alla volontà, alla caparbietà di alcuni amministratori comunali,
poi sostenuti da cittadini indipendenti, che hanno cercato di
portare il dibattito fuori da quest'aula consiliare e di far
assumere una maggiore consapevolezza sulla gestione dei rifiuti
alla comunità valdostana. Un vero e proprio miracolo della
democrazia, senza le risorse economiche, anche notevoli, che aveva
a disposizione l'Assessorato dell'ambiente per fare informazione,
questi amministratori, questi cittadini sono riusciti in qualche
modo a stimolare l'attenzione della comunità sulla questione dei
rifiuti. Con una clamorosa raccolta firme, 11 mila firme, hanno
chiesto che questo Consiglio accettasse di discutere in modo più
equilibrato della questione, quindi senza trincerarsi dietro alle
solite posizioni maggioranza-minoranza, ma affidasse a una
valutazione tecnica più dettagliata due scenari diversi. Risultato
che...fu bocciato quel percorso dello scenario scientifico e il
tutto si ridusse a una chiacchierata politica, un
confronto-chiacchierata politica che non poteva essere sicuramente
accolto. Di lì il difficile percorso del referendum e poi un voto
popolare clamoroso, un voto popolare che dice "no" alla scelta
operata dalla numerosa e larga maggioranza dell'altra legislatura,
e dice "sì" a un percorso di gestione a freddo dei rifiuti. Devo
dire che personalmente nella mia ingenuità, nonostante faccia
politica da qualche anno, mi aspettavo che il giorno dopo tutti si
mettessero a lavorare in quella direzione. Invece, il giorno dopo
ci viene proposta un'ennesima commissione, ed è appunto la
Commissione speciale da cui sono partito, che produce 259 pagine di
analisi dettagliate dei fatti.
Noi quindi ci aspettiamo, dopo un lavoro di una commissione di
questo tipo, che le cose cambino e, infatti, cambiano nei programmi
elettorali. Tutti cominciano a firmare documenti a favore della
raccolta dell'umido, tutti si impegnano a rispettare il voto
referendario, intanto però i giorni passano! Passano i giorni...e
sta per passare un anno! Perché, se non vado errato, si avvicina la
fatidica data del 18 novembre, la "fatidica" data del 18 novembre,
data che mi riesce facile ricordare perché è vicina al mio
compleanno...però è una data memorabile in cui è stata scritta una
pagina della democrazia italiana: la prima legge di iniziativa
popolare votata tramite referendum, che diventa legge in
Italia...qualcosa di cui vantarsi, di cui andare orgogliosi.
Invece, stranamente, al di là delle intenzioni, dei buoni
propositi che sentiremo anche oggi...guardate, visto anche
l'intervento del collega Restano di poco prima, che ha cercato di
strumentalizzare le posizioni di tutti, questa mozione non doveva
già neanche arrivare qua! Guardi, caro Restano, non doveva neanche
arrivare qui questa mozione! Perché questa mozione doveva già
essere messa in atto da mesi! Doveva essere il primo atto che
l'Assessore all'ambiente faceva, quindi lo sappiamo già che ci
direte: ma condividiamo tutto, ma siamo d'accordo su tutto con
voi...però i fatti non li fate! E c'è una differenza fondamentale
tra le chiacchiere della minoranza e le chiacchiere della
maggioranza...è che la maggioranza è al governo e può fare le
delibere, noi no! Noi, purtroppo, dobbiamo venire qui con
interpellanze, mozioni, manifestazioni, raccolte firme, questo è
quello che ci consegna la democrazia, e lei non se la deve prendere
con noi, se noi poi alla fine diciamo: "ci siamo stufati delle
promesse"! Noi vogliamo i fatti! Noi non vogliamo gli "ma adesso
vediamo", "vediamo qualche mese", "stiamo cominciando a
lavorare"...ma come "stiamo cominciando a lavorare"? In un anno
stiamo cominciando a lavorare?
Vengo nel merito, vengo nel merito, perché io voglio leggere qui
quello che ha detto il grande esperto mondiale sulla questione dei
rifiuti, Enzo Favoino, della Scuola agraria di Monza:
"Premesso
che i temi all'oggetto attengono da una parte alla praticabilità di
sistemi intensivi di raccolta differenziata con particolare
riferimento alle raccolte domiciliari, con separazione
dell'organico, e, dall'altra, alle ipotesi alternative per il
trattamento del rifiuto residuo, riferisce che le Regioni del
Trentino Alto Adige e del Veneto sono quelle che attestano i più
alti livelli di raccolta differenziata in Italia. Fa rilevare il
dottor Favoino la particolarità della situazione valdostana, in cui
il rifiuto residuo viene conferito ancora in una discarica che non
è allineata con i requisiti della direttiva europea sulle
discariche, che prevede l'obbligo di pretrattamento del rifiuto
residuo"
...proprio quello che si chiede in questa mozione!
Motivo per il quale, precisa, la Regione Valle d'Aosta aveva
valutato la possibilità di dotarsi di un impianto di trattamento
termico come sistema di pretrattamento della discarica. Bocciato
quello dal referendum, bisogna scegliere un'altra strada. Afferma
che:
"fare la raccolta differenziata significa risparmiare e
conviene in considerazione del fatto che i costi dei trattamenti
residui dagli smaltimenti stanno aumentando e per il fatto che il
compostaggio ha un costo, in quanto gli impianti di compostaggio
stanno in equilibrio economico non per la vendita del compost, ma
in virtù delle tariffe di conferimento che applicano".
Quindi
ci suggerisce anche la tecnica per la quale valorizzare la raccolta
dell'umido.
Allora io continuo imperterritamente a sentire nelle
commissioni: "non abbiamo i soldi per la fare la raccolta
differenziata dell'umido". Il più grande esperto mondiale, che per
venire da noi, in commissione, aveva preso un aereo da New York, e
si doveva proiettare dopo il nostro intervento a Bruxelles, ci dice
queste cose, e noi dobbiamo sentire sempre i nostri grandi "esperti
locali", questi "scienziati" qua, prodotti dentro le "officine
politiche" delle sezioni di partito, che ci dicono: "no, ma costa
tantissimo, voi ci fate fare...andate a sballare tutti i conti"!
Ma qui lo dice il più grande esperto mondiale, "mondiale"!
L'ha scritto, è stato votato anche dalla maggioranza questo
documento, è stata una presa d'atto di questa risoluzione, nessuno
ha detto: "Favoino è un bugiardo"! Avete votato queste parole voi,
sono stufo di venire qui a chiedere la raccolta differenziata
dell'umido.
E poi, qualcuno ha detto: "eh, ma voi citate sempre"...ah ecco,
qui c'era un passaggio bellissimo, sulle compostiere,
quelle...diciamo di villaggio e quant'altro...c'era tutta una
discussione...
"Riferisce che il percorso migliore da gestire
nell'installazione di questi impianti è quello della procedura
semplificata"
...cosa che chiediamo da anni, che spiega perché
il Comune di Etroubles non l'ha mai fatto, perché ci è invece
imposta una procedura non semplificata, una burocrazia folle, per
cui i Comuni che anche vogliono non possono fare! Quindi la Regione
impedisce, rallenta, fa trovare lungo. Ma siccome qualche vota qui
scappa la battuta: "eh, però questi sono dei teorici"...a parte che
lui non è un teorico, ma è un pratico, perché gestisce addirittura
le questioni a livello "nazionale" di programmi di raccolta dei
rifiuti, quindi non è solo un tecnico, ma è anche un pratico.
Abbiamo però invitato anche degli amministratori, perché c'era
sempre la storia che in Valle d'Aosta...eh, si può fare ad
Aosta...ed è l'occasione per dire che ad Aosta facciamo la raccolta
differenziata più sballata del mondo, qualcuno dovrà cominciare a
dirlo, perché è l'unica raccolta "porta a porta" che raccoglie la
carta e non raccoglie l'umido, cosa che non si fa in nessuna parte
del mondo, e bisognerà cominciare a dire che qui facciamo delle
scelte antitetiche a quello che si fa nel resto del mondo, no? Che
cosa dice l'amministratore? Perché abbiamo detto: "invitiamo un
amministratore"? E chi abbiamo invitato? L'amministratore di Reggio
Emilia che aveva un inceneritore e che ha detto: basta
inceneritori, andiamo sulla strada di una raccolta differenziata
spinta...l'Assessore Tutino, l'Assessore Tutino.
Allora, l'Assessore di Reggio Emilia ha vissuto proprio sulla
sua pelle la situazione valdostana, quindi mi rivolgo all'Assessore
all'ambiente. Si è trovato nei guai, come lei, se vogliamo, o nella
fortuna, nella fortuna di poter passare da un sistema di
trattamento a caldo, lì reale, qui ipotizzato e, di colpo, devi
dire: qui cosa faccio dei rifiuti? Io gli faccio questa domanda: ma
voi avete comodo, a Reggio Emilia? È una città, no? Perché
noi abbiamo sempre la storia dei nostri piccoli villaggi, è
difficile. Allora gli chiedo: mi sembrava che si parlasse di centri
di 5-7 mila abitanti, come centri favorevoli per questo tipo di
raccolta, per capirci Sarre, Châtillon, Saint-Vincent, quindi non
solo Aosta, ecco. Risponde l'Assessore Tutino:
"la sua è una
domanda che entra molto anche nel dettaglio tecnico delle politiche
di raccolta. È evidente che in una città come Reggio Emilia, che su
200 chilometri quadrati ha 170 mila abitanti, quindi un'elevata
densità abitativa, si hanno numerosi condomini, anche di 5 piani,
dove i sistemi di raccolta devono essere strutturati per
condominio, il che genera una maggiore complessità nell'attivazione
di questi servizi".
Quindi lui ci dice: è più difficile farlo
in città, è più difficile farlo in città! E poi dice, e prosegue, e
ci spiega perché è più difficile:
"Tutto questo rende non
impossibile, ma certamente complessa l'attivazione dei sistemi di
raccolta. Esistono diverse realtà italiane, anche città grandi, che
hanno questo genere di servizio, però è più complesso, sia da
realizzare nel momento in cui...tradizionalmente in un contesto
territoriale sia utilizzato sempre il cassonetto".
Dice: è più
difficile.
Noi, ad Aosta, abbiamo la fortuna che già i cassonetti sono
ridotti. La piccola realtà, invece, intanto può consentire
l'abbinamento edificio-famiglia, quindi, essendoci tante case
singole, è più semplice che ciascuno si organizzi con il proprio
angolo in cui deposita il materiale...la Valle d'Aosta! L'Assessore
di Reggio Emilia ci viene a dire: ma i comuni del fondovalle della
Valle d'Aosta sono la realtà ideale dove fare questo sistema! Ma
questo signore qui è uno che l'ha fatto! Non è mica un'invenzione
della minoranza! È una realtà concreta che esiste e ci dice:
guardate che lo potete fare e, anzi, conviene, si risparmia!
Allora, la mozione dice: stiamo violando da anni le leggi a
livello europeo, adesso siamo entrati anche nella violazione di un
decreto nazionale. Ci vogliamo mettere nella condizione di dire:
ora ci si attiva, ma subito? Allora il discorso è...ci vogliono
mesi, anni, secoli...no, eh no, eh no! Anche qui è finito il tempo
di queste cose, l'anticipo Assessore, la anticipo. Vada a vedere
che ci sono realtà che in pochi mesi, pochi mesi, meno di 6 mesi,
hanno fatto 30-70 percento, perché, non appena decolla il sistema,
cambia immediatamente la percentuale. È chiaro che se qui siamo
ancora in realtà di Comunità montane chiuse a riccio, Comunità
montane che - è agli atti della commissione quello che dico, quindi
me ne prendo la responsabilità, ma l'avete votato anche voi -
Comunità montane che ci dicono: il cassonetto ci ha fatto andare
avanti rispetto al "porta a porta". Questa è una cosa scellerata,
impronunciabile, l'amministratore che l'ha detto, ha detto una cosa
colossalmente falsa che non esiste in nessuna parte del mondo.
Tutti cercano di far sparire i cassonetti stradali, tutti cercano
di farli sparire! Allora non possiamo avere una comunità...arriva
il suo rappresentante, sparato, deciso, che dice: ma noi non
abbiamo problemi, i cassonetti...scusate, qui siamo all'alba
dell'uomo! Quando dopo un anno ci sentiamo dire delle cose così,
siamo fuori, siamo fuori rotta completamente, siamo fuori rotta
completamente! Serve uno scatto d'orgoglio: la commissione ha già
fatto il lavoro, si prende il lavoro di questa commissione e lo si
trasforma in delibere, in delibere, non in promesse.
Io spero naturalmente nel voto di questa mozione, che è una
mozione di indirizzo, che ci dice la ovvietà di questo mondo, ci
dice: rispettiamo le leggi, smettiamo di violarle, non andiamo a
pigliar multe...penso che qualsiasi cittadino che si sente dire: ma
come, la minoranza è andata a chiedere di non pigliar multe? Non se
ne vogliano a male i colleghi di maggioranza se chiediamo queste
ovvietà, ma, dal momento che dopo un anno ci sono delibere che
parlano...non so se sono delibere, ma comunque sento parlare di
grossi passi avanti sui pannolini, di grossi passi avanti nella
raccolta del cartone, cioè di quisquilie, di quisquilie...sento
parlare di finanziamenti per feste tra i bambini, e quant'altro, di
educazione e...cioè tutte cose bellissime, il lavoro che sta
facendo sui pannolini è esemplare, ma se manca lo zoccolo duro del
lavoro, la raccolta differenziata "porta a porta" dell'umido nel
fondovalle, superando tutti i problemi dei contratti, e
quant'altro...perché non voglio sentirmi di nuovo raccontare quello
che già è stato messo qui, in Commissione speciale: che ogni
Comunità montana ha il suo contratto, il contratto non si può
toccare e quindi noi, prima che scada il contratto, quando scade il
contratto di X lo rifà, poi lo rifà l'altro, poi lo rifà l'altro,
noi non riusciamo a fare il contratto della raccolta unica del
fondovalle per il "porta a porta" dell'umido di fondovalle.
Qui non si tratta quindi di essere né scienziati, né si tratta
di inventarsi nulla, si tratta di dare piena attuazione ai lavori
di questa commissione, che è una commissione voluta dalla
maggioranza, che contiene degli atti e dei documenti che sono
lapalissiani, lapalissiani. Maggiori esperti del mondo e
amministratori...adesso qui non ho citato anche gli amministratori
del Trentino, che, nelle loro realtà, hanno fatto quello che
bisognava fare, cioè la raccolta differenziata dell'umido, che è
prodromica a quello che deve essere l'obiettivo che per noi rimane
l'obiettivo che si deve dare questa Regione. Se già da qualche
parte si comincia a parlare di "rifiuti zero", se c'è una
straordinaria raccolta firme che chiede addirittura allo Stato
italiano di fare la raccolta "rifiuti zero", se ci sono delle
amministrazioni locali che cominciano a dire: noi ci diamo
l'obiettivo "rifiuti zero"...ecco, quello è l'obiettivo che deve
darsi una Regione capofila, una Regione orgogliosa, una Regione
fiera della sua autonomia, che dice: noi saremo i più bravi, noi
facciamo vedere a questi qui del Veneto cosa sanno fare i
valdostani. Io voglio vedere se non siamo più bravi noi di quelli
del Veneto, che hanno fatto queste cose.
Lanciamoci quindi senza timori, senza esitazioni, verso un
obiettivo raccolta "rifiuti zero". Questa mozione è un primo
impegno, ma, ripeto, un primo impegno a cui non possiamo più
aspettare mesi perché seguano i fatti.
Président
- Merci. La parole au collègue Chatrian.
Chatrian (ALPE)
- Grazie Presidente.
Qualche riflessione su questa mozione. La mozione intende
"mettere alla prova" - passatemi questa considerazione -
quest'Assemblea, e consentire un primo essenziale passo per
rispettare il volere dei valdostani. Devo dire che quello della
frazione organica, l'umido, caratterizza in modo sostanziale e,
purtroppo, in negativo la nostra Regione. In ben poche parti del
mondo cosiddetto "civile" e pure in molte Regioni considerate poco
virtuose, la frazione organica è assimilata come da noi alla
frazione indifferenziata. Questo primato vergognoso per tanti
motivi troppo lunghi da elencare - altri meglio di me hanno ben
dettagliato - non è solo in contrasto con le norme direttive che
richiamiamo nella mozione, ma soprattutto con la cultura (e
ribadisco questo concetto), con la cultura e tradizioni di
montagna. Già in altra occasione ho avuto modo di ricordare il
ruolo determinante che le attività agricole hanno sempre svolto per
riutilizzare e riciclare il materiale organico, utile e prezioso
per arricchire i nostri terreni di sostanza organica.
Sono consapevole che le norme attuali impediscono un utilizzo
tout court
delle frazioni organiche civili nel mondo
agricolo, ma, come ho avuto già modo di dire in quest'aula, la
politica deve guardare oltre agli steccati, oltre ai confini
stabiliti, soprattutto se altri, compresa l'Unione europea, stanno
valutando l'ipotesi di modificare l'attuale normativa, che poco ha
di naturale, valutando l'impiego di sostanze organiche di origine
civile insieme a reflui di origine agricola. Inutile sostenere
istituti di ricerca e sperimentazione, come l'Institut Agricole e
Università, depositi e spazi pubblici, se poi non si utilizzano
queste risorse, come metterli quasi in contrapposizione, materiali
e immateriali per progetti strategici indirizzati alla gestione
delle grandi problematiche del futuro che ci coglieranno altrimenti
impreparati o, peggio ancora, al traino di altri più avanti di noi,
come succede anche in altri casi.
Il nostro invito ad affrontare subito il tema della gestione
separata della frazione organica è anche un modo per togliere, a
chi avesse nostalgia di un progetto inadeguato e faraonico messo in
soffitta per sempre, qualsiasi alibi. Non c'è dubbio che, a quasi
un anno dal referendum (è stato detto), la responsabilità di non
aver fatto alcun progresso sulla strada della gestione dei rifiuti
in modo compatibile con le indicazioni dei valdostani è solo ed
esclusivamente dell'allora e, purtroppo, di questa maggioranza.
Strano, molto strano, perché quando si è trattato di decidere
operazioni dal nostro punto di vista discutibilissime e discusse,
come quella dei posti auto dell'ex Residence Mont Blanc, 40 mila
euro per posto auto per 509 volte, per un totale di più di 20
milioni di euro nei pressi dell'ospedale, non si è perso tempo,
anzi, la macchina ha funzionato tempestiva, precisa, fiammante, per
dare un esito positivo e, come dicevo prima, in tempi in
regola.
Torniamo a noi. Noi siamo pronti a fare la nostra parte - è
stato detto dai miei colleghi del gruppo ALPE - nelle sedi
opportune, nel merito, ciò che in questa occasione possiamo
solamente accennare...ma allora questa mozione non può essere
respinta, e chiedo ai colleghi tutti, di maggioranza, Governo e
Consiglieri di maggioranza, di valutare attentamente questa
mozione, e soprattutto approvarla. Non farlo significherebbe non
rispettare il volere dei valdostani, penso che sia la parte più
importante. In tal caso, comunque, assolutamente seguiremo
attentamente il dossier, soprattutto per dare delle risposte
puntuali che, in questo momento, a un anno dal referendum...le
risposte non solo non sono state date, ci sembra che poco sia stato
fatto e, soprattutto che, dal punto di vista politico, ci sembra
che l'attenzione sia molto bassa. Grazie.
Président
- Merci collègue Chatrian. La parole à la
collègue Certan.
Certan (ALPE)
- Merci Madame la Présidente.
Non aggiungerò e non ripeterò le cose dette dai colleghi, perché
credo che la discussione sia stata già molto ricca. Mi preme
sottolineare, riguardo a questo argomento, due aspetti...con
l'Assessore Bianchi spesso ne abbiamo discusso, in quanto
amministratori comunali, ne siamo stati spesso coinvolti. A mio
avviso sono due questioni molto importanti: una è quella del
compostaggio domestico e, l'altra, quella delle attività con le
scuole o nelle scuole, o comunque tutto il lavoro di educazione che
va fatto in questo senso, e che secondo me è leggermente
a
latere
di questa mozione, ma che è assolutamente fondamentale
legarle.
Per quanto riguarda il compostaggio domestico, spesso si è detto
che nelle varie Comunità montane si è fatto, perché si è
distribuito, si sono distribuite le compostiere domestiche. Bisogna
però dire che spesso non si è controllato e, in qualche modo, non
si è stati attivi in generale, soprattutto l'Amministrazione
regionale, sì, ha lanciato l'idea, poi però l'ha lasciata andare a
spasso, insomma, non è stata poi accompagnata. Ecco, secondo me è
fondamentale che invece questo accompagnamento venga fatto, e mi
aggancio al discorso che ha fatto il collega Roscio, ma anche il
collega Chatrian, riguardante l'agricoltura e comunque la raccolta
preventiva dell'umido ancora prima che arrivi in discarica.
Successivamente passo all'altro punto: le scuole e le attività
nelle scuole. Ne abbiamo parlato anche l'altro giorno, in
commissione: asili, scuole, alberghi...è importante che nei centri
dove ci sono raggruppate tante persone vengano fatte in modo
puntuale e in modo precisissimo delle attività, non solo di
sensibilizzazione, ma proprio di regolazione e di differenziata
stretta, perché da lì parte una quantità enorme di rifiuti che, se
già selezionati in modo adeguato, non peserebbero poi dopo sul
totale.
Quindi questa - come ha detto Roscio - è chiaramente una mozione
che...noi crediamo vada proprio nella direzione, come diceva
l'altro giorno il Presidente Rollandin, della "coralità". Non
crediamo che sia una mozione che vada trattata unicamente da noi,
oppure vada ancora rimesso in discussione il "referendum sì",
"referendum no", chi ha vinto e chi ha perso. Questo è un argomento
che dobbiamo trattare tutti insieme e deve essere trattato
immediatamente. Grazie.
Presidente
- Grazie collega Certan. Altri? Nessuno?
Possiamo chiudere la discussione? La discussione è chiusa. Per la
replica, la parola all'Assessore Bianchi.
Bianchi (UV)
- Buongiorno a tutti.
Come ha detto il Consigliere Roscio, il mondo dei rifiuti è
molto ampio e estremamente importante. Mi sento di dire, prima di
entrare nella discussione della mozione, che da tre mesi a questa
parte, quest'Amministrazione gli sta dando la giusta
considerazione. Partirei, come ha fatto il Consigliere Roscio,
proprio dal contesto normativo, che lo stesso ha già richiamato: il
decreto legislativo del 13 gennaio 2013, n. 36, la disciplina sulle
discariche e la direttiva 98 del 2008 della Comunità europea, nuova
direttiva sui rifiuti, a cui si riferiscono i Consiglieri regionali
firmatari della mozione; la normativa non fa riferimento in modo
puntuale alla necessità di attivare una raccolta differenziata
della frazione organica dei rifiuti urbani, ma riporta una serie
coordinata di norme che indicano in modo preciso quanto segue (sto
facendo questo passaggio per puntualizzare e per partire dalla
normativa).
La discarica, in via generale, deve essere utilizzata
esclusivamente come un impianto di smaltimento residuale - è già
stato detto - di rifiuti oggetto preventivamente di un trattamento.
La gestione dei rifiuti deve rispettare una gerarchia che consenta,
attraverso azioni diverse, coordinate fra loro, l'avvio in via
prioritaria al riutilizzo, al recupero di materia e di energia
degli stessi e, solo in via residuale, lo smaltimento in discarica.
Tali azioni devono riferirsi alla riduzione della produzione dei
rifiuti, ad esempio con il compostaggio domestico e di prossimità.
Ho avuto già modo di parlare in commissione, del compostaggio
domestico e di quello frazionale...ho già avuto modo di parlare con
gli uffici chiedendo spiegazioni sulla compostiera di Etroubles,
ma, oltre a questo, ho già avuto modo di spiegare in commissione
quanto sia importante il compostaggio domestico, proprio perché -
come qualcuno di voi diceva - intercetta i rifiuti prima di
raccoglierli, così come è importante il riutilizzo, la preparazione
dei rifiuti per la loro valorizzazione come materia o energia, la
raccolta differenziata, l'individuazione delle misure per avviare
operativamente i rifiuti comunque raccolti, la valorizzazione e la
riduzione progressiva dei quantitativi di rifiuti organici
pro-capite da avviare allo smaltimento in discarica. In discarica
non possono essere smaltiti rifiuti aventi un potere calorifico
superiore ai 13 mila KJ al chilo, corrispondenti alla frazione
secco-leggera dei rifiuti indifferenziati, che dovranno essere
smaltiti fuori Valle, aumentando, in ogni caso, i costi in questo
senso.
La frazione umida - e qui concordo con la mozione - che residua
da un eventuale trattamento di selezione sui rifiuti
indifferenziati, deve essere sottoposta a un trattamento di
stabilizzazione, prima dello smaltimento in discarica o trattata in
modo da essere valorizzata. Di recente...lo ha ricordato anche il
Consigliere Roscio...il Ministero dell'ambiente e della tutela del
territorio e del mare, con una nota del 6 agosto, ha evidenziato
che la Commissione europea ha puntualizzato che, anche in presenza
della raccolta differenziata specifica della frazione organica dei
rifiuti urbani, è necessario in ogni caso, in assenza di impianti a
tecnologia complessa, effettuare la selezione dei rifiuti
indifferenziati e assicurare almeno la stabilizzazione della
frazione umida. Il testo unico ambientale impegna - e lo sottolineo
- al raggiungimento del 65 percento, e sicuramente questo è uno dei
nostri obiettivi. Le modalità di raccolta sono state, è vero, in
passato, scelte autonome dei subAto qualcuno lo ha voluto
evidenziare, qualcuno qui ha fatto anche l'amministratore e quindi
se lo ricorda...anche in considerazione delle caratteristiche
territoriali e geografiche; proprio sulla raccolta della frazione
organica - e qui mi ricollego a quello che ha detto qualcuno - il
Comune di Aosta sta compiendo tutte le valutazioni necessarie a tal
fine, e so che una mozione, presentata proprio dal gruppo dell'ALPE
in Comune di Aosta, è poi stata ritirata proprio in considerazione
del fatto che si sta lavorando in quel senso.
Alla luce di quanto sopra, l'attivazione di una specifica
raccolta differenziata della frazione organica del rifiuto urbano
deve essere ricondotta nell'ambito della più generale strategia di
gestione dei rifiuti urbani. Con questo sono d'accordo con il
Consigliere Roscio, tenuto conto che le azioni da porre in atto,
come ricordato dalla Commissione europea, riguardano in modo
puntuale e corretto l'utilizzo delle discariche. L'attivazione di
una nuova raccolta differenziata deve essere valutata sotto tutti
gli aspetti di sostenibilità dal punto di vista igienico,
sanitario, ambientale e tecnico-operativo, di tecnologia e
soprattutto economico, finanziario e tariffario. Sono tutti aspetti
importanti da valutare attentamente, anche perché, per esempio,
l'aspetto economico poi si ribalta - come ha ricordato qualcuno, ma
lo voglio evidenziare - sulle tasche dei cittadini, sì, perché
tutto quello che è raccolta differenziata va a tariffa. E già con
la TARES sicuramente ci sarà un aumento sensibile dell'importo da
pagare da parte dei cittadini.
Il Consigliere Donzel ricordava appunto l'intervento del dottor
Favoino alla Commissione speciale sui rifiuti. Io leggo, anche
perché alle audizioni non ero presente, chiaramente, ma mi sono
letto tutte le pagine della Commissione speciale, che sicuramente
ha fornito importanti aspetti. Questa è l'audizione di
Ghiringhelli, che è...vabbè, ognuno ha i suoi...comunque finisco,
Signor Donzel.
"La Val di Fiemme fa registrare più del 70
percento di raccolta differenziata e siamo in un comprensorio
montano con 12 comuni; una condizione abbastanza simile alla
vostra, però con meno dispersione. Da un certo punto di vista ci
sono meno frazioni, ci sono meno pendenze, il tema vero
è
...questo è importante, io vi riporto...
vi posso fare un
progetto domani per andare all'80 percento di raccolta
differenziata, ma il problema sono i costi. Se, cioè, prendo un
operatore che si gira tutte le case tutti i giorni per raccogliere,
è chiaro che si arriva all'80 percento. Il tema è trovare un giusto
equilibrio"
.
La Giunta regionale sta già lavorando su questo fronte, ho già
avuto modo di dirlo in commissione, in considerazione degli
obblighi normativi sopra richiamati, e del fatto che è necessario
ridisegnare tutto il quadro della materia, per effetto dell'esito
del referendum dello scorso anno, lo rievidenzio, così togliamo
qualsiasi dubbio, se qualcuno ne ha ancora. Vogliamo rispettare la
volontà dei valdostani e dunque, nell'ambito di tutte le attività
già avviate per adeguare il sistema di gestione dei rifiuti urbani,
verrà sicuramente valutata la sostenibilità dell'iniziativa, tenuto
conto anche dei seguenti elementi, e qualcuno lo ha già
evidenziato. Qualora si avviasse una raccolta differenziata della
frazione organica del rifiuto urbano, questa dovrebbe essere
comunque avviata ad un trattamento che non è costituito da una
semplice stabilizzazione finalizzata alla valorizzazione, che
sarebbe in ogni caso differente dall'impianto di trattamento della
frazione umida che deriverà dalla selezione dei rifiuti
differenziati. Lo so che un progetto di questo tipo può essere
anche sostenibile; chiaramente poi bisognerà valutare la tariffa,
che è quella che pagano i cittadini.
Il prodotto finale ottenuto dal trattamento della frazione
organica, raccolta in forma differenziata, risulterebbe
utilizzabile solo in contesti agroindustriali ben definiti e non
presenti in Valle d'Aosta, in numero tale da assicurare la
ricollocazione dell'intera produzione, ad esempio le aziende
floro-vivaistiche. La certezza della valorizzazione passerebbe
quindi attraverso la ricollocazione del prodotto quasi
completamente verso circuiti esterni alla regione, cosa che
peraltro sta già avvenendo. Tale tipologia di compost è stata
ceduta gratuitamente ad aziende che operano fuori Valle.
Mi risulta che le aziende locali, e qui mi riferisco sempre alle
audizioni che sono state fatte nella Commissione speciale e delle
associazioni degli agricoltori e dei viticoltori, non hanno proprio
manifestato la volontà di voler cospargere questo prodotto sui
propri territori. Qui, poi, abbiamo un rappresentante dei
viticoltori e può dirci lui. La qualità del prodotto ottenuto da un
compostaggio della frazione organica dei rifiuti risulterebbe
notevolmente inferiore rispetto a quella di altri concimi organici,
per i quali in Valle d'Aosta, soprattutto in alcune zone, già ora
si rilevano problemi di gestione conseguenti alle eccedenze. Per il
raggiungimento degli obiettivi di raccolta differenziata del 65
percento, o di almeno del 65 percento, la raccolta differenziata
della frazione organica, ove sia attuabile, nel rispetto dei
principi di economicità ed efficienza ed efficacia ambientale, già
precedentemente richiamati, e tenuto conto anche della specificità
del nostro territorio valdostano, risulta fondamentale.
Tenuto conto, quindi, degli aspetti che vi ho appena elencato e,
dal momento che l'Amministrazione regionale sta già lavorando in
questa direzione - ne è dimostrazione il Comune di Aosta e altre
realtà - vi chiedo, proprio per un comune lavoro, di ritirare la
mozione che avete presentato. Grazie.
Presidente
- Vista l'ora, io vi propongo di sospendere i
lavori e riprendiamo i lavori...ma, mi pareva di aver capito che
questo fosse l'indirizzo generale...ci sono ancora tutte le
repliche, le dichiarazioni di voto. Era già chiusa la discussione,
ha replicato l'Assessore. Adesso ci sono le repliche dei
proponenti, tutte le dichiarazioni di voto e...va bene? I lavori
riprenderanno alle 15,30.
---
La seduta termina alle ore 12,59.
