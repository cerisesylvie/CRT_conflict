Classificazione
COMMERCIO


Resoconto integrale del dibattito dell'aula
Oggetto del Consiglio n. 1875 del 29 marzo 1996 - Resoconto
SEDUTA ANTIMERIDIANA DEL 29 MARZO 1996
OGGETTO N. 1875/X Ritardi nelle procedure di iscrizione su
domanda al registro ditte. (Interrogazione)
Interrogazione Richiamata la legge dello Stato n. 580 del 1993
che istituisce il registro delle imprese;
Richiamato il regolamento D.P.R. n. 581 del 7 dicembre '95 ed in
particolare l'articolo 11 "procedimento di iscrizione su
domanda";
Saputo che ad oggi vi sono gravi ritardi per le iscrizioni al
registro delle imprese;
Considerato che il settore del terziario valdostano è
fondamentale per la nostra economia.
Il sottoscritto Consigliere regionale
Interroga
l'Assessore competente per conoscere:
1) perché vi sono gravi ritardi nelle procedure di iscrizione su
domanda al Registro Ditte;
2) quali provvedimenti intende adottare al riguardo
l'Amministrazione regionale.
F.to: Marco Viérin
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) L'interrogazione rileva dei ritardi
nell'iscrizione al registro ditte; in effetti, dal 19 febbraio di
quest'anno è entrato in funzione un nuovo registro delle imprese
che, oltre ad assorbire tutti i precedenti albi, ne istituisce di
nuovi ed effettua anche le funzioni che prima erano demandate al
tribunale per ciò che concerne il deposito degli atti e la
vidimazione dei libri sociali.
In queste prime settimane di funzionamento in effetti si
registra un tempo medio per l'attuazione completa delle pratiche di
circa 30 giorni, mentre la legge istitutiva 580/93 ne prevedeva
dieci.
Per quali motivi ci sono questi ritardi? I 10 giorni previsti
dal DPR 581/95, che ha reso esecutiva la legge del 1993, sono in
realtà un tempo troppo breve, tenuto conto della complessità degli
accertamenti a cui l'ufficio deve provvedere.
Una seconda questione riguarda l'attuazione di nuove procedure
innovative, complesse, che richiedono comunque un tempo di rodaggio
perché le norme finora esistenti richiedono interpretazioni che con
il passare del tempo dovrebbero portare a decisioni più nette e
quindi ad un recupero del tempo.
C'è poi stato un problema per l'utilizzazione di personale
supplementare. In base alle norme regionali, quando si richiede
personale supplementare bisogna prenderlo da graduatorie regionali.
Per il personale di 7° e di 5° livello necessario non ci sono più
graduatorie valide e non sono ancora presenti le nuove. Per il
personale di 5° si è avviata la procedura attraverso la richiesta
all'ufficio del lavoro, mentre per il personale di 7° si è in
attesa delle nuove graduatorie non essendo possibile passare
attraverso l'ufficio del lavoro.
C'è poi da rilevare che la situazione che abbiamo da noi è in
realtà generalizzata presso tutti i registri delle imprese, se il
Consigliere Viérin ha potuto vedere, nel girone infernale della
coda per ciò che riguarda il registro delle imprese di Torino. E'
una nuova procedura che ha posto dei problemi, che con il tempo
possono essere sicuramente superati.
Si chiede anche quali provvedimenti sono stati attuati. Si è
modificato il progetto finalizzato che era stato impostato sulla
richiesta di settimi livelli per avere almeno dei quinti, e il
personale, attuate le procedure presso l'ufficio del lavoro,
dovrebbe prendere servizio nel corso del mese di aprile. Si è
modificato l'orario dello sportello, in modo da avere più tempo per
le operazioni interne di verifica dei documenti e di richiesta dei
documenti presso altri uffici. Per risolvere il problema dei
settimi livelli si sta pensando di ricorrere, finquando non saranno
disponibili le graduatorie, a professionalità esterne in modo da
rivedere l'organizzazione complessiva, aiutandone un miglioramento
di efficienza. Quindi, sono fondate le ragioni dell'interrogazione,
si sono messi in atto provvedimenti che dovrebbero in tempi brevi
portare ad un miglioramento.
Si dà atto che, dalle ore 10,31, presiede il Vicepresidente
Aloisi.
Presidente Ha chiesto la parola il Vicepresidente del Consiglio,
Marco Viérin.
Viérin M. (PpVA) Ringrazio l'Assessore per la precisazione fra
ditte e imprese, ma ritengo che la cosa più importante sia la
sostanza, quindi ci siamo capiti perfettamente. Però ancora nelle
risposte vedo imbarazzo e perplessità su cosa sarà il futuro di
questo servizio.
Tempo troppo breve, tenuto conto delle procedure necessarie,
diceva l'Assessore parlando del tempo che la legge statale 580/93
concede per rilasciare queste iscrizioni. Ma diciamo che la legge è
di due anni fa, anzi di più di due anni fa perché risale al 1993, e
se i problemi esistono in parte nelle altre province e anche in
quella di Torino, le assicuro che i tempi sono più brevi che da
noi. Inoltre, la provincia di Torino deve far fronte ad un bacino
di utenza molto più elevato, si parla di oltre 3 milioni di persone
mentre qui siamo in 100mila.
Se per un bacino di utenza di 100mila persone dobbiamo far
fronte, come sempre, all'ultimo momento. Infatti gli interventi che
l'Assessore ha proposto soprattutto in merito all'assunzione di
nuovo personale e alla modifica degli orari dello sportello,
partiranno solo dal mese di aprile, quando mi risulta che gli
uffici interessati già da mesi e mesi chiedevano, proprio per
l'entrata in vigore della nuova legge del 1993, almeno queste due
cose.
Quindi nel discorso globale non posso accettare che l'Assessore
mi dica che gli otto giorni sono un tempo troppo breve, perché le
procedure da mettere in atto sono complicate e richiedono più
tempo. Ribadisco che se altre province hanno dei tempi più brevi
dei nostri con un maggior bacino di utenza, mi chiedo come una
regione come la nostra, a statuto speciale, possa dare una immagine
decorosa e seria se poi i tempi burocratici sono più lunghi di
quelli delle altre regioni!
Comunque aspetterò fine aprile, per vedere se queste due piccole
modifiche al progetto del personale saranno sufficienti a garantire
gli otto giorni. Ricordo solo all'Assessore che in un momento di
così grave occupazione far aspettare 2-3 mesi la nascita di imprese
non è la cosa migliore.
