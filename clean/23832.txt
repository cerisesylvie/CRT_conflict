Classificazione
CONSIGLIO REGIONALE
ENERGIA
Risparmio energetico e fonti alternative



Oggetto del Consiglio n. 2839 del 21 giugno 2007 - Resoconto
OGGETTO N. 2839/XII - Approvazione di ordine del giorno e
rinvio alle Commissioni della proposta di legge: "Interventi per il
contenimento del prezzo dell'energia elettrica a favore delle
famiglie residenti in Valle d'Aosta".
Presidente
- Come avevamo convenuto, possiamo procedere
ad un'inversione dell'ordine del giorno trattando la parte relativa
alle leggi, ossia l'oggetto n. 60.
La parola al relatore, Consigliere Stacchetti.
Stacchetti (SA)
- Alla proposta di legge n. 45 e agli
emendamenti alla stessa proposti il sottoscritto e il collega Comé
abbiamo redatto questa relazione, inerente a: "Interventi per il
contenimento del prezzo dell'energia elettrica a favore delle
famiglie residenti in Val d'Aosta".
La proposta di legge n. 45, presentata nel mese di ottobre 2004
dal gruppo "Stella Alpina", è stata rinviata alla competente
Commissione consiliare con deliberazione del Consiglio regionale n.
1141/2005. L'iniziativa si proponeva di realizzare, attraverso un
complesso meccanismo, il contenimento del costo dell'energia
elettrica per le sole utenze domestiche di prima abitazione
intestate a famiglie valdostane residenti ed effettivamente
domiciliare in un Comune della Valle d'Aosta.
Il tempo trascorso dal momento del deposito della proposta di
legge n. 45 impone una modifica al testo originario per adeguarlo a
quanto previsto dall'articolo 1, comma 30, della legge n.
2039/2004, modificativa dell'articolo 14 del decreto legislativo n.
79/1999 (Attuazione della direttiva n. 96/92/CE recante norme
comuni per il mercato interno dell'energia elettrica). La nuova
normativa liberalizza dal 1° luglio 2007 il mercato dell'energia,
dopo tale data non esisterà più la categoria dei clienti vincolati,
ossia soggetti al pagamento per le forniture energetiche ad una
tariffa unica per tutto il territorio nazionale, ma tutti i clienti
elettrici saranno clienti idonei e dunque legittimati ad acquistare
l'energia da qualsiasi impresa di vendita a prezzi liberamente
contrattati.
I prezzi dell'energia elettrica in Italia sono elevati e si
collocano, nel confronto internazionale, fra quelli mediamente più
alti d'Europa; in particolare, risulta che le bollette elettriche
delle famiglie sono più care del 50% circa rispetto alla media
europea. I costi di cui si tratta si riflettono anche sulle
famiglie valdostane, i cui bilanci sono già pesantemente
condizionati dal costo del riscaldamento dell'abitazione a causa
delle condizioni climatiche della Valle d'Aosta, dove gli impianti
per la produzione di calore funzionano per oltre 6 mesi
all'anno.
Il Consiglio regionale ha approvato l'acquisto delle centrali
idroelettriche dell'"ENEL" e, quindi, il loro passaggio alla
società "Compagnia valdostana delle acque" a condizione che tale
operazione potesse essere di effettiva utilità per la popolazione
valdostana. L'operazione di acquisto delle centrali idroelettriche
fu allora giustificata in quanto nell'iniziativa era individuata
una finalità pubblica consistente nella possibilità di intervenire
anche per il soddisfacimento di particolari esigenze di carattere
economico-sociale.
L'articolo 1 della proposta di legge nella riformulazione
proposta precisa le finalità della legge. L'articolo 2 nella
riformulazione proposta dà mandato a "Finaosta S.p.a." per la
realizzazione degli interventi necessari affinché i consumi di
energia elettrica delle utenze domestiche di prima abitazione
intestate ai nuclei familiari residenti ed effettivamente
domiciliati nella Regione siano fatturati a un prezzo inferiore del
50% rispetto a quello stabilito dall'Autorità per l'energia
elettrica e il gas in riferimento alle forniture ai clienti
domestici.
Presidente
- Dichiaro aperta la discussione generale.
La parola al Consigliere Viérin Marco.
Viérin M. (SA)
- Solo per completezza comunico ai
colleghi che è stato depositato sulla proposta di legge del nostro
gruppo un ordine del giorno che riguarda tale materia a firma -
primo firmatario - del Consigliere Stacchetti e dei 3 Capigruppo
della maggioranza. Aspettiamo che sia distribuito ai colleghi per
poi procedere al dibattito.
Presidente
- Le copie dell'ordine del giorno sono in
corso di riproduzione, chiedo 5 minuti di pazienza ai colleghi, ai
quali sarà distribuito immediatamente.
(interruzione del Consigliere Frassy, fuori
microfono)
Presidente
- La parola al Consigliere Viérin Marco.
Viérin M. (SA)
- Visto che qui si gioca sempre sulle
cose... il mio intervento era per avere un po' di tempo, per
permettere a tutti i colleghi di avere il documento e di leggerlo;
dopodiché lo illustreremo senza problemi.
(brusio in aula)
Presidente -
La parola al Consigliere Viérin Marco.
Viérin M. (SA)
- L'ordine del giorno che è stato
distribuito è stato oggetto di discussione all'interno della
maggioranza per arrivare oggi in quest'aula, oltre che con un
programma di maggioranza ben chiaro su tale tema, anche con la
possibilità di avere una presa di posizione e di indirizzo del
Consiglio alla Giunta, affinché si arrivi a compimento di quanto
previsto nel programma di maggioranza e quindi nella legge
presentata dal gruppo "Stella Alpina" nel 2004. Nell'ordine del
giorno si ricorda la legge presentata dal gruppo "Stella Alpina",
si ricorda il programma di maggioranza, che contempla quello
presentato a febbraio 2006 in tale materia e si fa riferimento al
Piano energetico approvato dal Consiglio nel 2003, come si fa
riferimento al Piano regionale per il risanamento e miglioramento
della qualità dell'aria del 2007-2015. Abbiamo richiamato anche un
decreto, che è un decreto appena nato, con un numero ad oggi... n.
73 del 18 giugno, ma che richiama le disposizioni per la gestione
dell'attività di distribuzione e vendita di energia elettrica e per
la tutela dei consumatori finali. In seguito si ritiene:
"di
dover elaborare un progetto di legge regionale tendente a contenere
il prezzo dell'energia elettrica alle utenze domestiche di prima
abitazione intestate a residenti in Valle d'Aosta, tenendo conto
anche di coloro che ricadono in situazioni di grave necessità e di
coloro che mettono in atto interventi atti a ridurre il consumo
energetico e le emissioni inquinanti"
. Valutata l'importanza
della materia e soprattutto valutate alcune "impasse" che a livello
nazionale esistono su tale problematica, non ultimo questo decreto
legge n. 73, che nell'articolato demanda ancora ad alcuni atti
normativi dell'Autorità dell'energia e del gas, si
"impegna la
Giunta a costituire un gruppo di lavoro con il compito di
effettuare, entro 120 giorni..."
- quindi alla fine
dell'estate, perché dobbiamo tenere conto anche dei tempi che
abbiamo di fronte e soprattutto i tempi che lo Stato metterà o ci
metterà per dare quegli ultimi elementi che mancano per scrivere
tale legge in maniera definitiva -
"... gli ulteriori necessari
approfondimenti finalizzati a dare impulso ad un'apposita normativa
regionale rivolta al contenimento del costo dell'energia per le
utenze citate in premessa"
.
Detto in maniera molto chiara: abbiamo, da un punto di vista
generale, 95mila clienti che sono ancora ad oggi vincolati e
saranno svincolati dal 1° luglio 2007 e su questi 95mila ne abbiamo
50mila che sono clienti legati alla prima casa. L'obiettivo
primario, ma non solo, quindi è quello di dare risposta a questi
utenti di prima casa e dare risposta anche a coloro che vivono in
maniera svantaggiata o vivono in situazione di grave necessità,
come anche l'obiettivo di migliorare le emissioni inquinanti e
quindi ridurre il consumo energetico. Crediamo che questo ordine
del giorno sia importante, perché è un po' come gli appuntamenti
che ci siamo dati grazie anche ai referendum e che ci hanno
obbligati a lavorare su quella materia. Oggi tale impegno, mettendo
il termine preciso che quasi sempre invece manca nei passati ordini
del giorno, ci indurrà ad arrivare in quest'aula con una legge
chiara, concordata e precisa sugli obiettivi del gruppo "Stella
Alpina" nel 2004 e sugli obiettivi previsti nel programma di
maggioranza del febbraio 2006 da parte di tale maggioranza.
Ordine del giorno
Vista la proposta di legge regionale n. 45 concernente
"Interventi per il contenimento del prezzo dell'energia elettrica a
favore delle famiglie residenti in Valle d'Aosta" presentata dal
Gruppo della Stella Alpina;
Vista la nuova azione del governo regionale presentata nel
febbraio 2006 che evidenziava tra l'altro la necessità di
intervenire con tariffe agevolate per le famiglie;
Visti il Piano Energetico Ambientale approvato dal Consiglio
regionale in data 3 aprile 2003 nonché la legge regionale 30
gennaio 2007, n. 2 recante "Disposizioni in materia di tutela
dall'inquinamento atmosferico ed approvazione del Piano regionale
per il risanamento, il miglioramento ed il mantenimento della
qualità dell'aria per gli anni 2007/2015";
Richiamato il Decreto Legge n. 73 del 18 giugno 2007 recante
"Disposizioni per la gestione delle attività di distribuzione e
vendita di energia elettrica e per la tutela dei consumatori
finali";
Ritenuto di dover elaborare un progetto di legge regionale
tendente a contenere il prezzo dell'energia elettrica alle utenze
domestiche di prima abitazione intestate a residenti in Valle
d'Aosta, tenendo conto anche di coloro che ricadono in situazioni
di grave necessità e di coloro che mettono in atto interventi atti
a ridurre il consumo energetico e le emissioni inquinanti;
Valutata l'importanza della materia trattata e ritenuto che
si debbano effettuare ulteriori approfondimenti alla luce delle
recentissime disposizioni adottate dal governo nazionale e da
quelle ancora in discussione nel Parlamento Italiano;
Il Consiglio regionale
Impegna
la Giunta regionale a costituire un gruppo di lavoro con il
compito di effettuare, entro 120 giorni, gli ulteriori necessari
approfondimenti finalizzati a dare impulso ad un'apposita normativa
regionale rivolta al contenimento del costo dell'energia per le
utenze citate in premessa.
F.to: Stacchetti - Vicquéry - Rini - Viérin Marco
Presidente
- La parola al Vicepresidente Tibaldi.
Tibaldi (CdL)
- Diciamo che oggi siamo chiamati come
Assemblea ad esaminare e a votare una proposta di legge regionale
che ha una notevole rilevanza sotto tanti punti di vista ed è una
proposta di legge regionale che porta una data che potremmo
considerare storica, nel senso che ormai è antica: 5 ottobre 2004.
La prima considerazione che facciamo allora è: finalmente dopo un
lungo e articolato travaglio la "proposta di legge Stacchetti"
approda in aula e "approda", qui c'è un'altra data storica - non in
senso ironico -, perché il 1° luglio 2007 è fra qualche giorno,
proprio in prossimità di quella data che costituisce la decorrenza
del processo di liberalizzazione tariffaria nel mercato elettrico.
Finalmente questa legge è arrivata e arriva, se vogliamo, in "zona
Cesarini" ed è quindi auspicabile che oggi su tale argomento vi sia
una pronuncia concreta e seria da parte di questa Assemblea e in
particolare della maggioranza che immagino abbia approfondito i
termini della questione in tutto questo tempo. È importante perché,
leggendo anche la relazione dei presentatori, nel frattempo è
trascorso tutto questo tempo e sono intervenuti alcuni elementi
normativi che hanno anche modificato il quadro del comparto
elettrico a livello nazionale. Qui infatti in un passaggio il
relatore scrive che le vigenti disposizioni di legge precludono
alla "CVA" la possibilità di cedere direttamente l'energia prodotta
ai clienti del mercato vincolato, fatto che verrà superato di qui a
qualche giorno o forse ci vorrà qualche settimana per poter
armonizzare questo importante momento in cui anche i clienti
vincolati, ovvero le famiglie, gli utenti finali potranno andare ad
acquisire da qualunque fornitore e produttore elettrico alle
migliori condizioni l'energia.
Noi quali considerazioni facciamo? La prima considerazione è che
questa legge ha una forte valenza popolustica, scontare del 50%
l'energia elettrica è un argomento allettante per i potenziali
destinatari e, come dicevano i relatori che sono prima intervenuti,
sono non poche famiglie. È una proposta che è stata anche percorsa
da un altro gruppo politico: la "Lega Nord", che ha tentato lo
scorso anno di perseguire un'altra via: quella della raccolta di
firme che legittimasse un'iniziativa normativa che peraltro mi pare
essere identica. Iniziativa normativa che però - e questo è un
profilo giuridico che sottoponiamo all'attenzione del Consiglio - è
stata stoppata dai saggi. Nel giugno scorso il Comitato dei saggi,
visto che i saggi sono importanti e pluri-invocati in questo
Consiglio, ha bloccato un'iniziativa che era identica, mi
correggano i colleghi del gruppo "Stella Alpina" se mi sto
sbagliando. Hanno detto che giuridicamente quella proposta avanzata
dalla "Lega Nord" non poteva accedere ai banchi del Consiglio
perché incompatibile con l'attuale ordinamento normativo
valdostano. Immagino allora che oggi sia i relatori, sia
l'Assessore competente o il Presidente, o chi per esso avranno
delle motivazioni giuridiche per suffragare diversamente quanto
sostenuto dai saggi e quindi per portare avanti un'iniziativa di
questo tipo. Un altro aspetto che è importante è quello economico,
perché, se ci proponiamo di scontare del 50% le tariffe elettriche
valdostane, qualcuno in qualche maniera deve farsene carico.
La legge all'esame all'articolo 1 dice:
"la Regione Valle
d'Aosta assume, per il tramite della CVA, la spesa per la fornitura
di energia elettrica"
. La Regione allora per il tramite di
questa società, che è controllata al 100% da "Finaosta", si accolla
l'onere; l'onere viene alleviato alle famiglie valdostane e viene
caricato alla Regione, a tutti quanti, non in forma diretta, ma in
forma indiretta. Siamo reduci tutti quanti, almeno i Consiglieri
della II e IV Commissione, da un interessante audizione che abbiamo
avuto qualche giorno fa con i vertici di "CVA", era presente il
Presidente Rollandin e il Vicepresidente Trisoldi e anche lo stesso
Assessore Marguerettaz, dove abbiamo analizzato i numeri di "CVA" e
soprattutto le intenzioni di "CVA", perché i numeri di "CVA" sono
importanti, nel senso che i ricavi finora conseguiti hanno permesso
di accumulare una cospicua quantità di utili, non ultimo quello del
2006 che si aggira sui 90 milioni e utili degli anni precedenti che
sono stati messi a riserva e le previsioni di investimento di tutti
questi soldi ammontano a 450 milioni di euro, che sono già stati
delineati dal Consiglio di amministrazione di "CVA". Qui mi
soffermo su "CVA", perché è la società nodale attraverso la quale
si deve intervenire da un punto di vista economico. Nel prospetto
che ci è stato consegnato ci sono 450 milioni di utili, articolati
in manutenzione o rigenerazione di centrali esistenti, costruzione
di nuove centrali, predisposizione di nuovi progetti finalizzati
all'acquisizione di nuove concessioni idroelettriche, che prevedono
la collocazione di tutta questa ingente somma nell'arco di tempo
che va dal 2007 al 2012. È naturale che, se "CVA" con l'avallo
dell'azionista "Finaosta", che sappiamo essere diretto dalla parte
politica, in particolare dall'Assessore alle partecipazioni
regionali che la rappresenta, opta per questa scelta, ovvero tali
investimenti verranno realizzati, i soldi sono vincolati in quella
direzione, credo che le risorse economiche per far fronte a questo
sgravio tariffario svaniscano, perché non possiamo pensare di
andare ad attingere le risorse necessarie per scontare del 50% la
bolletta ai Valdostani da altri capitoli del bilancio regionale.
Non possiamo pensare di sottrarre soldi alla sanità, al sociale,
alla cultura, al territorio, alle infrastrutture e alle opere
pubbliche per procedere verso una scelta di questo tipo, a meno che
vi sia una volontà politica diversa della quale oggi non siamo
ancora stati resi partecipi.
A fronte di specifiche e puntuali domande rivolte dal nostro
gruppo durante l'audizione in II e IV Commissione non ci è parso di
capire che vi sia una volontà diversa rispetto a quella di
investire questi 450 milioni nella direzione di rinnovare e
rigenerare le centrali esistenti, costruire altre 2-3 centrali in
alta Valle, proporre l'impianto di teleriscaldamento di Aosta in
"partnership" con la "CAS" e avviare quegli 8 studi di cui parlavo
prima; quindi fino a 72 ore fa l'indirizzo politico... a domanda
precisa ha risposto in maniera altrettanto precisa l'Assessore
Marguerettaz... sembra quello... Il grosso punto interrogativo,
economico e finanziario che poniamo non solo ai proponenti la
legge, ma anche alla Giunta regionale e alla sua maggioranza è da
dove escono i soldi per procedere a questa iniziativa di sconto
tariffario, quindi sarà opportuno avere una risposta precisa.
Infine il ragionamento politico: è auspicabile che oggi questo
Consiglio si pronunci in maniera chiara e forte. Delle 2 direzioni
l'una o l'altra, ossia che si dica chiaramente come e dove si vuole
arrivare con l'approvazione di tale legge. È inammissibile che vi
sia un'ulteriore dilazione, perché andiamo fuori dai tempi massimi
regolamentari e qui i supplementari non avrebbero alcun
significato; ci sembra alquanto insostenibile l'idea di proporre
l'ennesimo gruppo di lavoro che nei 120 giorni successivi faccia
ulteriori approfondimenti, perché crediamo che in 2 anni e mezzo
abbondanti vi sia stata la possibilità non solo di assistere da
spettatori all'evoluzione normativa del settore, ma anche di fare
le correzioni di rotta giuridiche necessarie, non dimenticate il
passaggio dei saggi che non è di secondaria importanza, e
soprattutto decidere qual è la strada da intraprendere. Crediamo
che oggi la votazione di un ordine del giorno in alternativa
all'esame della legge sarebbe un clamoroso "bluff", una presa in
giro nei confronti dei Valdostani che si sono visti a più riprese
annunci e articoli di stampa che ritraevano i proponenti come i
fautori di un progetto di legge importante che andava ad alleviare
gli oneri tariffari sull'energia.
D'altronde anche i proponenti di questa legge si sono resi
conto, come dice il relatore, che una cosa è certa: al momento
l'"operazione ENEL" non ha avuto ricadute positive e dirette sulla
popolazione, ma solo un riscontro positivo dal punto di vista del
gettito fiscale a vantaggio del bilancio Regione. È vero, ricadute
dirette non ce ne sono, l'abbiamo più volte contestato anche noi
con molteplici interpellanze e interrogazioni che abbiamo rivolto
all'Assessore; una nostra mozione, che è stata poi concordata in
alcune parti e approvata all'unanimità, ha chiesto quell'impegno
preciso che l'altro giorno si è verificato... di sentire "CVA"
quali intenzioni ha in merito agli investimenti e capire se dietro
- o, meglio, al di sopra di... - "CVA" c'è la parte politica che
intende condividere il percorso disegnato da Rollandin, oppure se
ci sono altre varianti. L'ordine del giorno sarebbe veramente veder
sfumare questo progetto, far capire alla popolazione valdostana che
tale rinvio altro non è che un'"insabbiatura" di un'idea che poteva
essere geniale, ma che non è politicamente sostenibile e non vuole
essere sostenuta magari da tale maggioranza.
Presidente
- La parola al Consigliere Bortot.
Bortot (Arc-VA)
- Vorrei un po' di attenzione da parte
dei colleghi, io non sarò maligno come il collega Tibaldi, nel
senso che non ritengo tale richiesta di gruppo di lavoro e i tempi
richiesti come un "insabbiamento" della legge, anzi questo tempo
potrebbe servire per capirci meglio, perché qui abbiamo 2 filosofie
a confronto: una è la nostra... non so se avete letto
quell'articolo scritto "a quattro mani" che vi ho mandato... una
quindi è la vostra che dice: "interveniamo perché le acque sono di
proprietà della Regione e tutti ne devono trarre beneficio con una
riduzione della bolletta" e che ha sacrosanta dignità ed è del
tutto rispettabile; l'altra è una nostra filosofia che dice che noi
risparmiando sui consumi risparmiamo sulla bolletta. Evidentemente
risparmiare sui consumi è uguale a risparmiare sulla bolletta,
detto così ha un po' della demagogia, nel senso che bisogna
discutere i tempi, che sarebbero comunque per poter risparmiare sui
consumi: parlo di popolazione, cittadini, famiglie normali e non di
chi abusa, evidentemente gli interventi sul risparmio dei consumi
sono politiche lunghe che dobbiamo cominciare a decidere ora. Le 2
filosofie non sono conflittuali nella misura che anche noi possiamo
essere disponibili ad intervenire sulla riduzione delle bollette,
colleghi; il problema è capire se un primo passo della riduzione
delle bollette è accompagnato da una politica di tutta la Regione,
che è quella che abbiamo approvato il 17 maggio, che impegna i
Presidenti delle Commissioni consiliari competenti e il Governo
regionale a stabilire e organizzare un calendario dei lavori per
elaborare una proposta di legge sull'edilizia sostenibile. Voi
dite: "questo è solo uno slogan", ma non può più essere uno
"slogan", abbiamo le Commissioni che lavorano, abbiamo fatto delle
audizioni, bisogna iniziare a prendere dei provvedimenti che vadano
in quella direzione: la migliore energia è quella che si risparmia.
Certo, questo comporta una piccola rivoluzione culturale, perché mi
risulta che fra poco si avvieranno i lavori di climatizzazione
dell'Assessorato dei lavori pubblici... sono già in corso... e noi
avevamo chiesto uno "stop" a quei lavori...
(interruzione dell'Assessore Cerise, fuori microfono)
... non lo voglio dire in termini polemici, Assessore, sto
dicendo che dobbiamo superare quel modo di intervenire, ossia di
potenziare il calore quando abbiamo freddo e aumentare il
raffreddamento degli edifici in estate quando abbiamo caldo, perché
questo comporta una politica onnivora di energia. Abbiamo gli
strumenti culturali e professionali - li abbiamo sentiti nelle
audizioni delle 2 Commissioni - e le risorse finanziarie per
intervenire con un massiccio finanziamento in modo tale che a medio
e lungo termine si abbiano dei benefici come risparmio energetico
nella bolletta della luce e nelle emissioni di inquinanti in
atmosfera. Non stiamo parlando di "aria fritta": stiamo parlando di
opere, piani, progetti, iniziative, professionalità, investimenti
che si possono mettere subito in cantiere.
Abbiamo poi le politiche della "CVA", che è la Compagnia delle
acque, e abbiamo anche la Cooperativa "Forza Luce", che non si
chiama più così, ma che abbiamo il dovere di sentire. Non vorrei
che il risparmio sulla bolletta avvenisse solo con "DEVAL" e non
avvenisse per i soci di quella cooperativa, che mi risulta siano
più di 1.000. Dobbiamo aprire un confronto in quella direzione.
Insisto sul fatto che pur essendo 2 filosofie... una che parte
dal presupposto di far risparmiare soldi alle persone, ai
cittadini, alle famiglie e con questo risparmio tali cittadini
possono acquisire dei servizi, ed è la vostra filosofia, la nostra
filosofia è intervenire, affinché si risparmi sulla bolletta e
soprattutto con il risparmio sulla bolletta si sia in grado di dare
dei servizi; per fare un esempio concreto: risparmio energetico,
politiche energetiche significa che prima di tutto dobbiamo dare
l'energia gratis o a determinati prezzi a tutte le strutture
pubbliche della nostra Regione. Nella misura in cui risparmiano
Comuni, ospedali e comunità, c'è un costo inferiore sui costi di
gestione di quella struttura che si "ribalta" a beneficio dei
cittadini. Questo è il senso delle 2 filosofie. L'altra filosofia è
interveniamo a media e lunga scadenza sugli edifici con massicci
finanziamenti che creano lavoro per le nostre imprese nella
direzione giusta, questo porterà a medio termine a dei benefici per
la popolazione in termini di risparmio: questo non inficia il fatto
che, se noi armonizziamo la proposta di legge che è in discussione
e in fase di elaborazione... da parte delle 2 Commissioni abbiamo
fatto le audizioni, non dico che dobbiamo farne una sola, ma se
armonizziamo con la proposta di legge dei colleghi del gruppo
"Stella Alpina", otteniamo da un lato i risultati immediati con la
riduzione delle bollette e apprezziamo che sia stato inserito
nell'ordine del giorno di accentuare la riduzione della bolletta
per le persone che ricadono in situazioni di gravi necessità e
questo è importantissimo, perché il principio di introdurre la
riduzione per tutti i Valdostani, essendo l'acqua di proprietà dei
Valdostani, è sacrosanto! Noi possiamo intervenire con una fascia
per tutti, ma dove dobbiamo intervenire subito con più forza è
nelle fasce più deboli e si collega al fatto che con il concetto
di... pagare le tasse... potremo intervenire anche per sopperire
alle basse pensioni di non molte persone della nostra Regione,
ossia andare in quella direzione.
Veniamo a dove reperiamo i soldi. Io l'ho detto a nome anche dei
miei colleghi, al Presidente della "CVA": sono nettamente contrario
al teleriscaldamento ad Aosta, fatto da "CVA" con 2 soggetti
privati, non tanto dal punto di vista ideologico, perché non devono
essere i privati, queste sono idee mie, sono minoritarie, quanto
per il fatto che il rischio è che andiamo a spendere dei soldi
alimentando la cogenerazione e il teleriscaldamento con il metano,
che è una fonte fossile esauribile. Si potrebbe allora evitare o
ridurre la portata di tale progetto di teleriscaldamento e
cogenerazione da parte dei "CVA", Comune di Aosta ed altri soggetti
privati esclusivamente per le zone della città o dei Paesi
limitrofi non serviti dal metano. Il progetto verrebbe
ridimensionato e una parte dei soldi per intervenire subito nei
confronti delle famiglie e delle persone per la riduzione della
bolletta si potrebbe trovare lì.
Possiamo intervenire anche sempre sul bilancio di "CVA"
scaglionando e non per niente abbiamo chiesto a "CVA" di darci la
documentazione più precisa relativamente al piano di
ristrutturazione e potenziamento delle produzioni delle centrali
esistenti, che in parte sono obsolete e con opportuni interventi,
con la stessa acqua potrebbero produrre molta più energia, quindi
definire la scadenza di quel piano. Inoltre aumentare una quota
degli investimenti che vuole operare "CVA" sulle fonti rinnovabili,
perché noi abbiamo la liquidità per intervenire sulle fonti
rinnovabili... per esempio, gli edifici pubblici: quello che
risparmiamo dalla riduzione di consumo di energia intervenendo
sugli edifici pubblici ce lo ritroviamo poi per girarlo alle
popolazioni con una politica di riduzione delle bollette. Da un
lato, abbiamo la possibilità di agire sulle risorse finanziarie;
dall'altro, abbiamo la possibilità di intervenire sulla riduzione
delle bollette venendo incontro alle fasce più deboli; dall'altro,
siamo in grado di definire i progetti a media e lunga scadenza che
ci portino quelle risorse finanziarie che in una prima fase in
alcuni anni la Regione dovrebbe anticipare e che recuperiamo con
gli investimenti fatti sul risparmio energetico e sulle fonti
rinnovabili. I conti tornano.
L'appello che vogliamo fare al gruppo "Stella Alpina" e alla
maggioranza è che il rinvio non significhi che, siccome saremo in
campagna elettorale, si usa questa proposta di legge per fare la
campagna elettorale. Certo, ognuno di noi ci metterà quello che ha,
ma bisognerebbe riuscire a fare una legge. In questo senso
chiediamo se è possibile essere presenti nel gruppo di lavoro e, se
sarà un gruppo di lavoro solo della maggioranza, non è grave,
purché tale gruppo sulla riduzione delle bollette lavori in
sincronia con le Commissioni che devono elaborare una proposta di
legge sul risparmio energetico: questo è quanto chiediamo noi più
di esserci, tanto, se ci troviamo per strada, ci troviamo negli
uffici o in Consiglio, o nei corridoi e si può parlare come abbiamo
sempre fatto. Il gruppo che elabora la proposta quindi lavori e
senta le Commissioni, poi tante volte le persone coincidono,
affinché si diano indicazioni precise nel ridurre la bolletta dei
cittadini valdostani e finanziamenti e normative precise per
intervenire sul risparmio energetico.
È vero che le fasce di popolazioni più deboli, anche se c'è una
grossa copertura finanziaria della Regione, non hanno i soldi per
intervenire, per coibentare la casa, rifare il tetto... però noi
abbiamo la fortuna che nella nostra Regione tanti cittadini sono
proprietari della prima ed altre abitazioni. Incentiviamo
fortemente in quella direzione, quindi correremo il rischio di
avere cittadini ai quali forniamo i finanziamenti per il risparmio
energetico a tasso agevolato e forse non c'è bisogno di ridurre -
dico "forse", perché so che è una questione di principio per voi
ridurre a tutti - a quel tipo di persone alle quali garantiamo i
finanziamenti agevolati per il risparmio energetico... di ridurre
la bolletta. Ci si può quindi concentrare con 2 tempi e 2 modalità
sulla riduzione della bolletta alle persone che sono più bisognose.
Cosa significa questo? Che da una parte offriamo ai cittadini che
hanno le possibilità finanziamenti a tasso agevolato a costo zero
per grossi investimenti che creano lavoro, quindi poco importa loro
la riduzione della bolletta; quello che risparmiamo dalla mancata
riduzione della bolletta per tali persone che usufruiscono di tali
finanziamenti lo concentriamo sulle fasce di popolazione più deboli
che anche con i finanziamenti a tasso agevolato non ce la farebbero
mai a fare grossi investimenti di risparmio energetico.
Per concludere, insisto sul fatto che le 2 Commissioni e il
gruppo di lavoro devono sentirsi e lavorare anche se sono 2 leggi
in modo che una integri perfettamente l'altra. Sulla base di tali
presupposti, siamo d'accordo di votare l'ordine del giorno, siamo
d'accordo di "dare una mano" nelle Commissioni e staremo attenti
sia che questa cosa non diventi una speculazione elettorale, sia
che tale proposta è di competenza del Consiglio regionale e della
maggioranza e di nessun altro. Sappiamo che ci sono delle persone
che vorrebbero impossessarsi della vostra proposta per farsi la
campagna elettorale. Ognuno ha il diritto nelle proprie funzioni di
dire quello che ritiene più opportuno, parlare dalla zona franca
alla riduzione della bolletta dei contatori ma, se i soldi non sono
suoi, ma sono del Consiglio regionale, è questo che dispone dei
soldi della popolazione valdostana per decidere come investirli, a
chi ridurre le bollette, con quali modalità e non con gesti
unilaterali che esulano dal mandato che è stato conferito. Per
essere molto chiari, parlo di Rollandin, Presidente della "CVA",
perché non mi piace "nascondermi dietro un dito".
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Credo che, ogni volta che apriamo una
discussione su una legge o un provvedimento, questa legge e questo
provvedimento diventano un terreno per poter parlare di tutto e
ogni volta facciamo ognuno nell'ambito delle proprie ideologie e
convinzioni dei "minestroni". Ogni volta quindi dobbiamo evocare un
personaggio o qualcosa, probabilmente siamo fuori strada,
probabilmente da un lato diciamo che gli altri non devono fare
campagna elettorale, quando in realtà si inizia a farla; quindi, da
un certo punto di vista, eviterei un'ipocrisia così
manifesta...
Bortot
(fuori microfono)
... Assessore, sta
facendo l'avvocato di qualcuno?
Marguerettaz (UV)
- ... io osservo: ogni volta che il
Presidente della Regione fa delle comunicazioni su quello che
succede a Roma, vi è la collega Squarzino che si alza e dice:
"avete parlato male di Perrin" e qui c'è uno spostamento a Destra
dell'assetto... e tutta una "filippica"! Adesso ogni volta che
interviene il Consigliere Bortot c'è un mostro che incombe...
allora per favore smettetela! Io amerei parlare delle cose magari
scontrandomi, ma parlando delle cose che sono oggetto di
discussione: questa sarà mia libertà pensarlo! Qui abbiamo i
gemelli del "goal", uno deve difendere uno e l'altro deve attaccare
l'altro, vi siete ripartiti i compiti, ma alla fine sento sempre la
stessa musica, sono un po' annoiato! Al di là di questo, oggi
abbiamo un progetto di legge che è stato proposto dal gruppo
"Stella Alpina", abbiamo un ordine del giorno che è invece un
patrimonio comune rispetto alle forze di maggioranza. Ci sono 2
sensibilità, 2 provvedimenti diversi. Ognuno nell'ambito delle
proprie sensibilità ha un pensiero al riguardo.
Oggi ho avuto modo di fare un ragionamento. Io eviterei di dire
che i Valdostani non hanno avuto un beneficio dall'acquisto delle
centrali elettriche dell'"ENEL", perché nella mia convenzione le
risorse pubbliche sono un insieme bene identificato, quindi queste
risorse pubbliche siano esse all'interno di società totalmente
controllate della Regione, siano esse nel bilancio regionale sono
un patrimonio di tutti. Da questo punto di vista, ritengo che
l'acquisto delle centrali idroelettriche abbia portato un vantaggio
a tutti i Valdostani. Se vogliamo, non sarà un bilancio di cassa,
ma un bilancio generale. Ora, quando abbiamo definito un programma
di maggioranza, abbiamo indicato delle attività in cui crediamo,
quindi abbiamo indicato un'attività che deve portare dei vantaggi e
dei benefici alla Comunità valdostana e non a caso all'interno di
quel programma di maggioranza abbiamo voluto dare una dignità pari
alle imprese così come alle famiglie. Se andate a ripercorrere il
programma di maggioranza del febbraio 2006, quindi troverete
un'indicazione trasversale: un sistema può crescere solo se cresce
tutto il tessuto sociale sia quello imprenditoriale, sia le
condizioni di vita del singolo.
Fino a giugno 2007 ricordo a tutti una particolarità, che non
esisteva la liberalizzazione. La liberalizzazione decorre dal 1°
luglio, ora questo non è un aspetto irrilevante. Fino al 30 giugno,
ancora oggi è in vigore quella che viene chiamata la tariffa unica
e, rispetto a questo, i clienti domestici, le famiglie hanno un
quadro di riferimento normativo specifico. Il decreto approvato dal
Consiglio dei ministri si pone un obiettivo, è scritto anche
nell'ordine del giorno:
"disposizione per la gestione delle
attività di distribuzione e vendita di energia elettrica e per la
tutela dei consumatori finali"
. Le utenze domestiche oggi
beneficiano già di una tariffa agevolata, è vero quello che dice il
Consigliere Stacchetti che è una tariffa comunque più costosa
rispetto a dei confronti esteri, ma nel quadro nazionale abbiamo
delle tariffe, denominate "D2", che sono inferiori rispetto al
quadro di riferimento generale e questo è possibile perché le altre
tariffe hanno un sovrapprezzo che compensa quelle "D2" che sono
calmierate e protette dal quadro di riferimento attuale. Rispetto a
tale quadro, il decreto del Governo si pone un solo obiettivo in
questi 6 mesi: non peggiorare le condizioni delle famiglie a causa
della liberalizzazione.
Consigliere Bortot, lei sa bene che la liberalizzazione rischia
anche di avere delle conseguenze non volute, in particolari
condizioni gli utenti più deboli rischiano a volte di avere dei
danni. In virtù di questo, il decreto del Governo dice:
"la
liberalizzazione comunque non deve peggiorare le condizioni di
ognuno"
, quindi liberalizziamo dal 1° luglio, offriamo
l'energia a un prezzo libero, ma non superiore a... ecco che,
rispetto alle logiche precedenti, abbiamo non una tariffa
individuata, ma un prezzo massimo sopra al quale non possiamo
andare ed è anche questo un periodo transitorio in attesa delle
nuove definizioni. Rispetto a questo, credo sia corretto da parte
del Consiglio cogliere l'occasione di tale discussione per porsi il
problema e per andare a costruire un provvedimento che porti un
beneficio alla Comunità valdostana. È chiaro che questo beneficio
deve essere un beneficio che è il più possibile diffuso, ma che
abbia al suo interno delle chiavi di lettura, quindi andiamo a
identificare tutte quelle condizioni che possono migliorare le
condizioni di tutti, ma nello specifico migliorino con una
particolare attenzione certe situazioni. Consigliere Bortot, nel
momento in cui si parla di stato di bisogno, è ovvio che si dovrà
introdurre dei criteri di meritevolezza, perché molte volte ci sono
degli abusi. Lei sa che spesso la gente ti ferma per strada e dice:
"voi date dei contributi a dei soggetti che poi fanno sfoggio di
macchine che hanno una cilindrata superiore a 2.000 cc...",
piuttosto che delle attività che sono forse
sovradimensionate...
Lei capisce che, rispetto a questo tema, bisognerà introdurre
dei criteri e nell'ambito della bolletta energetica lei sa che
possiamo arrivare a delle situazioni dove l'energia elettrica in
caso di bisogno potrà essere data gratuitamente, ma l'energia
elettrica necessaria per l'attività domestica quotidiana. Con il
contatore elettronico per i casi di bisogno quindi si potrà
limitare la potenza alle esigenze ordinarie per la conduzione
domestica e quindi non un sovraconsumo magari generato da una
presenza indiscriminata di elettrodomestici, piuttosto che di beni
di natura voluttuaria, ma questo è in divenire, faremo dei
ragionamenti. Il discorso è un discorso di equità e di giustizia,
quindi bisogna intervenire quando ci sono dei fabbisogni, non
bisogna intervenire per agevolare né sprechi, né indirizzi non
adeguati. Così come nell'ordine del giorno vi è una particolare
attenzione a quegli atteggiamenti che saranno definiti virtuosi,
ovvero quelli che porteranno un beneficio alla collettività o
perché si riducono le emissioni inquinanti, o perché si riduce la
necessità di energia. Rispetto a tali attività, credo con
convinzione che questo ordine del giorno ci permetta di fare un
lavoro serio, che nulla ha a che fare con una pretestuosa campagna
elettorale basata sulle concessioni, ma basata su un corretto
impiego delle risorse pubbliche.
Collega Tibaldi quindi in virtù delle cose dette in premessa e
facendo difficoltà nel distinguere le risorse pubbliche e gli utili
di "CVA"... ma, essendo un discorso generale, vi è il convincimento
di elaborare una proposta di legge che destina dei fondi pubblici,
siano essi derivanti dal riparto, o dagli utili di "CVA", o...
(interruzione del Vicepresidente Tibaldi, fuori
microfono)
... le sto dicendo che commento l'ordine del giorno, che è
patrimonio comune. Il riferimento quindi può essere un riferimento
che ognuno ha, ma, rispetto al discorso generale, abbiamo delle
logiche che devono portarci a proporre dei provvedimenti che,
indipendentemente dalla natura dei fondi pubblici, siano
provvedimenti che possono avere un beneficio individuale, ma anche
un beneficio collettivo. Tutto questo deve poi concretizzarsi in un
disegno di legge interpretabile in modo chiaro, che evidenzi la Val
d'Aosta non tanto come Regione ricca, che può permettersi di fare
delle cose, ma come Regione che interviene e sostiene i cittadini
nei propri bisogni: questa è la chiave di lettura che do a tale
ordine del giorno, che, anche in virtù dell'approvazione perlomeno
filosofica, ma spero anche concreta di forze di minoranza, possa
essere un buon viatico per l'attività dei prossimi mesi.
Presidente
- La parola al Consigliere Rini.
Rini (FA)
- È vero che l'elevato costo delle bollette
elettriche, come ha evidenziato il Consigliere Stacchetti, si
riflette anche sulle famiglie valdostane, i cui bilanci sono
pesantemente condizionati dal costo del riscaldamento delle
abitazioni a causa delle condizioni climatiche della Valle d'Aosta,
dove gli impianti per la produzione di calore funzionano per oltre
6 mesi all'anno. È altrettanto vero, sempre come ribadito dal
Consigliere Stacchetti, che il Consiglio ha approvato l'acquisto
delle centrali elettriche dell'"ENEL", quindi il loro passaggio
alla società "Compagnia valdostana delle acque", a condizione che
tale operazione potesse essere di effettiva utilità per la
popolazione valdostana. Qui nessuno può negare che l'operazione sia
stata più che opportuna e che la popolazione valdostana può e potrà
beneficiare, se non altro, del notevole beneficio che proviene in
termini fiscali. Non voglio poi entrare in merito alla legge che
verrà ritirata, legge che ritengo con forte contenuto demagogico e
permettetemi di rilevare che non è serio illudere i cittadini con
iniziative approssimative e attualmente, come è stato ricordato da
più di uno di coloro che sono intervenuti, assolutamente
impraticabile, quindi non prendiamoci in giro e soprattutto non
prendiamo in giro i cittadini!
Perché ho aderito all'ordine del giorno, firmandolo? Perché,
secondo noi, è l'alternativa alla legge e getta le basi per un
ragionamento serio. La Regione è sicuramente svantaggiata, è una
regione di montagna e questo è indiscutibile, quindi l'Europa, lo
Stato centrale e anche alcuni Consiglieri qui presenti devono
capire che non siamo dei privilegiati e dobbiamo con delle azioni
credibili e non demagogiche cercare di aiutare la collettività.
Quando l'Europa ci contesta, ad esempio, i buoni benzina, che non
sono un privilegio, ma un risarcimento di equità rispetto alle
condizioni sfavorevoli della nostra Regione di montagna, quindi
dobbiamo reagire compatti e con forza per dimostrare che quanto si
pretende è più che giustificato. Dobbiamo cercare di tutelare
sempre più le fasce deboli, incentivando il risparmio energetico e,
per esempio, anche per rispettare l'equità dei cittadini,
trasformare i discussi buoni benzina in buoni energia, che
andrebbero in modo equo a favore di tutti i Valdostani. Senza
toccare gli utili della "CVA", cosa possibile, ma che, come abbiamo
sentito in Commissione, non prevista, con i soli soldi delle accise
sulla benzina e con il maggiore introito fiscale generato dalla
"CVA", l'istituzione dei buoni energia è più che possibile ed
andrebbe nella direzione della tutela ambientale. Per finire, credo
che il gruppo di lavoro che si prevede di istituire con l'ordine
del giorno bene farà a tenere conto di quanto in esso contenuto e
lavorare anche per la promozione delle fonti energetiche
rinnovabili e di sostegno agli interventi del risparmio energetico,
favorendo l'aumento dell'efficienza energetica degli involucri
edilizi, anche questo è importante, soprattutto in termini di
miglioramento dell'isolamento e utilizzo di tecnologie costruttive
e impiantistiche efficienti. Non sto ad aggiungere che voteremo
l'ordine del giorno, è ovvio.
Presidente
- La parola al Consigliere Borre.
Borre (UV)
- Ritengo che la proposta di legge portata
avanti dal gruppo "Stella Alpina" abbia un merito: quello di
portare in questa sala dopo 2 anni un dibattito su come intervenire
in maniera forse concreta per le utenze valdostane. Vorrei
ricordare che il 21 giugno 2000 - e oggi siamo il 21 giugno 2007 -
approvavamo con una forte scommessa all'interno di questa Assemblea
il disegno di legge che ci permetteva di acquistare le strutture
"ENEL". Ad oggi quell'intervento ci permette di vedere nelle casse
di "CVA" 240 milioni di utili netti con un versamento di 434
milioni di 9/10; ritengo sia stata un'operazione più che meritevole
e che sta producendo e continuerà a produrre frutti, se questo
Consiglio non interverrà con delle scelte forse inopportune
all'interno della struttura di "CVA".
Per arrivare all'ordine del giorno, lo condivido perché ritengo
abbia un contenuto che prima il Consigliere Bortot ha evidenziato:
quello di andare verso non il semplice contributo all'utente, ma
soprattutto ad incentivare e far sì che sempre si consumi meno e
questo con la ricerca e il miglioramento della legge n. 3, che oggi
già permette un sistema di risparmio energetico, non siamo all'età
della pietra, ma stiamo già lavorando verso il risparmio energetico
sia sulle costruzioni per la coibentazione che sul solare.
Sarebbe interessante che vi fosse veramente una pianificazione
energetica, che vede anche l'intervento in agricoltura sulle
biomasse, cosa che le Commissioni III e IV hanno potuto verificare
che sta succedendo in Trentino; la Val Pusteria ci dicevano è quasi
completamente autonoma per quanto riguarda la fonte energetica,
quindi sarebbe interessante anche da noi iniziare a procedere... lo
abbiamo già fatto anche lì, perché Nus è uno dei primi esempi,
quindi continuare con quel tipo di esempio. Forse riusciremmo ad
arrivare a una produzione energetica che ci permetta non solo di
far risparmiare agli utenti, perché si potrebbe vendere di più sul
mercato e consumare meno... e far pagare meno chi è in grado di
mettere in moto tutti quegli strumenti che gli permettono di meno
consumare. L'invito che rivolgo al gruppo di lavoro quindi è di
tener conto anche di questo elemento, ossia costruire meglio per
risparmiare sempre di più.
Presidente
- È stato presentato un emendamento all'ordine
del giorno a firma del collega Bortot, che faccio immediatamente
riprodurre e che vi faccio distribuire.
La parola al Consigliere Frassy.
Frassy (CdL)
- Penso che l'argomento sia uno di quei temi
sui quali la politica delle risposte le debba dare, in quanto
questo è un argomento che qualifica l'azione politica, nel senso
che sicuramente la materia che dovrebbe essere affrontata nel
disegno di legge non è di quelle materie che tende a dare delle
risposte. Come sempre, quando si cerca di dare delle risposte, il
problema è del tipo di risposte che si danno e soprattutto del tipo
di aspettative che si creano. Dobbiamo dire che su questo tipo di
questione energetica quanto meno è dal 2004 che se ne parla.
Sarebbe opportuno che, avvicinandoci alla fine della legislatura,
si potesse passare dall'insieme delle riflessioni e delle parole ad
alta voce alla realizzazione del compito sovrano di questa
Assemblea, che non è un compito di far filosofia o di fare teorie
economiche, ma è il compito di tramutare le idee in atti normativi
essendo la nostra una funzione di Assemblea legislativa e far sì
che questi atti normativi possano dare quei risultati che sono
stati oggetto di approfondimenti e valutazioni.
Penso che su questo argomento, pur evidenziando che purtroppo il
tempo non vorrei dire, colleghi del gruppo "Stella Alpina", sia
passato invano, perché della materia si è parlato lungamente, ma
non ha ancora portato a una consapevolezza nell'ambito delle forze
di maggioranza che potesse oggi far uscire dall'aula consiliare un
disegno di legge organico, che traducesse in fatti concreti
un'apprezzabile intuizione, un'apprezzabile iniziativa. Ci troviamo
invece ancora una volta a fare discussioni di principio e a non
riuscire a concretizzare queste discussioni e devo dire che
purtroppo la situazione si aggrava e si aggraverà non solo per
quello che accadrà a livello europeo o a livello nazionale in
materia energetica, ma anche perché - e qui Presidente Caveri penso
che qualche riflessione vada fatta da parte della sua Giunta - il
problema dell'energia diventa un problema più ampio, che va al di
là dell'energia elettrica in virtù delle problematiche, delle
questioni e delle contestazioni che Bruxelles ci ha posto sulla
questione dei cosiddetti "buoni benzina". Forse allora è giusto
estendere il ragionamento all'energia non solo elettrica, ma alle
varie forme energetiche che possono interessare le varie utenze
domestiche ed è proprio sul filo di questo ragionamento che
presenteremo un emendamento al penultimo capoverso dell'ordine del
giorno, che è incentrato sull'oggetto del progetto di legge n. 45
dell'ottobre 2004. Da allora ad oggi abbiamo un'altra emergenza
energetica, che forse dovrebbe essere oggetto di una visione
complessiva nel momento in cui andremo a "dare gambe" a questa
iniziativa politico-legislativa: la vicenda dei buoni benzina.
Mi sembra che tutte le forze politiche - anche qui a parole -
abbiano dato ampia disponibilità a ragionare un meccanismo diverso,
che sia quello dei buoni energia, penso che sia il momento
opportuno e utile in "area Cesarini", perché poi non ci sarà più
spazio per altri ragionamenti, perché la legislatura volgerà alla
fine, per affrontare prima che Bruxelles ci inibisca completamente
la fruizione dei buoni, anche quest'altra tematica. Auspichiamo
perciò che i colleghi del gruppo "Stella Alpina" "in primis", in
quanto sono i sottoscrittori della proposta di legge n. 45, oltre
che gli ispiratori dell'ordine del giorno poi sottoscritto dalla
maggioranza, possano recepire questo allargamento della questione
energetica anche al di là di quella che era nel 2004 la priorità
dell'energia elettrica, ma che oggi diventa la necessità di fare un
ragionamento sulle utenze domestiche a più ampio raggio,
coinvolgendo anche la questione dei buoni benzina. Annuncio di
depositare a nome del gruppo questo emendamento, sul quale, appena
verrà distribuito, penso si possano fare ulteriori valutazioni.
Presidente
- La parola al Consigliere Sandri.
Sandri (GV-DS-PSE)
- Devo dire che l'atmosfera di
discussione di questo provvedimento di legge è quanto meno atipica,
nel senso che vi sono tutta una serie di presupposti che dovrebbero
indicare una strada chiara. Quando si discute di un provvedimento
di legge in questo Consiglio, si sa già se verrà bocciato, perché è
della minoranza o se sarà approvato perché è della maggioranza...
qui non si sa. Viviamo una strana atmosfera di sospensione: sarà
approvato, non sarà approvato... le premesse non sono esaltanti,
perché è un provvedimento del 5 ottobre 2004 e oggi è il primo
giorno d'estate del 2007... neanche i miei provvedimenti di legge
riescono a stare così tanto in Commissione! E non ha il parere,
ossia neanche ve lo siete fatti bocciare per discuterne con almeno
una santa bocciatura così come si fa quando si è in minoranza! E
voi lo avete presentato quando eravate in minoranza. È quindi una
proposta di legge atipica, che non è stata discussa in Commissione,
che non viene discussa qui, nel senso che se ne valutano gli
aspetti marginali, laterali, politici, ma soprattutto una proposta
che viene by-passata da un ordine del giorno che rinvia alla
prossima legislatura le decisioni, perché quando si dice:
"impegna la Giunta regionale a costituire un gruppo di lavoro
con il compito di effettuare ulteriori approfondimenti
finalizzati"
... e qui c'è la data fondamentale: entro 120
giorni, ossia un provvedimento di legge soprattutto così rilevante
si può fare in 15 giorni, in 20 giorni, in un mese o un mese e
mezzo, ma dire 120 giorni è come dare un appuntamento alla
fidanzata dicendole: "come sei carina, quando ci vediamo, fra 120
giorni...", ovviamente non ci crede nessuno che sei così
interessato a questa Signorina o viceversa. Evidentemente c'è
dell'altro, ma prima di farlo vorrei entrare nel merito della
questione.
Il provvedimento di legge è molto preciso, bisogna dare atto ai
presentatori che hanno fatto una proposta chiara.
"Noi..."
-
dicono gli amici del gruppo "Stella Alpina" -
"... siamo per
l'assistenzialismo, siamo contro il libero mercato, siamo contro
l'efficienza, siamo contro la competitività, siamo per dare
assistenzialismo"
; fra l'altro, senza fare differenze fra
ricchi e poveri, ossia assistenzialismo a tutta la popolazione.
Bene, ma fanno un piccolo errore, perché in tutto questo "CVA"...,
articolo 1:
"... assume, per il tramite della Compagnie
valdôtaine des eaux S.p.a. ... la spesa per la fornitura
dell'energia elettrica..."
, ora "CVA"... poteva mettere anche
la "Società del Traforo del Monte Bianco" o le "Funivie di La
Thuile"... ha la stessa competenza in materia di distribuzione di
energia elettrica della società che gestisce il casinò, ossia
nessuna e questo perché c'è una legge in Italia che deriva da una
normativa europea che dice che le società di produzione devono
stare completamente differenziate dalle società di distribuzione;
quindi già l'impostazione è sbagliata, avremmo avuto piacere di
discuterne in Commissione, non si è potuto, ne discutiamo qui. Ci
si "ripiglia" poi dopo:
"... apposite convenzioni con le società
DEVAL e CVA..."
; con "DEVAL" capisco, con "CVA" già meno per il
discorso che facevo prima, ossia diamo dei contributi a "CVA" per
fare cosa? Non si sa... giustamente convenzioni con "DEVAL" per
fare questo tipo di intervento... credo che si sarebbe potuto
lavorare qui sopra... volendo fare dell'assistenzialismo,
condividendo l'assistenzialismo e questo tipo di impostazione, ma
certamente è una legge poco meditata e poco costruita e soprattutto
che non ha avuto la possibilità di fare quello che era un
importante lavoro di sbozzatura, di modifica e di aggiustamento in
Commissione. Non si è riusciti in 2 anni e mezzo, ci riuscirete in
120 giorni con il clima esistente, con le dichiarazioni che sono
state fatte qui dentro? Credo che ci potremo fare una scommessa, ma
tanto non me la pagherete, come non mi avete pagato quelle per
Nicco e Perrin, quindi non la faccio.
Noi, come "DS", abbiamo qualche altra idea: condividiamo le
svolte che sono state fatte a livello nazionale, intraprendendo la
strada che ci è stata dettata dall'Europa, per cui siamo contenti
che dal 1° luglio di quest'anno... fra l'altro, forse tale proposta
di legge aveva un senso nel 2004, oggi non ne ha più neanche uno,
ci sarà la competizione e io spero, come è successo nel campo della
telefonia, che questo porti a una riduzione delle tariffe
elettriche. Se non ci sarà questo, è già noto da tempo che il
Governo di Centro-Sinistra - amici del gruppo "La Casa delle
Libertà" - sta predisponendo un provvedimento di legge per definire
la tariffa sociale, perché questo è giusto, è corretto ed è una
tradizione del nostro Paese che chi ha redditi mensili molto bassi
possa avere un sostegno da questo punto di vista, ma non è
certamente giusto differenziarlo su tutto. Il problema allora qual
è? Il problema è scegliere una strada politica precisa. Siamo per
la concorrenza, siamo per il mercato, siamo perché tutto quello che
si può fare per rendere competitive le aziende... e che facciano
loro, proprio per un meccanismo di competizione, le tariffe
migliori ai cittadini, quello è l'ambiente in cui ci dobbiamo
confrontare, perché è l'unico ambiente che garantisce a livello di
futuro un'efficienza tale da poter resistere alla competizione
della globalizzazione. Naturalmente all'interno di questo scenario
ci devono essere delle fasce sociali protette a cui dedicare delle
tariffe promozionali particolari.
In tutto questo si pone il problema di "DEVAL": qui, secondo me,
non avete dato, amici del gruppo "Stella Alpina", una risposta
fondamentale a 2 domande: la prima, "DEVAL" rimarrà sotto "ENEL" o
ci auspichiamo che diventi tutta valdostana come "CVA"?; la
seconda, vogliamo che tale società si dedichi a questo tipo di
assistenzialismo o vogliamo che tale azienda di distribuzione di
energia elettrica diventi competitiva, si rafforzi, faccia alleanze
e riesca ad essere capace di dare un servizio migliore a un costo
inferiore? Questo è l'obiettivo: vogliamo società efficienti e
competitive, società che riescano a reggere il mercato sempre più
difficile dei prossimi anni. Impegnare "DEVAL" a fare queste
tariffe promozionali farà risparmiare un "ovetto" oggi magari ai
Valdostani, ma di certo gli fregherà una "gallina" domani, allora
qui il problema è capire dove si vuole arrivare.
Per quanto riguarda la spiegazione di tutto quanto detto finora,
credo che occorra fare un ragionamento di tipo politico: è evidente
che su tale partita sono ben altre le valutazioni che si devono
fare, ossia l'utilizzo di un argomento, che è questa legge, per
giocare una partita di altro tipo. È palese allora prendere atto di
uno scacco: tale provvedimento doveva diventare il "bonus" che poi
portavate a casa entrando in maggioranza, evidentemente non ve lo
siete portato a casa. Chiederemo, concordando con l'altra parte
dell'opposizione, che si voti oggi tale provvedimento di legge, è
un diritto del Consiglio, quindi chiederemo che si voti almeno
l'articolo 1. Avevate fatto questa proposta perché illustrava molto
bene quello che è un vostro credo politico: l'assistenzialismo, che
è una linea politica dignitosa - io non la condivido, ma la
rispetto -, ma che è naufragata ed è naufragata in modo grave,
perché già avete rinunciato ad essere presenti in Giunta, quindi
siete saliti sugli "strapuntini" dell'"autobus della maggioranza",
non avete avuto niente dal punto di vista dell'Esecutivo, non avete
niente dal punto di vista politico, perché l'unica cosa di una
certa rilevanza che avete proposto "ve la dovete portare nella
saccoccia"! Mi chiedo allora: ma davvero si può stare in tale
maggioranza per 4 posticini di sottogoverno che vi abbiamo reso
liberi noi e che vi siete portati a casa? Credo che questo sia il
risultato finale di quest'anno di prostrazione e ritengo sia un
bilancio fallimentare che è a vostro carico, ma ancora di più è un
bilancio fallimentare a vostro carico, perché avete perso il
confronto con il Presidente di "CVA"! Ora, il gruppo dirigente di
"CVA" è particolare, anche qui un elemento bizzarro in tutta questa
storia; intorno agli anni 2000, quando si fece l'acquisizione delle
centrali idroelettriche dall'"ENEL"... era il 1998, mi scuso...
contro l'Assessore Mafrica e il Presidente Viérin che si battevano
per portare a casa con il "decreto Bersani" le centrali
idroelettriche si levò un'unica voce in Valle d'Aosta tuonando
contro tale spreco di denaro pubblico: la voce di Augusto
Rollandin! Che poi - la storia è bizzarra - si è ritrovato a fare
il Presidente di questa società. Su tali bizzarrie della storia ai
nostri posteri fare delle valutazioni, ma il Presidente della "CVA"
- lo ricordava bene il Vicepresidente Tibaldi - in Commissione è
stato molto preciso: gli utili di "CVA" hanno già una
destinazione...
Frassy
(fuori microfono)
- ... me li tengo...
Sandri (GV-DS-PSE)
- ... non è solo "un me li tengo",
Consigliere Frassy, è molto peggio! Ha detto: "io sono arrivato
qui, ho questo pacco di soldi incredibile..." - perché credo sia la
più grossa disponibilità finanziaria dopo la "Finaosta" e forse
anche di più, con meno vincoli sicuramente di "Finaosta" - "... ma
mi volete far fare un po' di appalti, di acquisizione di terreni,
di ristrutturazione a questo e a quest'altro...?" - è là il
"terreno" dove poi si sviluppa un certo tipo di far politica... -
"... voglio avere le mani libere!" - ... voi allora del gruppo
"Stella Alpina" andate veramente a disturbare il manovratore... -
"... ma cosa pretendete: di dare delle indicazioni sull'utilizzo
delle disponibilità finanziarie di CVA? A quelle ci penso io!".
Avete perso una seconda battaglia elettorale quindi, perché queste
disponibilità elettoralmente se le vuole gestire qualcun altro,
alla facciaccia vostra! Doppio "pacchetto" quindi!
Siamo contrari a questo provvedimento di legge per 2 motivi:
perché non fa differenza fra ricchi e poveri, perché non fa un
discorso di tariffe sociali; perché, così come presentato, "non sta
né in cielo, né in terra", nel senso che ci sarebbe la necessità di
fare degli approfondimenti che credo che in questa legislatura non
siano più possibili, ma soprattutto siamo contrari, perché siamo
contrari all'ordine del giorno: l'ordine del giorno dovrebbe
rappresentare non un avvio di un'importante iniziativa come
auspicato da altri colleghi per vedere se su tale tema il "bonus"
energetico possa... questo è solo un armistizio che avete firmato
con l'"Union Valdôtaine", un armistizio labile dell'ultimo minuto!
Noi di firmare con voi gli armistizi con l'"Union Valdôtaine" "non
ce ne può fregà de meno"! Mi scuso per l'espressione, ma è l'unica
cosa che merita aver presentato tale documento, che dovrebbe
superare un progetto di legge fermo da 2 anni e mezzo. È per tali
motivazioni che vi chiedo la responsabilità - e il rispetto del
Consiglio - di accettare un voto su questa proposta di legge e di
non ritirarla; se la ritirate, vi assumete la responsabilità di una
delle pagine più nere della nostra storia
politico-istituzionale!
Presidente
- La parola al Consigliere Viérin Marco.
Viérin M. (SA)
- Innanzitutto per dire che, come abbiamo
anticipato prima, chiederemo il voto sull'ordine del giorno e poi
ci riserveremo il da fare.
Tanto per essere chiari, visto che il Consigliere Sandri è
provocatore, inizierò da lui, probabilmente egli si dimentica di
avere qualche anno di vita, che non è nato 10 mesi fa, e non voglio
ricordargli tutte le tappe che lui ha fatto in dichiarazioni o in
atti cosiddetti da lui oggi "assistenzialistici", perché non mi
basterebbe una bella mezz'ora, come è stato per il "discorso
autostrade", che è venuto qui ad accusare che bisogna comprare le
azioni e non lasciare vendere a Gavio e poi lui stesso, quando fu
Presidente dei "DS", disse: "bisogna comprare le azioni "CRT",
bisogna che le compri qualcun altro", quindi il ragionamento è alla
stessa misura.
Il gruppo "Stella Alpina" non ha proposto né allora, né oggi con
la firma di questo ordine del giorno un puro atto
assistenzialistico, lo abbiamo detto in passato, lo abbiamo detto
nelle premesse: noi riteniamo di aver avuto un ruolo di pungolo,
come hanno avuto i referendari per velocizzare una risposta
istituzionale in quel caso sulle leggi elettorali, in questo caso
su un argomento che interessa tutti i Valdostani. Pungolare
affinché tale argomento sia un patrimonio comune, coniato - caro
Consigliere Sandri - quando tu sei uscito dalla maggioranza, nel
febbraio 2006. A noi interessa il risultato e anche qui apro una
parentesi sul collega Rini, che mi dispiace anche fare, perché,
quando il collega Rini parla di demagogia e parla di buoni anche in
merito all'esenzione fiscale come di un argomento che bisogna
guardare in maniera diversa e non aspettare, ma fa un ragionamento
tipo il buono energia, vorrei sapere perché si è dato da fare per
recuperare le firme per la petizione sui buoni benzina, per
difendere quel principio, perché il suo Segretario politico è
venuto con noi a presentare la petizione in Parlamento europeo,
altrimenti non capiamo. È vero che ultimamente non capiamo tanto le
"strade" del gruppo "Fédération", ma questo è un discorso politico,
ma non capiamo neanche sul discorso amministrativo. Quanto alla
demagogia, caro Consigliere Rini, abbiamo presentato tale testo di
legge quando eravamo all'opposizione, in questi 2 anni e mezzo sono
cambiate delle normative, è passato è vero del tempo e infatti
nessuno ha parlato degli emendamenti che abbiamo presentato, perché
forse dava fastidio parlarne, ossia abbiamo aggiornato la
situazione attuale di un'ipotetica proposta di legge partendo da
quelli che erano i nostri obiettivi di allora, perché i nostri
obiettivi di allora, come quelli di oggi, sono quelli di trattare
su questo argomento tutti i Valdostani allo stesso modo.
Ringrazio il Consigliere Bortot per l'onestà intellettuale che
ha avuto nei nostro confronti, ma anche il Consigliere Frassy
onestamente, perché questo è stato il nostro obiettivo; voi lo
avete capito, avete capito che c'è ancora oggi, perché sul discorso
delle acque tutti i Valdostani devono avere nella loro prima casa
gli stessi... non dico vantaggi o, come dice qualcuno che fa
veramente demagogia - il collega Sandri -, delle cosiddette
"sovvenzioni"... perché la prima casa è stata rispettata da tutte
le istituzioni: che arrivino da Destra, da Sinistra, dal Governo
nazionali, dal Governi europeo, eccetera! È la prima casa, o in
affitto, o in proprietà! Abbiamo fatto una scelta molto importante,
che è una scelta per tutti e, quando si parla di finanziamenti,
abbiamo il compito di fare politica e dare degli indirizzi, qualcun
altro di trovare i meccanismi per fare stare in piedi i numeri,
perché a qualcuno che mi chiede: "da dove prendiamo le risorse?"
rispondo: "da quel capitolo, piuttosto che dall'altro, piuttosto
che da "CVA", piuttosto che di qua...". Questo è un intervento che,
se domani sarà sul 50%, sarà di 10 milioni di euro e, se si andrà a
prendere le risorse degli utili di "CVA", sarà che "CVA" metterà
circa un 16-18% dei suoi utili a disposizione della gente e l'altro
82-83% lo darà a disposizione degli investimenti futuri! Abbiamo
sempre detto questo, è da anni che lo diciamo... per far "sentire"
le operazioni economiche e finanziarie che tale Consiglio fa
bisogna che la gente le capisca e le "veda" vicino a sé! Che poi il
procedimento sia che la "CVA" adesso aiuti il bilancio regionale e
che il bilancio regionale riversa 18-16% a "DEVAL", e così via, a
noi non ce ne può fregare di meno! Qui avete parlato solo di vera
demagogia, di come "passare" i soldi, di come fare la burocrazia, a
noi di come fare la burocrazia non ce ne frega niente! A noi
interessa di dire in maniera chiara, come ha detto il Consigliere
Bortot, cosa vuole il proprietario di tali società affinché le
stesse operino in tal senso ed è falso quello che ha detto il
Consigliere Sandri ed altri: che il Presidente "CVA", Rollandin,
abbia detto in Commissione che sono già destinati gli utili, ha
detto tutto l'opposto: ha detto che gli utili dovranno essere
indirizzati da deliberazioni del Consiglio regionale e menomale che
anche su questo c'è la registrazione... l'ho trascritto, collega
Lattanzi, lo hanno detto Tresoldi, l'Assessore Marguerettaz e
Rollandin... è registrato! È su questo aspetto che vogliamo
insistere, non ci interessa che sia "CVA" o altri o trovare qui il
metodo; ci sono i dirigenti per dirci come fare e come superare la
burocrazia, la cosa è fattibile. Infatti il decreto dello Stato,
che ha voluto prendere tempo, ha fissato un massimo sui prezzi e
anche qui, Consigliere Sandri, dimentica la tariffa, non esiste
più: il Governo nazionale cercherà di mettere un tetto massimo dei
prezzi per difendere le classi di 2 e così via. Su questo
ragionamento... e anche chi è a corto di numeri e che viene qui a
dare lezioni, quando non sa di cosa si parla... ricordo solo che le
utenze dei clienti vincolati ad oggi, perché lo svincolo scatta il
1° luglio, sono 95mila e solo 50mila sono le prime case, quindi una
scelta verso la gente e verso il fatto di dover mirare che sia un
patrimonio di tutti, ma non di quelli che hanno le multiproprietà o
le seconde case; ebbene, facendo un conto di queste 50mila, ho
detto prima, è una spesa di 10 milioni di euro che non riteniamo
che si esasperata rispetto ai 55 milioni che "CVA" ha di utile
netto. A qualcuno che dice: "ma quanta energia "CVA" diamo ai
Valdostani" dico che sarà circa il 3% di tutta l'energia prodotta
da "CVA", che "fa ridere i polli!". Se questo Consiglio non avrà la
capacità di fare tale passo, è giusto che la gente lo sappia.
Quando qui si vogliono fare delle battaglie politiche per deridere
o fare cose diverse, non ci stiamo! Vogliamo come abbiamo detto
quando abbiamo preteso che nel programma di maggioranza del
febbraio 2006 vi fosse scritto questo obiettivo come altri
obiettivi... e su tale obiettivo, visto che la scadenza era il 1°
luglio, è vero abbiamo ripresentato in Consiglio la nostra proposta
perché volevamo pungolare la maggioranza, che problema c'è?
Finalmente abbiamo messo dei termini per raggiungere un comune
obiettivo, perché sarà il patrimonio di tutti e a noi interessano i
risultati e, quando qualcuno fa il furbo, voglio dire che i 120
giorni è un discorso normalissimo visto che abbiamo almeno 50
giorni di sospensione dei lavori del Consiglio che è agosto e parte
di settembre e non sappiamo ancora oggi lo Stato come darà
attuazione al decreto legge del 18 di questo mese.
Vedete, quando si parla di campagna elettorale, il Governo - ha
ragione il Consigliere Bortot e altri - tenta di non peggiorare le
condizioni delle famiglie in questo momento prendendo tempo, noi
vogliamo che tali condizioni in Valle d'Aosta migliorino, anche
perché qualcuno si dimentica che in Italia paghiamo la corrente
elettrica circa il 49% più cara degli altri Paesi europei! E a
qualche collega che dice che gli altri Paesi europei hanno
l'energia nucleare gli rispondo che noi abbiamo l'acqua. Non
prendiamoci in giro allora su queste cose dicendo che gli altri la
pagano 49% in meno e noi la dobbiamo pagare di più, perché non
abbiamo il nucleare! Noi abbiamo l'acqua e, se non siamo capaci di
avere una voglia vera di arrivare a questo obiettivo e giochiamo al
discorso demagogico, perché fra un anno abbiamo le elezioni
regionali, non andremo da nessuna parte.
Abbiamo spinto tale maggioranza, ma abbiamo fatto quella parte
che i referendari hanno fatto verso di noi per dare una risposta
alle riforme istituzionali in tale aula: questo è stato il nostro
compito, che qualcuno dica piccolo, grande, brutto o bello,
l'importante è che il nostro ruolo sia stato esercitato fino ad
oggi e ad oggi siamo soddisfatti di aver trovato con la maggioranza
dei tempi e ribadito sull'ordine del giorno gli obiettivi, perché
questo documento è uno dei pochissimi che fissa tempi e obiettivi.
Negli ultimi 10 anni ne avremo 2 o 1, perché sempre si è giocato,
ma chi ha giocato? Chi era in maggioranza prima, ricordo gli ordini
del giorno del Consigliere Sandri, si parlava di tutto e di più e,
quando la minoranza chiedeva di mettere una data, si diceva che non
si poteva mettere una data. Adesso che noi presentiamo una data, ci
si dice: "no, quello deve essere il compito della minoranza
presentare dentro una data!". Quello è il compito di forze
politiche come quelle in maggioranza che fissano una data entro la
quale venire in aula. Anche qui, caro Consigliere Sandri, sei in
malafede o non sai leggere, perché nel nostro ordine del giorno
avevamo scritto:
"la Giunta regionale a costituire un gruppo di
lavoro con il compito di effettuare, entro 120 giorni, gli
ulteriori necessari approfondimenti finalizzati a dare impulso ad
un'apposita normativa regionale"
, quindi deve essere scritta
entro 120 giorni e depositata. Bisogna essere anche onesti, non
giocare sulle piccolezze; allora su questo discorso siamo molto
chiari - anche riprendendo le parole del Consigliere Frassy -
perché l'obiettivo è trasformare le idee in atti. La politica deve
dare le risposte e bisogna partire da qualcosa; su questo argomento
nessuno può dire che non si sia partiti da una proposta del gruppo
"Stella Alpina", perché lo ha fatto allora, lo ha fatto quando è
andata in maggioranza, ha fatto una battaglia perché tale argomento
fosse inserito nel programma, siamo stati contenti di avere questa
condivisione con le forze di maggioranza, le abbiamo pungolate oggi
e allora, se vogliamo fare un ragionamento chiari, dobbiamo essere
chiari con noi stessi. L'"insabbiatura" la lasciamo a qualcun altro
e con questo chiediamo di mettere in votazione l'ordine del giorno
prima della chiusura della discussione generale, in modo che
possiamo dire cosa faremo sulla nostra prima proposta di legge.
Presidente
- La parola al Consigliere Lattanzi.
Lattanzi (CdL)
- Non volevo intervenire essendo
condizionato da 2 aspetti: uno di tipo umano, i rapporti che mi
legano agli amici del gruppo "Stella Alpina"; uno di tipo politico,
perché non è intelligente che una persona che sta all'opposizione e
cerca di dialogare con alcune parti della maggioranza si debba
alzare in Consiglio per contrariare quello che ho appena sentito.
Vedi, Marco, quando fai il Capogruppo e ti alzi a nome del tuo
partito e con foga sostieni certe cose, se parli di coerenza,
bisogna essere coerenti. Ho sentito 2 cose che non sono coerenti:
la prima, il vostro rapporto all'interno della maggioranza, tu non
devi urlare qui dentro che questo è un atto buono e giusto e che
alla fine sono solo 10 milioni e che in fondo, siccome quella è
un'azienda pubblica, è giusto che un'azienda pubblica rinunci a 10
milioni, il 13-15% dei suoi utili, perché questo deve ricadere come
beneficio sulla Comunità valdostana... perché qui potremmo aprire
un dibattito sull'assistenzialismo e sul liberismo che ci
porterebbe lontano, ma c'è un fatto incontrovertibile. Voi queste
argomentazioni le state sostenendo da 3 anni con la vostra
maggioranza e non sono passate ed è inutile che tu viene qui a
raccontare che Rollandin, Presidente "CVA", non ha mai sostenuto in
Commissione che lui la politica dei dividendi aspetta che sia il
Consiglio a dirlo, perché in Commissione c'era anche l'Assessore
che rappresentava il Consiglio e ha ribadito che per il momento,
alla luce delle scelte strategiche di "CVA", che abbiamo scritto
qui e che adesso leggo, lo sconto dei 10 milioni del 15% dei
dividendi questa azienda non ritiene di poterli fare... questa è la
posizione della maggioranza. Se voi all'interno della maggioranza
in tale posizione non vi riconoscete, dovreste avere almeno la
dignità politica di portare avanti la legge e metterla al voto in
Consiglio, perché, quando la maggioranza vi dice "no", vi dice
anche il perché ed è scritto qui. Tu eri in Commissione e sei stato
zitto quando il Dott. Trisoldi raccontava che fra le criticità
previste vi è una politica di dividendi pesante che auspicano che
non vi sia perché con conseguenti peggioramenti degli indici
finanziari di "CVA". Quando si dice nel piano 2006-2010, il piano
della maggioranza per "CVA", che, ipotizzando di mantenere un
margine positivo fra tassi attivi e passivi, stimando di allineare
le giacenze liquide a livello del debito a lungo termine nel 2009 e
- udite, "Stella Alpina" - nell'ipotesi di mantenere
sostanzialmente invariata, ossia a zero, la politica dei pagamenti
dei dividendi fino a oggi adottata come ha confermato
l'Assessore... si prevederebbe una crescita dell'indebitamento fino
a 113 milioni nel 2010. Voi questa cosa la condividete o non la
condividete e ve ne venite fuori dalla maggioranza, ma smettete di
fare il "giochino delle 3 carte" che in maggioranza andate a dire
alla popolazione: "ci battiamo per voi", poi venite qui e siete
sudditi della maggioranza. Siete in maggioranza o siete fuori?
Perché questo ordine del giorno è una vostra sconfitta politica,
perché non si presenta una legge in Consiglio di maggioranza, che
viene respinta con un ordine del giorno a 120 giorni. Avete avuto 2
anni per parlarne in maggioranza, cosa avete fatto in questi anni
su una grossa questione come questa? Ve ne uscite a un anno dalle
elezioni per ribadire la vostra posizione, ma vi volete portare a
casa il vantaggio politico di immagine di essere stati quelli che
si battevano per il popolo, perché il popolo avesse la riduzione
dell'energia elettrica, del prezzo prodotto da un ente pubblico? Ma
se siete dentro! Siete in cabina di regia, magari contate poco, ma
siete in cabina di regia! Noi facciamo quello che possiamo, ma
quello che facciamo è onesto, non è il "gioco delle 3 carte"! È il
gioco di quelli che come il gruppo "Stella Alpina" vogliono fare la
maggioranza e l'opposizione e la gente non ne può più di queste
cose! Questo è il piano che "CVA" ha presentato, questo è il piano
che l'azionista ha condiviso, o ci siete o non ci siete: se non ci
siete, presentate la legge, abbiate il coraggio di metterla al
voto, sono d'accordo con il Consigliere Sandri, chiedo il voto
segreto e vediamo se questo Consiglio vi viene dietro!
Presidente
- La parola al Consigliere Rini, per secondo
intervento.
Rini (FA)
- Solo per rispondere al collega Viérin Marco
per quanto riguarda i buoni benzina, forse non sono stato chiaro,
il concetto è semplice, provo a rispiegarlo. I buoni benzina
rappresentano e hanno sempre rappresentato un risarcimento di
equità nei confronti degli svantaggi di una regione alpina come la
Valle d'Aosta ed per questo che vanno difesi e che abbiamo come
movimento aderito alla raccolta delle firme, e ci batteremo ancora.
Nel caso però in cui questo nostro diritto venisse non più
mantenuto, mi sembra opportuno e possibile istituire i buoni
energia, che andrebbero a rendere un'operazione equa, perché
verrebbe suddivisa fra tutti i cittadini in modo uguale. Volevo
precisare questo, non siamo contrari ai buoni benzina o cose del
genere.
Presidente
- La parola al Consigliere Viérin Marco, per
secondo intervento.
Viérin M. (SA)
- Rimetterò una cassetta registrata al
collega Lattanzi, così non urla più, al prossimo Consiglio. Ho
l'abitudine di scrivere quello che viene disposto in Commissione e
si vede che il collega Lattanzi si scalda perché forse è in una
certa situazione... dico solo che a domanda del collega Tibaldi:
"la destinazione degli utili è già stata decisa?" - la domanda è
stata fatta in riferimento a quel piano proposto - la risposta sia
dell'Assessore che del Presidente di "CVA"... l'Assessore ha detto:
"spetta all'Assemblea, vera depositaria, non ci sono decisioni
già assunte, se il Consiglio assumerà delle decisioni, l'Assemblea
farà i passi conseguenti"
. Il Presidente di "CVA" dice, sempre
rispondendo a questa domanda:
"sul quantitativo e sul come degli
sconti è il Consiglio regionale che deve darci indicazioni"
.
Tanto per essere chiari, il ragionamento che quando questa
Assemblea verrà... come hanno detto altri colleghi che hanno fatto
meno demagogia, che voi imputate a noi... hanno detto che, quando
questo Consiglio approverà la normativa e la legge in merito a tale
obiettivo, è chiaro che su tale legge bisognerà dire come verranno
finanziati gli sconti. Ho fatto un ragionamento chiaro: se è 10
milioni di euro, che si prenda nei dividendi "CVA" o se li prenda
in altra maniera, sono utili di società che arrivano a investimenti
o utili che arrivano nel bilancio regionale oppure altri fondi che
vengono risparmiati, come ha detto il Consigliere Bortot. È
identica la questione, è inutile che qui ci scaldiamo, forse a
qualcuno dà fastidio che qualche idea sta per maturare ed era
opportuno che non maturasse prima delle elezioni regionali. Come
maggioranza crediamo che questo patrimonio comune che stiamo
cercando di portare avanti sia un'idea per i Valdostani e sia
qualcosa di tangibile che riusciremo a dare. È chiaro che è un
discorso di pungolo. Al Consigliere Rini posso dire che forse non
si è spiegato prima, perché prima ha detto cose diverse, faccio
punto e vado a capo. Credo di aver finito il mio intervento, perché
tante cose si sono dette e ci ripetiamo solo.
Presidente
- La parola al Consigliere Stacchetti.
Stacchetti (SA)
- Sicuramente è stato un dibattito
interessante, è la prova che, se siamo riusciti a raggiungere un
accordo con un ordine del giorno, che la politica è mediazione e
buon senso, abbiamo dimostrato anche in questa occasione di avere
buon senso per poter raggiungere gli obiettivi. Qui ho sentito dei
pareri favorevoli, altri meno, ma sicuramente un grosso contributo
è stato portato alla nostra iniziativa. Un'iniziativa che, se ha
avuto questa lungaggine per arrivare in aula, è un'iniziativa che
ha cercato in tutti i modi di dare un contributo alla stessa
affinché si possa raggiungere l'obiettivo prefissato. Si è sentito
di demagogia, di assistenzialismo, ne abbiamo "sentite di tutti i
colori"! Mi sono permesso di scomodare la Costituzione della
Repubblica per rispondere al Consigliere Sandri e ad altri per dare
maggior senso alla nostra iniziativa. L'articolo 3 della
Costituzione recita che tutti i cittadini hanno pari dignità
sociale e sono uguali davanti alla legge senza distinzione di
sesso, di razza, di lingua, di religione, di opinioni politiche, di
condizioni personali e sociali: questo perché noi vogliamo con la
nostra proposta di legge rafforzare tale concetto di uguaglianza e
sancire il principio del diritto dei Valdostani di avere, al di là
delle condizioni personali e sociali, gli stessi diritti sui
benefici della pubblica acqua, quindi sull'energia elettrica
prodotta dall'acqua. Ho sentito parlare di incentivazioni, ma, se
vogliamo incentivare la geotermia, piuttosto che un'altra fonte
energetica per riscaldamento, la geotermia non ha senso da sola e
si riesce ad andare in quella direzione se c'è la pompa di calore.
La pompa di calore assorbe energia, in mancanza di questa non
funziona. Fin quando avremo la nostra energia a questi costi, la
pompa di calore non avrà senso di esistere, quindi verso quella
strada sarà difficile andare, pertanto la necessità di intervenire
nella riduzione dell'energia elettrica. Ho sentito dal Consigliere
Rini "demagogia", rispondo solo: ma da che pulpito la predica!
Quanto agli altri intervenuti, li ringrazio perché veramente oggi è
stato dato un grosso contributo alla nostra iniziativa, che è
diventata un patrimonio comune della maggioranza. Sarebbe
auspicabile che potesse diventare patrimonio comune del Consiglio,
può darsi. Grazie a tutti.
Presidente
- La parola al Presidente della Regione,
Caveri.
Caveri (UV)
- L'"effervescenza" del dibattito,
prescindendo da qualche "bastonata" di troppo all'interno della
maggioranza, che certo non mi esalta, dimostra l'importanza del
tema. Nelle scorse ore sono stato in visita nelle isole che sono
poco sotto l'Islanda, fortemente autonomistiche: le Isole Faroer
che dipendono dalla Danimarca, hanno una nazionale di calcio, erano
fierissimi che l'idraulico della capitale avesse segnato un goal
all'Italia. L'incontro con le autorità di quelle isole è stato
molto interessante e la loro grande speranza è, trovandosi
confinanti le loro acque territoriali con il Regno Unito, che i
medesimi giacimenti di petrolio che si trovano al limitare delle
loro acque territoriali ci siano anche nel loro territorio, in
questo momento vi sono 7 compagnie petrolifere internazionali che
stanno facendo delle trivellazioni per cercare il petrolio. Quando
mi hanno chiesto qual era la situazione energetica della Valle
d'Aosta, ho detto che noi il petrolio ce lo abbiamo già, nel senso
che il nostro petrolio è l'idroelettrico che attraverso vicende
complicatissime degli scorsi anni è tornato nella disponibilità
della nostra Regione dopo vicende che qui non rievoco, che avevano
fatto in modo che lentamente, ma inesorabilmente questa ricchezza
dei Valdostani si fosse allontanata e la scelta di acquisizione
delle 30 centrali idroelettriche ha all'epoca stabilizzato questa
situazione e certo con l'emanazione delle norme di attuazione in
materia di elettricità e anche una riflessione futura sul ruolo
della società di distribuzione, noi potremmo avere un disegno assai
interessante, perché l'energia che vendiamo è una "energia
certificati verdi", come si dice nel gergo della direttiva
comunitaria, quindi chiunque vende energia elettrica in Italia e
nel resto d'Europa è obbligato nel proprio portafoglio di energia
ad avere un quantitativo di energia pulita qual è l'"energia
idroelettrica certificati verdi". Questa è una ricchezza destinata
a non "svaporare", anche perché, per fortuna, tutte le previsioni
di cambiamenti climatici portano a una qualche flessione, ma anche
gli studi di evoluzione climatica che abbiamo fatto ci confortano
che questo oro bianco che la Valle d'Aosta ha continuerà a
garantire nel tempo quella possibilità di esportazione di un nostro
bene, perché oggi la Valle d'Aosta vende la propria energia in
tutte le Province italiane con clienti di grandissimo pregio. La
materia elettrica è soggetta alle direttive comunitarie in materia
di liberalizzazione e di concorrenza. L'Italia ha rischiato di
essere inadempiente, forse lo è ancora perché il Ministro Bersani,
che è un paladino delle liberalizzazioni, come ben sa il
Consigliere Bortot, aveva presentato un disegno di legge sulla
riforma del settore elettrico molto articolato che però, forse per
il piano e i contenuti molto ambiziosi contenuti nel disegno di
legge, è ancora giacente in Parlamento e non ha cominciato, nella
litigiosità dell'attuale maggioranza di Governo a livello
nazionale, a discutere di questo tema, quindi, diversamente da come
sperava il Ministro, non si è arrivati a quel quadro di insieme che
avrebbe dovuto consentire anche a noi legislatori regionali di
avere presente fin dall'inizio i paletti nella ricezione delle
direttive comunitarie soprattutto per quel che riguarda i clienti
ordinari, quei clienti che utenti normali, cittadini non
produttori, non partita IVA... dal 1° luglio potranno avere la
possibilità di avere un mercato maggiormente libero, in analogia
con il settore della telefonia.
Il decreto legge intervenuto venerdì assomiglia al chiodo che si
pianta su una parete per metterci sopra un quadro, ossia,
trattandosi di un decreto legge che interviene nella legislazione
italiana a fronte di una straordinaria necessità e urgenza, come
dice il testo della Costituzione italiana, questo è avvenuto alla
vigilia della scadenza del 1° luglio, per evitare che un
procedimento di infrazione venisse aperto dalla UE con la decisione
ovvia e conseguente da parte della Commissione europea di chiedere
un intervento della Corte europea di giustizia. Come sapete, oggi
ogni scelta di rinviare nel tempo l'applicazione di direttive
comunitarie è moneta sonante, ossia la Corte europea di giustizia è
entrata nell'ordine di idee che la cosa peggiore per punire gli
Stati membri è quella di irrogare delle sanzioni pecuniarie, che
pesano molto sui bilanci pubblici. Noi oggi ci troviamo di fronte a
un decreto legge che rinvia a strumenti normativi successivi e, fra
l'altro, il decreto legge va convertito nei tempi canonici, quindi
non sappiamo ancora quale tipo di attività legislativa avrà su
questa materia il Parlamento italiano, per cui è legittimo e giusto
che vi sia un approfondimento sulla proposta di legge del gruppo
"Stella Alpina" avendo la maggioranza nel proprio programma di
Governo tale questione del settore elettrico come uno degli aspetti
prioritari che però va affrontato nell'ambito dell'assoluta
delicatezza di una materia che è oggi regolamentata in Italia in
maniera incerta, consentendo alla direttiva comunitaria dei margini
di manovra agli Stati membri e non conoscendo noi ancora nella fase
applicativa quali scelte il Governo italiano effettuerà nella
regolamentazione di tale materia. Questo però senza negare
l'esistenza del problema, ossia come tale ricchezza che i
Valdostani hanno può essere reinvestita all'interno della nostra
Comunità, noi abbiamo anche alcuni aspetti di suggerimenti che ci
vengono dallo studio che ha fatto un "pool" significativo di
esperti, poi è sempre risultata la firma del solo Luca Mercalli, ma
lo studio sulla climatologia ha visto un "pool" molto competente
che in questo momento sta facendo un ulteriore approfondimento che
verrà consegnato nelle prossime settimane. Una delle domande che
abbiamo posto ai nostri esperti è come una Regione, pur piccola
come la Valle d'Aosta, possa trovare delle soluzioni intelligenti
che consentano di ridurre le emissioni di gas nocivi in
ottemperanza al celebre Protocollo di Kyoto. Una delle risposte
venuta dallo studio è quella che dobbiamo ridurre l'utilizzo in
Valle d'Aosta dei combustibili fossili, ossia di tutti quei
derivati del petrolio, dal gas metano alla benzina, al gasolio alla
nafta, al kerosene che caratterizzano l'utilizzo in Valle d'Aosta
soprattutto a causa del lungo periodo di riscaldamento a cui siamo
obbligati per le altimetrie della nostra valle.
Nel dibattito mi sembra che emergano dei punti in comune,
"sfrondando" le polemiche spicciole che diverranno sempre più tali
con l'approssimarsi delle elezioni regionali del 2008, che emergano
alcuni capisaldi: uno dei capisaldi è l'attenzione verso le fasce
povere della popolazione, su questo mi sembra di non aver colto nel
dibattito delle differenze. Non mi sembra di aver colto delle
differenze rispetto all'esigenza del risparmio energetico e, quando
parlo di risparmio energetico, parlo anche del fatto che, se
dobbiamo trasferire alcuni impianti dal gasolio all'elettrico,
questo può avvenire a condizione che le case abbiano determinate
caratteristiche di coibentazione. Avete visto "Casa Clima" a
Bolzano, ma ci sono molte altre tecnologie: penso alla "Minergie"
svizzera, ve ne sono molte, io personalmente ho applicato il
sistema del riscaldamento elettrico alcuni anni fa con un profondo
scetticismo di una persona pur esperta come Paolo Pierini, che
riteneva che con quei pochi kW che avevo messo nella mia casa in
montagna non sarei mai riuscito a riscaldarla, invece era un
problema non di riscaldamento, ma di coibentazione e di costruzione
del tetto e di utilizzo di materiale come il legno, che consente
poi di ottimizzare l'utilizzo delle fonti di riscaldamento. E anche
su questo non credo vi siano delle divisioni partendo dal
presupposto che l'"operazione ENEL" è stata un'operazione
strategica per il futuro della Valle d'Aosta, non riassumibile solo
nei vantaggi pecuniari che i cittadini valdostani potrebbero
ottenere. Vi sono grandissimi vantaggi fiscali, vi sono grandissimi
vantaggi di mantenimento dei posti di lavoro altrimenti spazzati
via, come avviene in Piemonte con l'"ENEL", vi sono grandissime
necessità di tutela del territorio, di guardiania, di manutenzione
degli impianti che altrove non sta più avvenendo e, se
immaginassimo che la Regione tornando indietro non rifacesse più
questa operazione, ci troveremmo oggi in una situazione di grave
difficoltà e scimmiottando quello che sta avvenendo con "Telecom"
in Valle d'Aosta lo potremmo trasportare nell'"ENEL" e avremmo
problemi sociali, di abbandono del territorio e cattiva qualità del
servizio, mentre sia "CVA" che "DEVAL" oggi, dal punto di vista
della qualità del servizio erogato, sono ai vertici della loro
categoria nel rapporto con i "competitor". Perché allora dobbiamo
trovare un sistema intelligente di rapporto con la clientela,
tenendo conto dell'assoluta delicatezza di come ci dobbiamo porre
rispetto a una s.p.a.? La risposta sta nel fatto non solo che i
cittadini aspettano questa risposta da parte mia non solo perché
l'abbiamo iscritta nel programma di Governo, ma credo che tutto ciò
vada fatto perché la materia dell'idroelettrico è una materia in
capo a questo Consiglio regionale, ossia è una materia tipicamente
da regolare con una legge regionale, sapendo che diversamente dal
1948 non viviamo nell'iper uranio: viviamo in un mondo nel quale
possiamo regolamentare la materia sulla base di una serie di
paletti che vengono apposti in parte dalle direttive comunitarie e
in parte da alcuni principi che derivano dalla legislazione
nazionale.
Al di là delle appartenenze, degli stimoli importanti che sono
venuti da diversi gruppi politici... e la proposta presentata a suo
tempo dal collega Stacchetti si rifaceva a una serie di proposte di
convenzionamento fra "CVA" e "DEVAL" che oggi, come hanno
riconosciuto essi stessi nel presentare gli emendamenti, è stata
spazzata via dal decreto legge varato venerdì scorso, ossia il
decreto legge di venerdì scorso ha costruito un mondo tutto nuovo,
anche inquietante sotto alcuni profili, perché sapete che oggi il
popolo delle partite IVA... ossia, laddove si possono già operare
gli sconti, è ossessionato da decine di operatori del settore che
vanno a proporre almeno apparentemente dei prezzi dell'energia che
sono più vantaggiosi e poi scava scava all'interno della
contrattualistica si scopre - come alcuni hanno fatto nella
telefonia - che alcune offerte sono "specchietti per le allodole".
Nel riprenderci questa materia quindi è opportuno fare in modo che
vi siano elementi di trasparenza rispetto ai cittadini valdostani,
perché non caschino nelle trappole di chi dopo il 1° luglio verrà
dicendo: "meno 20 o 30 percento", quindi nel fare una legislazione
salvaguardiamo anche un mercato domestico di cui dobbiamo tenere
conto, perché l'energia elettrica ha dei costi piuttosto elevati,
quindi cominciare a vendere più energia elettrica nel nostro
territorio a detrimento di altri tipi di combustibile è un fatto
importante e non secondario. Credo che 120 giorni, così come
opportunamente illustrato dall'Assessore Marguerettaz, ci
consentiranno, da una parte, di rendere stabile il contenuto del
decreto legge; dall'altra, avremo la possibilità di capire fin dai
prossimi giorni come si svilupperà il mercato, perché è un tema non
indifferente che ci farà capire come il legislatore regionale debba
muoversi.
Nella conferma che questo ordine del giorno può essere accolto
volentieri da parte del Governo che lo condivide - condivide ossia
la proposta fatta, contestualmente legata a un ritorno in
Commissione della "proposta di legge Stacchetti" -, colgo
l'occasione per fare 2 brevi osservazioni: la prima l'ho già fatta,
ritengo sia scontato, Consigliere Bortot, che ci debba essere un
dialogo trattandosi peraltro degli stessi Consiglieri - "in barba"
ai costi della politica... siamo "quattro gatti" che ci parliamo
fra di noi! -; con la seconda vorrei osservare, colleghi di "Forza
Italia", oppure colleghi del gruppo "La Casa delle Libertà"... va
meglio così...
(interruzione del Consigliere Frassy, fuori
microfono)
... Consiglieri di "Forza Italia"... del gruppo "La Casa delle
Libertà"... voglio essere preciso per evitare - come direbbe una
battutaccia - casini, non so come sarà nello stenografico...
Dicevo, sul tema che ponete, quello dell'utilizzo dei
combustibili in esenzione, vi chiederei per il momento di
soprassedere perché a giorni avremo l'esito delle trivellazioni che
stiamo facendo con il Ministero dell'economia per capire quale tipo
di atteggiamento avranno nei confronti dei buoni benzina, in
particolare il Viceministro Visco. Credo che in queste ore
finalmente abbiamo uno scambio di corrispondenza, fra l'altro mi
vorrei tenere "attaccato" con i Friulani, per cui per adesso
parlerei dell'esistente, mentre stiamo ragionando sul prossimo
futuro, per cui vi chiederei di soprassedere da questo passaggio
sapendo che ci torneremo sopra.
Per il resto ritengo che nel solco dei padri fondatori
dell'autonomia valdostana il settore idroelettrico è un tema
cardine, laddove dovremo scrivere il nuovo Statuto di autonomia
dovremo su questo "camminare in punta di piedi", perché si tratta
di una materia molto importante che non tutte le autonomie speciali
hanno, Bolzano, che pure ha ottenuto molto nel settore elettrico,
non aveva una norma importante come quella del nostro Statuto;
Trento, che pure ha la distribuzione, in termini di produzione è
molto flebile. Sappiamo che, se uno dovesse scegliere fra
produzione e vettoriamento dell'energia, è meglio la produzione,
perché è quella che ci consente di guadagnare. Ringrazio quindi
tutti i colleghi intervenuti, credo che si possa su questo ordine
del giorno convergere sapendo che il lavoro che ci aspetta nei
prossimi mesi è un lavoro serio, che deve portare a un prodotto di
qualità che ci consenta di rispondere alle aspettative dei
cittadini valdostani.
Presidente
- Passiamo all'esame dell'ordine del
giorno.
La parola al Consigliere Sandri.
Sandri (GV-DS-PSE)
- Due brevi precisazioni prima di
passare alla valutazione dell'ordine del giorno. Il dibattito è
stato interessante, forse ho sbagliato prima e ritiro anche dallo
stenografico che non è la "pagina" più nera ma, come suggerito
mentre lo dicevo dal collega Frassy, è forse la "pagina" più
ridicola per alcuni aspetti, soprattutto quando ci si aggrappa a
posizioni che non esistono. Non sono mai stato Presidente di
niente, quindi tutto ciò che è stato riferito sull'autostrada...
non so a chi si riferisse il collega Viérin Marco, ma non al
sottoscritto.
Volevo invece esprimere una certa soddisfazione per l'intervento
del Presidente Caveri, che mi sembra abbia focalizzato bene 2
concetti fondamentali al di là della polemica del momento e della
discussione che stiamo affrontando sul progetto di legge e
sull'ordine del giorno e gli emendamenti connessi: il primo è che
questa ricchezza che è stata tutta la manovra "CVA" è una ricchezza
che va ben al di là del sostegno e del valore economico di tutta la
situazione, perché è stato un posizionamento strategico, è in
qualche modo essere tornati proprietari di noi stessi e di tutto
ciò che è collegato a noi stessi (lavoro, territorio, presidio e il
potere politico che deriva da questa impostazione). Non si può
quindi che condividere questo passaggio e, fra l'altro, mi è venuto
in mente un ricordo di una telefonata disperata perché c'era stato
un Senatore diessino che si era messo di traverso, mi ricordo che
all'epoca, Coordinatore della Segreteria dei "DS", fui interpellato
dall'Onorevole Caveri per intervenire su una Deputatessa che aveva
in quel momento le funzioni di Capo Commissione e poteva bloccare
questo tipo di intervento.
La seconda cosa focalizzata che ho trovato positiva è la voglia
di misurarsi con il futuro. Abbiamo in effetti una fase di
passaggio complessa, abbiamo questi decreti che non si sa bene come
saranno trasformati in legge dal Parlamento nelle prossime
settimane, abbiamo l'apertura del nuovo mercato del 1° luglio che
può essere di tutto, ossia può non succedere nulla, nel senso che
c'è una fase in cui tutto va come prima, oppure potrebbero
scatenarsi lotte, in cui forse un ruolo più adatto alla Regione
Valle d'Aosta, ed eventualmente attraverso la "DEVAL", è quello di
evitare che i consumatori caschino negli "specchietti per le
allodole".
Se si vuole ragionare in questi termini, al di là di maggioranze
e minoranze, credo che vi sia lo spazio per un confronto in cui,
nel rispetto delle proprie posizioni e delle proprie
responsabilità, possiamo mettere ognuno di noi quel poco che sa per
trovare una soluzione. Se invece l'obiettivo di questo ordine del
giorno, del provvedimento di legge rinviato in Commissione è solo
quello di decidere chi è che deve "cavalcare" un messaggio
populistico, su quello non ci stiamo. Valuteremo quindi anche il
nostro atteggiamento rispetto al voto che emergerà sull'ordine del
giorno che è stato valutato e poi sul comportamento che si terrà
nei confronti della legge, di cui ripetiamo l'invito all'analisi e
alla votazione.
Presidente
- Si passa all'esame dell'ordine del giorno,
discutendo "in primis" gli emendamenti presentati dal gruppo "La
Casa delle Libertà", discuteremo successivamente l'emendamento
presentato dal collega Bortot e poi voteremo l'ordine del
giorno.
La parola al Consigliere Frassy, per l'illustrazione degli
emendamenti.
Frassy (CdL)
- Più che un'illustrazione, che è già stata
fatta all'atto della presentazione, penso vada data una risposta
alla richiesta del Presidente Caveri. Capiamo che molte volte
andare in "tandem" è più facile che non andare in bici da soli,
perciò capiamo la sua filosofia, Presidente, di accodarsi o fare la
volata, non so quale sarà la posizione che lei vorrà tenere su
questo "tandem" degli amici della Regione autonoma del Friuli
Venezia Giulia: questo però non ci porta a fare una legge in
"tandem", perché siamo assemblee regionali con potestà che si
fermano nell'ambito dei confini regionali; di conseguenza, tutto
quello che verrà definito in tale legame di intenti dovrà essere
concretizzato dalle distinte assemblee regionali. Non pensiamo
perciò che questo emendamento sia preclusivo a quel ragionamento
politico amministrativo a cui lei stava facendo riferimento, ma sia
solo l'espressione di una volontà politica più completa rispetto
alle modifiche politiche e socio-economiche che da ottobre 2004 ad
oggi si sono realizzate nel contesto delle politiche energetiche.
Avendo certezza che Bruxelles non avrà ulteriori indulgenze con la
Valle d'Aosta, avendo certezze che il percorso legislativo sulla
problematica buoni di benzina è un percorso che dobbiamo scrivere,
penso che a questo percorso agganciare anche la tematica
dell'energia elettrica sia garanzia politica che questo Consiglio
prima di fine legislatura arrivi a una conclusione anche sulle
problematiche e sulle ipotetiche soluzioni dello sconto in materia
di energia elettrica. Sganciare queste 2 materie, che hanno un
minimo comune denominatore: quello delle politiche energetiche,
vuol dire approvare un ordine del giorno che rischia di essere
lasciato in eredità alla prossima legislatura. Abbiamo
riconosciuto, pur con una serie di criticità, che quella proposta
di legge merita di essere portata a un compimento che possa dare
una risposta in termini politici concreti e non in termini di
chiacchiere. Penso che da ottobre 2004 ad oggi di chiacchiere ne
siano state fatte tante e purtroppo questo ordine del giorno senza
un aggancio certo rischia di essere l'ennesima chiacchiera.
Riteniamo fondamentale per l'approvazione di questo ordine del
giorno inserire tali passaggi, a nostro avviso obbligatori,
nell'ambito di una certa scena politica nel contesto delle
politiche energetiche. Con questo ragionamento penso che non
impediamo a lei, Presidente, e alla sua maggioranza di mantenere
quelle sinergie con la Regione autonoma del Friuli Venezia Giulia,
nella consapevolezza che ogni Regione dovrà fare la propria legge;
perciò, pur condividendo questo discorso del "tandem", auspichiamo
che a frutto di tale ulteriore illustrazione i nostri emendamenti
possano trovare accoglimento.
Presidente
- La parola al Consigliere Bortot.
Bortot (Arc-VA)
- Non c'è ancora il nostro
emendamento?
Presidente
- Stiamo discutendo gli emendamenti del gruppo
"La Casa delle Libertà"; se non ho altri interventi, pongo in
votazione tali emendamenti, che recitano:
Emendamenti
- Sostituire nella premessa il seguente capoverso:
"Ritenuto di dover elaborare una proposta normativa
finalizzata a riconsiderare complessivamente le politiche
energetiche in riferimento sia all'energia elettrica sia
all'utilizzo dei combustibili in esenzione;".
- Modificare la parte impegnativa nel modo seguente:
"Impegna la Giunta regionale a costituire un gruppo di lavoro
con il compito di effettuare, entro 120 giorni, i necessari
approfondimenti finalizzati a dare impulso a un'apposita normativa
regionale rivolta al perseguimento degli obiettivi citati in
Premessa.".
Consiglieri presenti: 33
Votanti e favorevoli: 5
Astenuti: 28 (Borre, Bortot, Caveri, Cerise, Cesal, Charles
Teresa, Comé, Fey, Fosson, Isabellon, Lanièce, La Torre, Maquignaz,
Marguerettaz, Ottoz, Pastoret, Perron, Praduroux, Rini, Salzone,
Sandri, Squarzino Secondina, Stacchetti, Venturella, Vicquéry,
Viérin Adriana, Viérin Laurent, Viérin Marco)
Il Consiglio non approva.
Presidente
- La parola al Consigliere Bortot
sull'emendamento che porta la sua firma.
Bortot (Arc-VA)
- Pensiamo che oggi l'Assessore La Torre
dovrebbe pagarci quanto meno da bere: finalmente siamo riusciti a
discutere di "CVA", di risparmio energetico, di fonti rinnovabili
e, di fronte sia alle dichiarazioni dei colleghi del gruppo "Stella
Alpina", sia alle importanti dichiarazioni del Presidente Caveri,
riteniamo che il nostro emendamento sia superato, pertanto lo
ritiriamo, è una "cambiale" che verrà ripresentata a tempo debito.
Insisto: le dichiarazioni del Presidente credo a nome del Governo e
le dichiarazioni dei colleghi della maggioranza e del gruppo
"Stella Alpina" sono importanti e gli impegni presi sono importanti
non tanto per quello che abbiamo detto noi dall'opposizione, che
insistiamo su questi argomenti, quanto perché la maggioranza
finalmente ha acquisito nella propria totalità tali problematiche,
con tutta la complessità che esse comportano... ma vengono
acquisite al Consiglio; credo che questa sia una vittoria del
Consiglio e della Valle d'Aosta.
Si dà atto che dalle ore 19,15 presiede il Vicepresidente
Lanièce e che dalle ore 19,17 riassume la Presidenza il Presidente
Perron.
Presidente
- L'emendamento del Consigliere Bortot è
ritirato, ne do lettura per il verbale:
Emendamento
Alla fine, aggiungere:
"Il gruppo di lavoro si rapporta inoltre ai lavori delle
Commissioni consiliari incaricate di elaborare una proposta di
legge sull'edilizia sostenibile come previsto dalla mozione
approvata dal Consiglio in data 17/5/07.".
Passiamo all'esame dell'ordine del giorno a firma dei
Consiglieri Stacchetti, Vicquéry, Rini e Viérin Marco.
La parola al Vicepresidente Tibaldi.
Tibaldi (CdL)
- Chiederemmo, con l'ausilio di qualche
collega di opposizione, il voto segreto; se i colleghi del gruppo
"Arcobaleno" sono d'accordo...
Presidente
- La richiesta è condivisa da parte degli
altri colleghi.
Pongo in votazione con voto segreto l'ordine del giorno:
Consiglieri presenti: 33
Votanti: 29
Favorevoli: 21
Contrari: 8
Astenuti: 4
Il Consiglio approva.
Presidente
- La parola al Consigliere Viérin Marco.
Viérin M. (SA)
- Accogliamo la proposta del Presidente
Caveri del rinvio nelle Commissioni del nostro testo di legge con
gli emendamenti presentati.
Presidente
- Se non vi sono interventi, la proposta di
legge n. 45 è rinviata alle Commissioni consiliari permanenti II e
IV.
Il Consiglio prende atto, concordando sul rinvio alle
Commissioni consiliari permanenti II e IV.
