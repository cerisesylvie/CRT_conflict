Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 636 del 15 dicembre 1981 - Resoconto
OGGETTO N. 636/81 - COPERTURA DEL POSTO VACANTE DI PRIMARIO
PRESSO IL LABORATORIO DI ANALISI DELL'OSPEDALE GENERALE DI AOSTA.
(Interpellanza)
Presidente
- Do lettura dell'interpellanza presentata dal
Consigliere Carlassare:
INTERPELLANZA
PRESA VISIONE della delibera del Comitato di Gestione della
U.S.L. n. 301 del 9.11.1981, con la quale il Dott. Renato
Saggiorato, viene nominato nella posizione funzionale di Primario,
presso il laboratorio di analisi chimico-cliniche e microbiologiche
dell'Ospedale Generale di Aosta;
RITENENDO questo provvedimento in contrasto con l'attuale
normativa, più precisamente con l'art. 39 del D.P.R. 761 del
20.12.1979, che non prevede il trasferimento del personale laureato
appartenente alle posizioni funzionali apicali;
CONSIDERANDO CHE: il Dr. Saggiorato è attualmente Direttore
del laboratorio di Igiene e Profilassi e che la suddetta delibera
non lo solleva da questo incarico, si può delineare
un'incompatibilità per cumulo di incarichi, come previsto dal
D.P.R. 761, oltre che l'impossibilità ad adempiere a quanto
previsto dall'art. 32 dello stesso D.P.R., che stabilisce che: "Il
servizio ospedaliero è assicurato con la presenza del necessario
personale medico e non medico nell'arco dell'intera giornata
...";
CONSTATANDO CHE: l'attribuzione delle funzioni superiori al
personale medico attualmente in servizio presso il laboratorio
dell'ospedale avevano durata fino al 31.10.'81;
INTERPELLA
l'Assessore alla Sanità ed Assistenza sociale per
sapere:
1) per quale motivo si è voluto coprire il posto vacante di
primario presso il laboratorio di analisi dell'ospedale, con questa
anomala e fantasiosa procedura;
2) perché, appena possibile, non è stato bandito un concorso
pubblico per titoli ed esami, come previsto dall'art. 75 del D.P.R.
130 del 27.3.1969;
3) perché non si è provveduto dal 1° novembre ad attribuire
le "funzioni superiori in via transitoria", secondo la graduatoria
per titoli, come previsto dal D.P.R. 761;
4) in quale modo si intende affidare, nel rispetto della
legge vigente, gli incarichi e le funzioni al laboratorio di
analisi in oggetto.
Presidente
- Il Consigliere Carlassare intende illustrare
l'interpellanza. Ne ha facoltà.
Carlassare (DPROL)
- All'inizio di maggio di quest'anno,
il primario del laboratorio ed il suo aiuto hanno ritenuto
opportuno richiedere sei mesi di aspettativa perché hanno trovato
una collocazione di lavoro diversa che evidentemente ritenevano
migliore.
Si è provveduto, secondo i termini di legge, nell'ambito del
reparto, a dare degli incarichi provvisori al personale avente le
qualifiche ed i titoli necessari per svolgere questi incarichi.
Il periodo di aspettativa per questi due signori è scaduto il 31
ottobre scorso e di conseguenza in quella data sono venuti a
scadere gli incarichi dati all'interno del laboratorio alle persone
aventi i titoli per svolgere le funzioni.
A questo punto, si apriva la necessità di dover bandire un
concorso pubblico per titoli ed esami, come previsto dalla legge
quando personale con cariche apicali viene ad essere carente,
essendo previsto nell'organico dell'Ente questo posto che risulta
scoperto.
In questo caso, non è stato bandito il concorso, ma c'è stata
una delibera del Comitato di gestione della U.S.L., delibera n. 301
del 9.11.1981, che nominava con incarico provvisorio il Dr.
Saggiorato, attuale Direttore del Laboratorio di Igiene e
Profilassi, da una parte coordinatore dei servizi di laboratorio
per tutta la U.S.L. e dall'altra lo nominava pro-tempore primario
del laboratorio stesso.
A questo punto, mi pare sia evidente che questa prassi contrasta
con quanto previsto dalla legge. La cosa non è parsa evidente solo
a me; per esempio, ho qui sotto gli occhi un esposto del Prof.
Chantel, Segretario della CIMO della Valle d'Aosta, che fa rilevare
che questa è una prassi del tutto anomala. Esso fa presente che ciò
va contro all'art. 3, 5° comma, del D.P.R. n. 1930 del 27 marzo
1969, secondo il quale gli incarichi di interni non devono essere
affidati a seguito di avviso pubblico, ma sulla base di regolare
graduatoria. Inoltre, tali deliberazioni, costituiscono arbitrio e
ledono i diritti costituzionali.
Un'altra considerazione va fatta. Mi pare che all'interno
dell'ospedale ci siano altre situazioni di questo genere: ci sono
cioè dei posti in organico che non sono stati ancora coperti in
pieno come previsto dalla legge. Ho presente il caso del Prof.
Spagliardi, che non è ancora stato sostituito a pieno titolo, in
quanto non è stato bandito il concorso e ho presenti ancora altre
situazioni.
In questo caso, mi pare che questo comportamento sia stridente
con lo spirito della legge, tanto più che viene a crearsi una
situazione di assoluta anomalia all'interno del laboratorio stesso,
perché le persone che hanno ricevuto questi incarichi, anche se
hanno ricevuto lo stipendio previsto da chi svolge queste mansioni,
non hanno avuto una lettera che li riconfermi in tali incarichi.
Pertanto, formalmente, non si sa se debbano tuttora svolgere le
funzioni a cui erano stati proposti. Quindi, con questa
interpellanza, vorrei capire cosa intende fare l'Assessore alla
Sanità ed Assistenza sociale per risolvere questa situazione.
Presidente
- Risponde l'Assessore alla Sanità ed
Assistenza sociale, Rollandin; ne ha facoltà.
Rollandin (UV)
- Innanzitutto, bisognerebbe fare anche
qui una piccola premessa: questo atto non è preso dalla Giunta
regionale, ma è preso dalle Unità Sanitarie Locali. Potrei anche
fermarmi qui, perché di fatto è l'Unità Sanitaria Locale che
gestisce. Però, visto che sono stati chiesti dei chiarimenti e la
situazione la conosco in quanto è legata anche ad una normativa
nazionale, preferisco fornire quei chiarimenti, rispecchianti la
realtà attuale.
In particolare, quanto si dice nella premessa è cosa vera. È
vero cioè che l'art. 39, ultimo comma, prevede che non ci siano
possibilità di spostamenti di incarichi all'interno delle carriere
apicali; è altrettanto vera la situazione che richiamava prima,
circa la vacanza dei posti all'interno.
Quello che qui non è richiamato sono due D.P.R. che prevedono il
blocco degli organici, e delle sostituzioni. Questo ha messo in
difficoltà non solo noi, che ci trovavamo di fronte certe scadenze,
ma anche servizi che devono entrare in funzione; questo per
chiarire come mai si è arrivati a prevedere una situazione
anomala.
È prevista la copertura di una funzione (e non del posto) svolta
da un pari grado, in quanto il primario del laboratorio
dell'ospedale di Aosta corrisponde ed è equiparato, in quanto a
titoli, al Direttore di un laboratorio; non c'è però la stessa
situazione per i posti ancora scoperti, soprattutto nei reparti di
chirurgia e tanti altri.
L'atto che è stato fatto dal Comitato di gestione dell'Unità
Sanitaria Locale, non si configura come un incarico, ma come uno
svolgimento di funzioni che non comporta le maggiori attribuzioni e
che, quindi, non viene ad essere sottoposto al dettato dell'art. 32
del 761 che prevede la presenza e la disponibilità continuativa
all'interno della sede ospedaliera. Infatti, la vacanza in un
settore come quello del laboratorio, che in questo caso verrebbe
funzionalmente svolto da un pari grado, non comporta tutte quelle
procedure che invece esistono nella rideterminazione dell'incarico.
In questo caso infatti ci si potrebbe avvalere della normale
prassi, per cui viene fatto il bando di concorso, poi l'avviso
pubblico, e viene dato l'incarico. Non è questo però il nostro
caso, e nella lettera prima esposta viene fatta una dichiarazione
di principio, che accetto come tale, in quanto fa riferimento ad un
dettato del D.P.R. 130 che regolava la normativa dell'attribuzione
dell'incarico in regime normale.
Purtroppo, in questa situazione, siamo nell'impossibilità di
prevedere degli atti di copertura, abrogati da due D.P.R.
Questa è la spiegazione logica di una situazione anomala; si
voleva solo prevedere uno svolgimento di funzioni esercitate da un
pari grado, senza nessuna previsione di retribuzione, lasciando
intatte tutte le previsioni di bando di concorso.
Non so se ho reso il quadro della situazione attuale e il perché
questa situazione sia diversa da quelle di vacanza di posto in
altri settori. Questo naturalmente, ha comportato degli atti di
proroga, previsti dall'ultimo decreto 678 uscito dieci giorni
fa.
Presidente
- Il Consigliere Carlassare intende replicare
ne ha facoltà.
Carlassare
(DPROL)
- Penso che uno dei decreti a
cui si riferisce l'Assessore competente sia il decreto legge 26
novembre 1981 n. 678. Comunque, mi pare che questo decreto dia la
possibilità adesso di bandire questi concorsi.
Al di là del fatto di essere soddisfatto o meno, per me è
estremamente importante che si arrivi nel più breve tempo possibile
alla risoluzione di questo problema, e all'instaurazione di una
prassi conforme alla legge che prevede il bando di concorso
pubblico. Infatti, molto esplicitamente, questa situazione, in cui
sono dati degli incarichi in modo strano, determina uno scompenso
delle funzioni.
Comunque, resta il fatto che all'interno il personale che
subisce queste operazioni è tutt'altro che contento, e questo si
riflette sui servizi che finiscono con l'essere svolti meno bene di
quanto sia necessaria.
Il problema non è tanto che io sia soddisfatto della risposta ma
soprattutto che si risolva finalmente questa situazione, proprio
perché ha delle ripercussioni in un elemento essenziale del
servizio sanitario nel suo complesso e rischia di lasciare delle
grosse confusioni. Tra l'altro, mi pare che la CORECO abbia
bloccato questa operazione di carattere burocratico, per il
laboratorio di analisi in questo momento si trova assolutamente
sprovvisto di chiunque svolga la funzione di primario.
Presidente
- Colleghi Consiglieri, prima di passare alla
trattazione dell'oggetto n. 638 vorrei dare due brevi informazioni.
La prima riguarda l'ordine del giorno approvato dalla Conferenza
dei Capi-gruppo che vi è stato consegnato in fotocopia con le firme
di tutti i Capigruppo ad eccezione del Consigliere Berti perché
assente.
