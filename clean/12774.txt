Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3730 del 24 settembre 1992 - Resoconto
OGGETTO N. 3730/IX Proroga per la ripresa dello sfruttamento
delle sorgenti di acqua minerale "Fonte Vittoria" e "Fonte Youla",
site nel Comune di Courmayeur.
Presidente
Do lettura della proposta di deliberazione in
oggetto.
Deliberazione Il Consiglio delibera:
1°) di autorizzare la Società " Sorgenti Monte Bianco - Terme di
Courmayeur S.p.A." codice fiscale 00088720073, con sede in Morgex,
titolare della concessione mineraria perpetua" La Vittoria" in
Comune di Courmayeur in forza del Decreto del Ministro per le
Corporazioni in data 03 ottobre 1932, a prorogare di mesi diciotto
la ripresa dello sfruttamento delle sorgenti di acqua minerale
"Fonte Vittoria", e "Fonte Youla" della concessione mineraria "La
Vittoria", con decorrenza dal giorno 29 maggio 1992;
2°) di approvare l'emanazione, da parte del Presidente della
Giunta regionale, del decreto con cui si autorizza la Società
"Sorgenti Monte Bianco - terme di Courmayeur S.p.A" codice fiscale
00088720073, con sede in Morgex, a prorogare di mesi diciotto la
ripresa dello sfruttamento delle sorgenti di acqua minerale "Fonte
La Vittoria" e "Fonte Youla" della concessione mineraria " La
Vittoria".
Presidente Ha chiesto di parlare l'Assessore ai Lavori pubblici,
Vallet.
Vallet (UV)
Avec cette délibération nous demandons au
Conseil de proroger les termes pour le début de l'exploitation des
sources Victoria et Youla de 18 mois, compte tenu de la requête de
la société
Sorgenti del Monte Bianco Terme di Courmayeur
S.p.A.
qui doit encore réaliser l'établissement pour
l'exploitation.
Presidente
Ha chiesto di parlare il Consigliere
Riccarand.
Riccarand (VA) Su questo argomento volevo fare alcune
considerazioni.
Intanto non ho capito come mai il relatore di questo
provvedimento è l'Assessore ai Lavori pubblici e non l'Assessore
all'Industria, che credo sia quello che ha sempre seguito la
questione della convenzione con la società Sorgenti del Monte
Bianco, con tutti i problemi delle autorizzazioni; o ancora
l'Assessore alla Sanità che ha una competenza per quanto riguarda
la qualità delle acque e le autorizzazioni ministeriali
eccetera.
Al di là di questo fatto, vorrei fosse spiegato meglio il
significato di questo provvedimento, perché qui ci troviamo di
fronte a concessioni che risalgono alla notte dei tempi, al 1932 e
che, a quel che capisco, verrebbero fatti dei provvedimenti con cui
si autorizza questa società a non sfruttare sostanzialmente queste
sorgenti e concessioni minerarie. In assenza di queste proroghe ci
sarebbe una decadenza di questo diritto originario?
Io non ho capito bene a che cosa serve questa proroga di 18
mesi, che fa seguito ad una proroga di 18 mesi.
Secondo ordine di problemi: cosa vogliamo fare a Morgex di
queste acque, si tratta di un progetto non realizzabile. Ne abbiamo
già discusso in Consiglio.
Si tratta di acque che non possono essere utilizzate come acque
da tavola, né le acque della fonte Vittoria, né le acque della
fonte Youla sono adatte all'assunzione umana giornaliera. Sono
acque minerali che possono essere prese in un determinato periodo
per curare determinate patologie, ma non sono commerciabili come
acque minerali da tavola di largo consumo.
Questo discorso contrasta con il progetto che ormai dal 1988 si
sta portando avanti con delle previsioni di spesa notevoli da parte
della Pubblica Amministrazione. Ieri, rispondendo all'interpellanza
del Consigliere Bondaz, l'Assessore Mafrica diceva di una
previsione di spesa, di un mutuo da parte della Regione di diverse
decine di miliardi. È un progetto a mio avviso del tutto campato in
aria, che non ha le basi su cui svilupparsi, il fatto di avere
dell'acqua valida da mettere in distribuzione.
Non capisco perché si voglia insistere con questo progetto,
quando abbiamo in diverse parti della nostra regione delle acque
buone che possono essere presenti sulle tavole dei valdostani, che
possono essere utilizzate in sostituzione dell'acqua minerale che
viene da tutta Italia, dal Lazio, dal Trentino e non siamo in grado
di mettere in bottiglia dell'acqua buona.
E andiamo avanti con un progetto di due acque che non sono
utilizzabili per l'alimentazione umana.
Sappiamo che la Fonte Vittoria ha un'esperienza
d'imbottigliamento di queste acque. Esperienza che è stata
fallimentare, perché l'acqua della fonte Vittoria è fortemente
ferruginosa e non è adatta all'imbottigliamento, perché lascia un
fondo, un residuo molto grosso.
Si è detto di non imbottigliare l'acqua della Fonte Vittoria, ma
d'imbottigliare l'acqua della fonte Youla che sono acque che gli
abitanti di Dolonnes non hanno mai utilizzato neanche per
l'alimentazione del bestiame, tanto hanno delle connotazioni di
residuo fisso elevate. Ricordo di aver fatto anche una riunione di
commissione ed ho portato i bicchieri in cui era stata fatta
evaporare l'acqua per veder i residui che questa aveva
lasciato.
Io non capisco bene in che modo si inserisce questo
provvedimento all'interno della convenzione, all'interno del
progetto di sfruttamento di queste sorgenti.
Quello che sottolineo, esprimendo delle perplessità, è che ci
troviamo di fronte ad un progetto che non ha le basi su cui
appoggiarsi e quindi non riesco a capire dove vogliamo andare a
parare.
Presidente
Ha chiesto di parlare l'Assessore ai Lavori
pubblici, Vallet.
Vallet (UV)
Per rispondere alle prime domande del
Consigliere Riccarand: è un ufficio dell'Assessorato ai Lavori
Pubblici che istruisce le pratiche di concessione e subconcessione
dell'acqua, ecco perché relazionavo io. Forse mi sono spiegato
male, questa delibera serve a sospendere il pagamento del canone,
tenuto conto del fatto che l'acqua non viene sfruttata in questo
momento.
Presidente
Ha chiesto di parlare l'Assessore
all'Industria, Commercio e Artigianato Mafrica.
Mafrica (PCI-PDS)
Il consigliere Riccarand ha già
sostenuto queste sue tesi in numerose riunioni in cui si discuteva
di questo progetto. Credo si possano fare le seguenti
considerazioni. È presente nella Società di sfruttamento della
concessione, un grosso distributore che con le sue indagini di
mercato afferma esservi la possibilità di ottenere risultati
economici validi. È indubbio che siamo in una fase in cui il
mercato delle acque minerali è crescente, quindi l'idea dello
sfruttamento di questo tipo di risorsa è una idea che trova un
fondamento proprio nella realtà economica del Paese anche in un
momento di crisi; il settore che va meglio è proprio quello delle
acque minerali.
Il terzo punto è il rischio da parte della Regione. Proprio per
ridurre al minimo l'impegno di questa, nel marzo scorso la
convenzione è stata modificata nel senso di accollare il rischio
d'impresa alla società, cioè la Regione interviene che mutui
garantiti non procede alla costruzione dello stabilimento, non
procede alla costruzione delle opere d'impresa e anche per le spese
di pubblicità c'è una formula ipotetica legata al successo stesso
dell'iniziativa.
Credo che nessuno possa giurare in materia economica. Le
valutazioni fatte dal Consigliere Riccarand sono legittime, credo
però che imprenditori disposti ad anticipare da parte loro il 100
percento rispetto a mutui che poi coprono il 75 percento abbiano
fatto tutte le necessarie indagini di mercato. Essi affermano
l'esistenza di una fascia di consumatori che predilige acque con
residuo fisso più elevato rispetto alle acque oligominerali.
La convenzione esiste dal 1988, è stato presentato un progetto,
è stata manifestata da parte degli interessati la volontà di andare
avanti, se non ci sono modifiche da parte dei proponenti non credo
che sia opportuno rivedere questo tipo di iniziativa.
Presidente
Ha chiesto di parlare il Consigliere
Milanesio.
Milanesio (PSI)
Brevemente, perché a margine di questo
argomento la spiegazione che ha dato l'Assessore Vallet è più che
soddisfacente. C'è un punto che mi preoccupa un po' di più nelle
risposte dell'Assessore Mafrica, relativamente all'accordo sulla
commercializzazione o sulla pubblicizzazione dell'iniziativa. Ha
detto che abbiamo studiato una formula che io non ricordo, ad ogni
buon conto sempre per ragioni di cautela legate al fatto che
quest'acqua si potrebbe definire, l'ha già detto Riccarand,
certamente minerale, ma più medicamentosa che legata al consumo
alimentare quotidiano. Ecco non ha detto che ben venga una
iniziativa di questo tipo anche al di là degli studi di mercato che
sono fallibili, per fortuna che non erano stati fatti quando si
trattò di mettere in piedi la nuova Centrale laitière e tutta
quella lavorazione che s'intendeva fare relativamente all'invasione
dei nostri prodotti di mezza Italia, perché se ben ricordo erano
state date delle indicazioni molto vaghe su quell'argomento. Su
questo argomento può darsi che siano stati fatti degli studi di
mercato, se qualcuno è disposto a rischiare ben venga.
Direi solo di non legare troppo l'immagine della Valle d'Aosta a
questo prodotto, perché non vorrei poi che questo prodotto facesse
la fine di quello della centrale laitière, per cui invece di un
vantaggio ne deriverebbe un nocumento; volevo solo fare questa
raccomandazione alla Giunta.
Perché io credo che quest'acqua possa avere il suo circuito, il
suo mercato, a livello farmaceutico.
A livello di grande distribuzione ho dei fortissimi dubbi. Sarei
contento di essere smentito. Nei prossimi anni se sarò smentito
sarò la persona più felice di questo Consiglio, non vorrei
succedesse come per la centrale laitière, vicenda sulla quale non
sono stato smentito io, ma altri.
Presidente
Ha chiesto di parlare il Consigliere
Riccarand.
Riccarand (VA)
Io mantengo tutte le riserve e le
osservazioni che da anni sto facendo su questa cosa. Sarà mia cura
seguire tutti i passi di questa vicenda su cui si potrebbe già
raccogliere un dossier molto significativo, compresi alcuni falsi
plateali con cui è partita questa operazione. Dal nome della
società, che era stata spacciata in un certo modo e che era poi
semplicemente il recupero di una vecchia società già esistente, via
via al tipo di acqua che si diceva che si voleva utilizzare e poi
non era quella. Ci sarebbero già tante cose da dire.
Non credo che ci troviamo di fronte ad un gruppo di imprenditori
disposti a rischiare.
Credo che ci troviamo di fronte ad un gruppo di imprenditori che
vuole mungere la regione, che vuole costruire qualcosa con i soldi
della Regione e poi accada quello che accada.
È un sistema che conosciamo, ci sono gruppi di persone
interessate alla progettazione, perché ci guadagnano, ci sono
gruppi di persone interessate alla costruzione, perché ci
guadagnano; una volta che è stato fatto il progetto, costruito e
poi avviato, si scoprirà che non funziona. E allora o interverrà la
Regione che ha speso magari 30, 40 miliardi per una grande campagna
pubblicitaria oppure tutto quanto va in rovina.
Questa è una logica che ben conosciamo. Io temo che qui siamo
all'interno di questo tipo d'impostazione.
Non riesco a capire come in una regione come la nostra, dove la
presenza di acqua buona è abbondante, andiamo a commercializzare
acqua che non è adatta al tipo di consumo che è richiesto.
A quale cittadino valdostano andremo a proporre quest'acqua
perché vada sulle tavole?
Sappiamo che ogni giorno ci sono decine di migliaia di abitanti
della nostra regione che acquistano acqua minerale. Nessuno di noi
potrà dire "andate ad acquistare quest'acqua invece di andare ad
acquistare la San Bernardo o tutte queste acque che vengono da
varie parti dell'Italia".
Mi pare questa una cosa assurda e totalmente in contrasto con i
principi di cercare di puntare su di uno sviluppo autocentrato,
sullo sviluppo delle risorse locali.
Qui si pensa di fare un discorso di sfondamento sul mercato,
investendo una somma di denaro cospicua e facendo apparire il
marchio Monte Bianco. E si pensa che basti pubblicizzare il marchio
Monte Bianco per vendere una cosa.
Io credo che scopriremo che non sarà così.
Nel merito della deliberazione si tratta di un fatto tecnico.
Noi ci asteniamo perché non vogliamo avere niente a che fare con
tutta questa operazione Sorgenti Monte Bianco.
Si dà atto che alle ore 19,16 assume la presidenza il
Vicepresidente Trione.
Presidente
Pongo in votazione la deliberazione in
oggetto.
Esito della votazione:
Presenti: 26
Votanti: 24
Astenuti: 2 (Milanesio e Riccarand)
Il Consiglio approva
