Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 8 del 12 gennaio 1983 - Resoconto
OGGETTO N. 8/VII - NECESSITA' DI DOTARE L'OSPEDALE DI AOSTA
DI UN REPARTO DI DERMATOLOGIA - (Interrogazione).
PRESIDENTE:
Do lettura dell'interrogazione presentata dal
Consigliere Minuzzo:
INTERROGAZIONE
CONSIDERATO
che è assolutamente inesistente presso
l'Ospedale regionale un reparto di "dermatologia", creando così
grosse difficoltà a chi deve sottoporsi a cure dermatologiche di
una certa entità in quanto sono obbligati a recarsi in strutture
sanitarie fuori Valle;
RILEVATO
che oltre a quanto esposto non vi è nè
ambulatorio e tanto meno la benché minima strumentazione;
PRESO ATTO
che è impensabile che un ambulatorio di
dermatologia possa coesistere o essere ubicato nello stesso
ambulatorio di medicina generale anche per la riservatezza di certe
cure (non è da dimenticare l'aumento delle malattie
veneree);
INTERROGA
l'Assessore alla Sanità ed Assistenza Sociale per conoscere
se non intende al più presto, vista la necessità, attrezzare
l'ospedale di Aosta di un reparto di dermatologia che possa
definirsi tale.
PRESIDENTE:
Ha chiesto di parlare l'Assessore alla Sanità
ed Assistenza Sociale Rollandin. Ne ha facoltà.
ROLLANDIN - (U.V.):
Je partage l'avis de M. Minuzzo à
propos de la dermatologie. Il y a, en effet, une difficulté extrême
pour avoir une consultation faute d'un Centre de Dermatologie, mais
surtout à cause des spécialistes qui manquent pas seulement à
l'hôpital de Aoste mais aussi dans le Piémont. Nous espérons, dans
un délai de temps raisonnable, qu'on puisse, tout en ayant à
disposition des places libres, avoir un spécialiste de dermatologie
à Aoste, afin de faire face à une exigence qui est vraiment
lourde.
PRESIDENTE:
Ha chiesto di parlare il Consigliere Minuzzo.
Ne ha facoltà.
MINUZZO - (P.S.D.I.):
Ringrazio l'Assessore per avere
concordato con il sottoscritto sulla carenza che ha l'Ospedale
regionale.
Mi sembra di poter concordare un po' meno quando parla della
difficoltà a trovare gli specialisti, non nel senso però che la
difficoltà non sussista. Dal momento che si è preso atto che questo
problema esiste, tenuto conto che in Valle d'Aosta ci sono alcuni
medici, che operano nell'Ospedale e si interessano a fondo del
problema dermatologico e delle malattie veneree, ritengo che
quantomeno l'Assessore alla Sanità potrebbe mettere in condizione
questi medici di svolgere un efficiente servizio per quei soggetti
che ne abbiano necessità urgente.
Per quanto concerne il discorso dell'abbinamento
dell'ambulatorio di dermatologia con quello di medicina, ritengo
che siano due strutture totalmente diverse per la delicatezza dei
problemi che affrontano, soprattutto per la questione delle
malattie veneree che sono in preoccupante aumento, per cui se
effettivamente si è preso atto di questo problema e da parte
dell'Assessore c'è la volontà di risolverlo, mi permetto di
suggerire di creare un ambulatorio che non sia collegato ad altri
laboratori. Si tratta di un'esigenza evidente ed è vero che i
problemi bisogna provarli sulla propria pelle per conoscerli (in
questo caso non è solo perché stiamo parlando di dermatologia)
perché dopo aver chiesto una visita dermatologica all'Ospedale di
Aosta bisogna aspettare due mesi.
Inoltre, dopo, la visita si risolve con l'ammissione da parte
del medico che attrezzature e strutture sono carenti, per cui si
può fare molto poco. Personalmente avendo bisogno di questo tipo di
assistenza ho dovuto recarmi ad Ivrea ed in seguito dovrò portare
mia figlia a Torino per un intervento, poiché l'Ospedale di Aosta
non era in grado di effettuarlo. Visto che questo problema esiste e
l'Assessore è concorde, ritengo si debba affrontarlo per il bene
della Comunità valdostana.
PRESIDENTE:
Com'è noto a tutti, c'è una manifestazione
dei dipendenti della Montefibre, con la richiesta da parte dei loro
rappresentanti e delle Organizzazioni Sindacali di avere un
incontro con il Presidente della Giunta e la Giunta. Il Presidente
della Giunta, che aderisce alla richiesta, mi ha pregato di
chiedere per suo conto al Consiglio se non ci sono obiezioni per
una sospensione dei lavori.
La Presidenza propone quindi al Consiglio che i lavori siano
sospesi e ripresi alle ore 11,15.
Si dà atto che su richiesta del Presidente della Giunta i lavori
del Consiglio sono sospesi dalle ore dieci e minuti trentotto alle
ore undici e minuti trenta, per consentire un incontro della Giunta
regionale con una rappresentanza delle Organizzazioni Sindacali e
dei lavoratori dell'azienda Châtillon S.p.A.
