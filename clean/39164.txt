Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2469 del 22 novembre 2016 - Resoconto
OGGETTO N. 2469/XIV - Interrogazione: "Controlli
dell'utilizzo del parcheggio riservato agli utenti dell'azienda Usl
sito in via G. Rey ad Aosta".
Rosset (Presidente) -
Punto n. 4 dell'ordine del giorno.
Ha chiesto la parola l'Assessore Laurent Viérin; ne ha facoltà.
Viérin L. (UVP) -
Ringrazio il collega Cognetta per
questa iniziativa puntuale su alcune segnalazioni che emergono.
In premessa, per rispondere a quanto richiesto relativamente
alle modalità d'uso del parcheggio temporaneo per gli utenti
dell'azienda Usl antistante l'ingresso della sede legale del
Poliambulatorio in via Guido Rey, ci teniamo a specificare, avendo
richiesto all'azienda i dati, quanto segue. L'area del parcheggio -
probabilmente questo non è un dato conosciuto - è riservata
principalmente agli utenti, fatta salva una limitata possibilità
d'uso per il personale dipendente con accertate limitazioni fisiche
espressamente autorizzate dalla Direzione strategica. Ci sono altre
possibilità di accesso relativamente alle imprese, quando ci sono
operazioni per la manutenzione degli impianti e degli apparati
tecnici, anche urgenti. Al di fuori di queste eccezioni, però, il
parcheggio è riservato esclusivamente all'utenza.
Prima di tutto ci tengo a dire che la ringraziamo per aver
segnalato questi casi, perché ci ha dato la possibilità di
trasferire questa cosa all'azienda affinché ci sia
un'intensificazione dei controlli in merito ai disservizi da lei
segnalati.
Il controllo sul corretto uso del parcheggio è effettuato
direttamente dagli uffici della Direzione strategica che, in caso
di accertato uso non conforme dell'area, provvede a rimuovere la
situazione difforme, perché effettivamente questo è importante. Al
momento non sono previste sanzioni nel caso di un accertato uso
improprio dell'area del parcheggio, però questo potrebbe essere uno
spunto, potrebbe essere utilizzato come deterrente affinché non si
producano queste situazioni. Comunque, per rispondere alle domande,
è chiaro che quel parcheggio e la finalità di quel luogo è per
l'utenza e quindi ci impegniamo a vigilare perché sia
effettivamente così.
Presidente -
Ha chiesto la parola il Consigliere Cognetta
per la replica; ne ha facoltà.
Cognetta (M5S) -
Assessore, sembra una piccola cosa, però
è una questione di civiltà: quel parcheggio dovrebbe giustamente
essere riservato per chi ha problemi motori, per chi magari è solo
anziano e ha problemi ad entrare negli uffici e negli ambulatori
che ci sono, e purtroppo lo trova costantemente occupato da persone
non autorizzate. Se per cortesia risolve il problema fa sicuramente
una bella figura, non solo lei, ma anche l'azienda, in modo che
tutti quanti i cittadini possano utilizzarlo. In effetti pochi lo
sanno, pensano sia un parcheggio riservato all'Usl, mentre invece è
un parcheggio proprio a servizio dei cittadini.
Voglio rimarcare il fatto che, se ci sono altri casi di abusi,
anziché parlarne semplicemente qui, in Consiglio, cercherò di
segnalarlo in altro modo poiché, ripeto, è una questione di
civiltà; purtroppo se ne vede sempre meno in giro, quindi cerchiamo
di mantenere alto il livello.
