Classificazione
EDILIZIA
ENERGIA



Oggetto del Consiglio n. 1330 del 24 febbraio 2022 - Resoconto
OGGETTO N. 1330/XVI - Ritiro di mozione: "Impegno ad avviare
un'indagine preliminare per la definizione di un percorso
legislativo che conduca all'individuazione di misure per il
finanziamento di interventi di ristrutturazione e di
efficientamento energetico del patrimonio edilizio".
Bertin (Presidente) -
Punto n. 47. Ha chiesto la parola
il consigliere Segretario Distort, ne ha facoltà.
Distort (LEGA VDA) -
Sgombro subito il campo poiché
l'impegnativa della mozione riprende in qualche modo la forma
dell'impegnativa della precedente mozione in cui faccio riferimento
all'avvio di un iter che conduca all'individuazione di un percorso
legislativo, non è intenzione di questa mozione impegnare il
Governo nel produrre una legge in tal senso, interessa invece
sensibilizzare il Governo su un tema estremamente importante.
Abbiamo a cuore il destino a breve e medio termine dell'edilizia
che contribuisce da più di mezzo secolo al traino dell'economia
della nostra Regione e soprattutto, a seguito della crisi economica
prodotta dalla gestione del Covid, è fondamentale per rilanciare la
crescita che si effettuino e si attuino misure all'altezza. Abbiamo
osservato, stiamo osservando,come i bonus per l'edilizia sono stati
concepiti male, le truffe rilevate dalla Guardia di finanza e
dall'Agenzia delle entrate confermano la necessità di rivedere il
sistema di incentivi. Come contenuto nella presente mozione, noi
invece esprimiamo l'obiettivo di progettare strumenti economici
diversi, alternativi o paralleli. Chiaramente non intendiamo con
questa mozione svolgere una diffida nei confronti del superbonus,
sarebbe quantomeno ridicolo, tuttavia vogliamo mantenere gli occhi
aperti. Abbiamo assistito dal suo sorgere ad oggi, per quanto
riguarda il superbonus, a una serie di misure correttive a vario
spettro, una sorta di corsa a ostacoli dalle sistemazioni a carico
della legittimità edilizia agli accreditamenti degli enti
percettori della cessione del credito, alla definizione poi delle
proroghe dei limiti temporali per l'applicazione della misura, al
problema del vincolo del passaggio unico per tale cessione sino
alla determinazione dei tetti massimi di prezzo per le varie
categorie di opere, a correzione delle emorragie da prezziario e da
spesa massima ammissibile. Ora, assistiamo a un conto alla rovescia
per la prima scadenza del 30 giugno prossimo rispetto alla quale ad
oggi non sono reperibili né i professionisti, né le imprese, né gli
istituti di credito per garantire l'avvio e il completamento di
questo 30 percento di lavori, relativi ovviamente alla categoria di
fabbricati unifamiliari, entro tale data. Assistiamo a un sistema
farraginoso in un settore che è sempre stato contraddistinto da una
concretezza che non merita minimamente questo trattamento.
Rimane poi di tutta evidenza la complessità dell'iter tecnico
burocratico, il sovraccarico di responsabilità a carico dei
soggetti asseveratori, che sono poi in definitiva la categoria dei
liberi professionisti e non ultimo il reale peso finanziario
dell'operazione, in particolare per le casse pubbliche, tanto che
l'Agenzia delle entrate avrà otto anni di tempo, salvo proroghe,
per sottoporre sotto la propria lente le pratiche presentate
procedendo ai dovuti accertamenti e agli eventuali recuperi. Il
collega Aggravi che cito, in sostituzione alle varie citazioni di
Tommaso D'Aquino, di Aristotele, in questo caso intendo citare lui,
nella redazione di questa mozione condivisa, rileverebbe, così come
abbiamo riportato tra le premesse della mozione, che i meccanismi
più idonei a incentivare in modo corretto i vari ambiti
imprenditoriali, in particolare il settore dell'edilizia,
andrebbero ricercati negli strumenti di finanziamento a tasso
agevolato con durata medio e lungo termine, oltre che nella
riduzione della pressione fiscale, mentre le misure contributive,
così come si inquadra il superbonus, risultano strumenti che
tendono a generare distorsioni dell'economia.
Tornando alla mia materia, specifico che il miglioramento
dell'efficienza energetica della sicurezza antisismica degli
immobili avrebbe dovuto essere perseguito con una misura più equa,
efficace, meno costosa e distorsiva delle dinamiche di mercato. Voi
mi direte: "sì, va bene, Distort, noi stiamo condividendo,
immagino, con te questa riflessione sul
cahier de doléances
rispetto alle aspettative di un'iniziativa che avrebbe dovuto
essere una panacea per l'edilizia, invece siamo a conoscenza quanto
te di quanti punti di debolezza ha messo in evidenza
quest'iniziativa". Tutto questo io lo sto definendo semplicemente
per entrare in un ambito che è l'ambito regionale, un campo
d'azione nostro, una visione di edilizia nostra, una capacità di
gestione del sostegno all'edilizia non basato assolutamente sulla
forma contributiva ma basato sul sano principio del prestito, del
credito. Noi vogliamo ridare con questa mozione all'edilizia
quell'appartenenza all'economia reale che ha contraddistinto i suoi
periodi di sana crescita, un'edilizia quindi basata sugli strumenti
del credito, sul finanziamento a tasso agevolato con durata medio e
lungo termine e sull'istituto della garanzia a favore degli attori
degli interventi di ristrutturazione edilizia, di efficientamento
energetico, di riqualificazione architettonica, senza escludere
l'ampliamento e la nuova costruzione. Tutto questo rientra né più,
né meno che nel solito
leitmotiv
che accompagna un po' le
iniziative che mi vedono in prima fila sul principio dell'
estote
parati
, sul principio della programmazione. Questa è la visione
ed è soltanto questa la visione di un Governo che si prende a cuore
l'amministrazione del proprio territorio. Immagino che voi della
maggioranza mi direte: "esistono già questi strumenti"; è vero, noi
vogliamo ripartire da quegli strumenti già collaudati, come la
legge regionale n. 3/2013, la legge regionale n. 13/2015, la n.
32/2021, oltre alle varie deliberazioni della Giunta regionale
emesse nel corso dei recenti anni, ma estendendone i confini sino
alla copertura finanziaria che arrivi addirittura al 100 percento
della spesa di intervento ma, a differenza delle dinamiche del
superbonus, a fronte di misure di finanza prestata e da restituire
e non a fronte di gratuità fine a sé stessa.
Richiamo inoltre una manovra che ha già avuto approdo in questo
Consiglio quando, sotto la presidenza Marquis, la Regione aveva
previsto l'estensione di ammissibilità del recupero edilizio
privato anche per abitazioni non principali con unico limite
massimo concedibile in 300 mila euro, poi c'era anche una misura
sull'acquisto fino a un limite di 150 mila euro. Ho lo sguardo
rivolto verso il collega Marquis, penso che possa confermarmi. In
un certo senso con questa mozione vogliamo riscattare l'attuale
assetto legislativo e normativo regionale sul finanziamento
previsto nel settore dell'edilizia ma attualizzandolo ed
estendendone i confini fino alla copertura integrale della spesa,
coinvolgendo nei modi da approfondire - e questo è esattamente
l'oggetto dell'impegnativa - lo studio, l'approfondimento, gli
istituti di credito e costruendo le condizioni per garanzie verso
il credito stesso. Quest'obiettivo non riflette solo la nostra
visione dei meccanismi economici nel settore edile, ma costituisce
quel senso di programmazione che per noi deve essere alla base del
buon governo. In quest'ottica chiediamo al Governo regionale di
avviare, attraverso gli uffici regionali, un'indagine preliminare
per la definizione di un percorso legislativo che conduca
all'individuazione di misure per il finanziamento a tasso
agevolato, con durata a medio e lungo termine, relativo a
interventi di ristrutturazione e di efficientamento energetico del
patrimonio edilizio, nelle sue differenti destinazioni d'uso.
Ribadisco che sono a conoscenza di iniziative già svolte, sono a
conoscenza di quanto è stato fatto, sono a conoscenza di quanto a
tutt'oggi permette una certa attività edilizia; l'obiettivo è di
poter avere gli strumenti migliori possibili per poter essere
concorrenziali, per poter essere pronti, soprattutto quando il
super bonus troverà la sua naturale conclusione, soprattutto per
far sì che almeno nel nostro territorio l'edilizia possa svolgersi,
parallelamente alle attività concesse dallo Stato, secondo i sani
principi dell'economia.
Presidente -
La discussione generale è aperta. Ha chiesto
la parola il consigliere Marquis si è prenotato, ne ha facoltà.
Marquis (SA) -
Questo tema direi che è assai
interessante, tant'è che, in sede di approvazione e di discussione
del bilancio, abbiamo predisposto un ordine del giorno per il
riconoscimento della riqualificazione immobiliare, ovvero
dell'edilizia, come motore dello sviluppo in Valle d'Aosta,
unitamente al comparto turistico. Sicuramente questa è un'attività
importante che può dare delle grandi prospettive, sia di
valorizzazione del nostro patrimonio edilizio, architettonico, per
il miglioramento della qualità ambientale e paesaggistica, ma anche
come occasione di sviluppo economico per la nostra Regione e quindi
in sostanza per la creazione di lavoro e di benessere. Sicuramente
quest'aspetto è uno degli aspetti che è stato richiamato
nell'ordine del giorno proprio per affrontare questa tematica in
modo organico perché oggi intervenire nell'ambito della
valorizzazione del patrimonio edilizio, nell'edilizia per
riattivare il settore credo che contempli una serie di iniziative,
tra cui le iniziative a carattere di semplificazione dell'iter di
legittimazione degli interventi, semplificazione e
sburocratizzazione, a tutte le questioni di carattere fiscale che
attengono al patrimonio immobiliare, quindi, laddove vi è una
pressione fiscale in aumento, tutto questo costituisce disincentivo
a intervenire sui fabbricati esistenti o nei nuovi interventi di
realizzazione edilizia.
Così come la questione dell'accesso al credito, l'accesso al
credito è una questione importante, in passato era stata proprio
presa un'iniziativa che voleva riconoscere il valore dell'edilizia
all'interno della nostra economia, tant'è che, a differenza di
quanto era stato sino allora che l'edilizia era riconosciuta
all'interno delle leggi casa a livello di assistenza, riconoscendo
anche i mutui a favore delle iniziative sui fabbricati non
principali, ovvero sulle seconde case, si voleva proprio andare in
quella direzione, dopodiché ci sono state tutta una serie di
problematiche con le disponibilità dei fondi di rotazione, quindi
c'è stata una sospensione di questo approccio.
Credo che ora bisogna guardare al futuro e sia corretto rifare
questa valutazione, proprio come era stato disposto credo
nell'ambito dell'ordine del giorno che è stato votato all'unanimità
da questo Consiglio. Credo sia quanto mai opportuno dar corso a
questo lavoro di verifica a 360 gradi delle possibilità offerte
dagli interventi in questo ambito, pertanto credo che bisogna, così
come ci siamo impegnati, entrare nel dettaglio di tutte le
iniziative che possono concorrere per raggiungere
quest'obiettivo.
È proprio in questa circostanza che potrà tenersi conto anche
delle considerazioni positive che condivido che sono state
apportate dal collega Distort per dare un contributo per dare un
cambio di passo nell'approccio a questo settore.
Presidente -
Ha chiesto la parola il consigliere
Testolin, ne ha facoltà.
Testolin (UV) -
Prendo spunto da questa mozione
presentata dal collega Distort per fare alcune considerazioni.
Apprezzo innanzitutto lo stimolo e il lavoro che il gruppo
consiliare che è rappresentato dal collega Distort esprime
attraverso queste mozioni per sollecitare delle iniziative da parte
del Governo e della maggioranza, credo però che queste
sollecitazioni vadano sempre anche confrontate con quello che si è
già fatto nel tempo e le prospettive che, come ha detto giustamente
il collega Marquis, sono già state individuate nel corso delle
varie sedute del Consiglio. Mi fa piacere che ci sia stata una
sorta di ravvedimento nell'illustrazione della mozione, perché,
quando l'ho letta, prima di approdare al Consiglio, mi sono chiesto
se ci fosse contezza del percorso degli ultimi cinque-sette anni
all'interno dello stimolo che l'Amministrazione regionale aveva
dato verso un'attenzione sempre maggiore al comparto produttivo
dell'edilizia ma anche a un'attenzione particolare a una tematica
che è molto pregnante in questo momento: quella
dell'efficientamento energetico.
Credo che valga la pena in questa sede riassumere come dal 2015,
con la legge n. 13 ricordata dal collega Distort, ci siano stati
svariati bandi con la partecipazione e l'approvazione di circa
centoottanta progetti che sono andati fortunatamente a buon fine,
stimolando anche in periodi di criticità di mutui prima casa le
possibilità di finanziare e di sostenere alcuni adeguamenti, alcuni
anche molto importanti, perché si parlava anche di ristrutturazioni
complessive di abitazioni piuttosto che di altro per circa 11
milioni di euro, proprio con uno strumento che era quello dei fondi
di rotazione che è auspicato con dei tassi agevolati.
Credo che quella legge sia oggi più che mai attuale ma che possa
evidentemente essere anche motivo di valutazione, di riflessione
per andare a migliorarla, anche alla luce delle proposte che
sicuramente il Governo nelle prossime settimane e nei prossimi mesi
porterà e che potranno contribuire ulteriormente a sollecitare di
nuovo il mercato dell'edilizia e a facilitare l'accesso al credito
per chi avrà voglia di mettere mano per comprare o per
ristrutturare un'abitazione che sia prima casa o meno.
Ritengo che, alla luce di questo, possa essere interessante
anche evidenziare come l'Amministrazione non si sia limitata alla
legge n. 13 ma abbia cercato di allargare un po' il campo di
azione, per quanto possibile, per quanto fossero le possibilità
anche finanziarie a disposizione di questi ultimi anni, andando a
emettere dei bandi interessanti che poi hanno portato al
coinvolgimento degli Enti locali con un bando specifico
sull'efficientamento energetico degli stabili comunali che ha
coinvolto una ventina di amministrazioni con delle progettazioni
che poi sono state finanziate mi sembra per circa 3 milioni di euro
in quest'ultimo periodo. Così come molte sono state le iniziative,
attraverso i fondi europei, i fondi FESR, per l'efficientamento,
direttamente da parte dell'Amministrazione regionale, di strutture
appartenenti al patrimonio immobiliare della stessa, tra queste
cito, ad esempio, alcune delle caserme della Guardia forestale, che
sono state appunto oggetto di questo percorso di efficientamento.
Questo per dire che l'attenzione c'è, il sollecito può essere una
cosa estremamente interessante. Credo che, al di là della mozione,
possa essere preso come stimolo per una condivisione all'interno di
quest'aula tramite dei confronti che potranno esserci per
analizzare nel concreto quelle che possono essere delle suggestioni
e poi arrivare, così come si è intravisto in altri ambiti... cito
la passata mozione presentata dal collega Manfrin, dove si potrà
fare sintesi delle notizie, delle informazioni e delle aspettative
per poi procedere in maniera convergente su delle iniziative che
possano essere a beneficio non solo del settore ma di tutta la
comunità valdostana. Questo è un po' l'auspicio.
Presidente -
Si è prenotato il consigliere Chatrian a cui
passo la parola.
Chatrian (AV-VdA Unie) -
Il tema indubbiamente è molto
interessante e gli stimoli aiutano comunque questo Consiglio a
trovare le migliori azioni/strumenti per poter accompagnare la
riqualificazione di un patrimonio immobiliare esistente. Solo poche
settimane fa questo Consiglio - lo diceva prima il collega - ha
approvato un ordine del giorno dove questa mozione ci può rientrare
al 100 percento ma sicuramente la sollecitazione che lei oggi porta
in quest'aula ci aiuta assolutamente probabilmente a trovare, a
reperire o a cercare delle soluzioni che vadano a dare delle
risposte forse più immediate: dico questo perché l'ordine del
giorno approvato va proprio a incentivare, quanto meno l'impegno al
Governo regionale è quello di incentivare la riqualificazione del
patrimonio esistente proprio sulla parte di riqualificazione legata
alla questione energetica.
Siamo proprio in piena discussione, rientra a pieno titolo nel
documento approvato qualche settimana fa ma lo stimolo che lei oggi
porta in quest'aula ci aiuterà sicuramente nelle prossime settimane
ad affrontare invece le modifiche che sono state fatte a livello
nazionale. Lei citava tutte le varie formule di bonus, non solo il
110 ma tutte le altre e probabilmente questo ci aiuterà a trovare
delle soluzioni a chi oggi... e qui apro una parentesi e la chiudo
subito... l'edilizia valdostana è sollecitata parecchio. Lei quanto
noi sa quanto è oggi difficile reperire degli artigiani, lei sa
quanto noi quanto è difficile reperire o quanto meno dare degli
incarichi ai nostri colleghi professionisti perché sono tutti pieni
di lavoro, e questo è un bene. Dall'altra parte dobbiamo
assolutamente accompagnarli con delle misure utili. Faceva il
proprio il passaggio importante legato ai bonus, probabilmente -
perché no? - studiare delle formule per accompagnare il
finanziamento-ponte che quando o una famiglia o un condominio o
un'impresa decide di utilizzare queste facilitazioni a livello
nazionale, queste cessioni di credito, per accompagnarlo da un
punto di vista finanziario, soprattutto se è un finanziamento-ponte
a SAL.
Sicuramente ci saranno delle possibilità da mettere in atto, in
queste settimane le strutture stanno predisponendo e preparando
oltretutto un'informazione base da portare in Commissione, perché
l'ordine del giorno che è stato approvato qualche settimana fa era
talmente importante che, prima di iniziare a discutere e a decidere
quali fossero le soluzioni, dovevamo avere un perimetro su cui
lavorare, è importante per come affrontare le future azioni.
Penso che nelle prossime settimane ci sarà modo di poterci
confrontare su un documento che chiederei, oltretutto, come dicevo
prima, il Governo ci sta già lavorando, in modo poi da trovare e
reperire le migliori soluzioni per accompagnare tutti quelli che
oggi stanno utilizzando quelle formule e quei bonus in modo da
poterli "accompagnare", visto e considerato, come dicevo prima, che
la sollecitazione è altissima a livello proprio di artigiani di
edilizia, di vivacità del mercato nel riqualificare il patrimonio
immobiliare esistente che va nella direzione penso auspicata
assolutamente da tutti.
Per quanto ci riguarda, noi siamo a disposizione come
Commissione nell'affrontare questo ma avendo indubbiamente una
prima informazione utile poi al legislatore, alla Commissione o
Governo che sia: utile poi a trasferire in ambito legislativo
quelle che potrebbero essere le misure e le azioni da mettere in
campo per accompagnare tutte le centinaia di Valdostani che oggi
stanno utilizzando, evviva, le agevolazioni fiscali, con mille
difficoltà, possiamo dirlo, perché, come diceva lei, sicuramente le
agevolazioni, anche modificate all'ultimo nelle ultime settimane,
sono abbastanza complesse e complicate e vi è la difficoltà dei
nostri colleghi professionisti dalla parte architettonica, che
siano ingegneri, architetti o geometri, ma anche dal punto di vista
fiscale, lei lo sa che assolutamente la situazione non è per nulla
semplice.
Presidente -
Si è prenotato l'assessore Marzi, ne ha
facoltà.
Marzi (SA) -
Nel ringraziare il collega Distort per
l'iniziativa che, come volevasi dimostrare nel momento in cui il
tipo di iniziativa, una mozione, crea dibattito e quindi, di
conseguenza, permette ancor più lo stimolo sia di controllo ma
anche di sviluppo politico, secondo me, è corretto dividere il mio
intervento per poter essere di utilità al Consiglio rispetto agli
interventi sia del collega Marquis che del collega Chatrian
rispetto a quello del collega Testolin.
Nella risposta all'interpellanza n. 15 nella giornata di ieri,
come richiamato dal collega Marquis, con l'ordine del giorno che
lui ha citato, ho addirittura letto la prima parte dell'impegnativa
di quell'ordine del giorno stesso di cui lui fu soggetto
propositore, che poi venne firmato da tutti quanti i Capigruppo di
maggioranza, per cui sicuramente stiamo lavorando per arrivare in
Commissione rispetto al tema, come, tra l'altro, anche il collega
Chatrian, nonché presidente della III Commissione, sta di fatto
assolutamente collaborando a fare. Sicuramente rispetto a quel tema
c'è un lavoro macro da porre in essere con la buona volontà di
tutti per essere assolutamente pragmatici ed efficaci, facendo
un'azione di razionalizzazione e di individuazione dei
target
rispetto al
mare magnum
che vogliamo dare a
un'iniziativa di questo genere che in parte sposa assolutamente la
filosofia di questa mozione. Mentre - e ringrazio il collega
Testolin in tal senso - secondo me, è il caso di anticipare al
Consiglio l'assoluta volontà, soprattutto dopo il 14 di febbraio
del 2022, quindi in poche parole una decina di giorni fa... perché,
come sapete, la Giunta regionale ha licenziato il finanziamento
delle ultime pratiche rimaste in sospeso da quando, nel dicembre
del 2019, vennero sospesi i mutui "prima casa" presso la nostra
partecipata, cioè la Finaosta, perché ci si venne a trovare, anche
a causa di un intervento retroattivo rispetto ai fondi di
rotazione, nella condizione di avere circa cinquecentosessantasette
pratiche ferme per euro 85.300.000.
Alcune delle scelte che abbiamo fatto durante il 2021 di fatto
hanno permesso di poter arrivare a sanare la situazione dieci
giorni fa. Quali sono state queste scelte? Sono scelte che nel
lungo iter ci ha portato, spesso all'unanimità, a individuare dei
percorsi legislativi che hanno "trattato" la sospensione delle
posizioni debitorie presso Finaosta in maniera permettetemi di dire
puntuale invece che massiva. Questo tipo di azioni che il Consiglio
ha portato in essere hanno avuto un riscontro sia politico che
amministrativo: ad esempio, per quanto riguarda la sospensione dei
mutui, quindi, tanto per essere chiari, del pagamento delle rate
presso i fondi di rotazione Finaosta, ha fatto sì che, soprattutto
per quanto riguardava i redditi fissi, quindi chi di fatto ha
continuato a percepire uno stipendio anche durante il periodo
pandemico, soltanto in casi conclamati secondo accordi previsti con
ABI fosse possibile, nel caso in cui si potesse certificare una
perdita di reddito, sospendere il pagamento delle rate. Questo ha
fatto sì che la reale percentuale di soggetti che hanno sospeso le
rate presso Finaosta è passata da oltre il 77 percento al 4
percento, di conseguenza con il pagamento delle rate, nel principio
dei fondi di rotazione, ci sono state delle entrate che hanno dato
la possibilità a
step
di poter intervenire pagando le
pratiche che erano in sospeso.
Chiusa questa fase, è assolutamente volontà nostra di proporre
in maniera consultiva alla II Commissione una bozza di
deliberazione della Giunta, naturalmente da porre come tavolo di
discussione condiviso, per riavviare, per la fine del 2022, i mutui
tradizionali, permettetemi il termine, presso Finaosta soprattutto
legati al mondo prima casa con le tre tipologie di mutuo di
riferimento, quindi costruzione, ristrutturazione e acquisto prima
casa, con la volontà naturalmente di porre questo atto in II
Commissione in maniera consultiva, dando la possibilità a tutti
quanti assieme di redarre un testo condiviso per poi dopo arrivare
in Giunta, e conseguentemente dare l'avvio con Finaosta alla
ripartenza dei mutui prima casa. Questo, secondo me, risulterebbe
anche essere, come già ci siamo detti anche relativamente alla
legge che abbiamo fatto rispetto invece al contributo a conto
interessi
una tantum
in maniera sperimentale, un percorso
condiviso e parallelo per dare una risposta nel minor tempo
possibile, possibilmente entro il 2022 - secondo me, potremmo
addirittura anticipare - sia a una misura a forte sostegno di
ordine sociale alle famiglie, tornando di nuovo a essere centrali
nell'acquisto della prima casa in Valle d'Aosta, sia allo stesso
tempo, anche se, come richiamato dal collega Testolin e dal collega
Chatrian, siamo in un momento nel quale il mondo dell'edilizia è
fortemente sollecitato da un punto di vista economico, dando anche
di conseguenza un sostegno e soprattutto uno stimolo economico al
mondo dell'edilizia privata.
Presidente -
Ha chiesto la parola l'assessore Bertschy,
ne ha facoltà.
Bertschy (AV-VdA Unie) -
Grazie collega Distort per aver
presentato un'iniziativa che si configurava inizialmente a
carattere economico e invece, come l'ha ben presentata, è diventata
un'iniziativa, che, oltre a un'impegnativa che trattava il tema dei
finanziamenti per l'efficientamento energetico del nostro
patrimonio edilizio, in un'estrazione molto più ampia ha
evidenziato la necessità di costruire una progettualità e una
strategia, di definire forse in via molto più concreta una
progettualità e una strategia.
I colleghi Marquis, Testolin e Chatrian hanno ricordato come un
lavoro importante è stato fatto, come degli impegni sono già stati
assunti, ma forse come sarebbe bene poter completare tutto questo
lavoro e un progetto per il futuro attraverso un'organizzazione
definitiva delle cose da fare. Il lavoro che possiamo fare è
metterci a disposizione come Governo di un'iniziativa così
importante, credo sia molto, soprattutto può essere di aiuto avere
un rapporto con la Commissione, sicuramente la III Commissione ma
non solo, anche la IV Commissione consiliare, per capire su quali
obiettivi lavorare insieme, come costruire questo progetto, quale
documentazione mettere a disposizione e come organizzare una
progettualità che, giustamente, come traguarda la mozione, ci
faccia superare questa fase molto accelerata di lavori in edilizia
spinti dai vari bonus e soprattutto dal 110, che però non ha
portato a costruire una definitiva cultura e una definitiva
strategia. Giustamente dobbiamo impostare il lavoro per guardare a
un progetto che, una volta che si saranno assestate tutte queste
misure, possa dare i tre elementi che ricerchiamo: 1)
l'efficientamento energetico del nostro patrimonio pubblico e
privato. Nel nuovo piano energetico che è in via di definizione uno
dei quattro assi è quello della riduzione dei consumi, che è
essenziale per andare in un'altra direzione ancora più importante:
quella di cercare di stabilire una mappa che abbia la capacità di
raggiungere l'obiettivo di ridurre, da un lato, le fonti fossili,
ma soprattutto di raggiungere traguardi che abbiamo definito tutti
abbastanza sfidanti; 2) dare una vera strategia che permetta alle
imprese, ma anche ai nostri cittadini, di seguire un lavoro che non
è un lavoro così frenetico come quello che si è messo in campo in
quest'ultimo periodo; 3) costruire formazione e
professionalità.
In quest'ultima fase queste disponibilità hanno sì messo in
condizione il sistema di ripartire, ma nello stesso tempo hanno
messo in forte difficoltà anche la preparazione e la formazione
delle persone che sono necessarie per dare sviluppo a una
progettualità così importante. Noi siamo a ridosso
dell'approvazione di un bando sulla legge n. 13/2015, ci sono circa
2 milioni di euro a disposizione proprio nella direzione che lei ha
tracciato, dei finanziamenti a tasso agevolato con tempi di
restituzione ma anche di utilizzo delle risorse consone a
organizzare degli investimenti e non a correre dietro al lavoro. È
un bando che stiamo completando di studiare e che possiamo mettere
già a disposizione della Commissione affinché ne possa avere
un'informazione, come possiamo mettere a disposizione le cose che
stiamo studiando in questa fase insieme ovviamente al collega Marzi
per far sì che si possa lavorare insieme a una progettualità che
possa sostenere questa fase di transizione che si concluderà
probabilmente di qui al 2024 perché il recente decreto di febbraio
ha permesso di risistemare un po' alcuni errori che erano stati
fatti in finanziaria sulla cessione del credito, ma in ogni caso,
per quanto riguarda i tempi di utilizzo di questa misura rispetto
ai bonus, si completerà nel prossimo triennio. È importante che noi
innestiamo una nostra politica di modo che si possano sostenere le
progettualità di chi non potrà utilizzare queste disponibilità. È
corretto, e concludo, ricordare che la nostra legge ha permesso di
avviare numerosi investimenti ma i bandi della legge n. 15 sono
andati in forte difficoltà in questa fase di utilizzo del 110 e di
tutte le disponibilità che sono state date per avviare progetti di
investimento e di efficientamento energetico. Ciò vuol dire che,
rispetto a proposte così performanti ma così anche accelerate,
bisogna trovare una nuova modalità che possa sostenere tutti coloro
che non le potranno utilizzare in questa fase ma noi abbiamo
bisogno che si continui in maniera ancora più pesante.
Io le chiederei se c'è la disponibilità di ritirare l'iniziativa
non per fermarci, anzi, per costruire meglio nelle Commissioni
competenti un progetto definitivo che riguardi gli investimenti,
gli incentivi, i finanziamenti, tutto quello che serve, la
formazione, il lavoro e l'energia per fare un lavoro serio con una
forte progettualità.
Presidente -
Ha chiesto la parola il consigliere Distort,
ne ha facoltà.
Distort (LEGA VDA) -
Ringrazio i colleghi e gli Assessori
per gli interventi. Vi confido che, al di là di una competenza
accademica che voi tutti ben conoscete relegata alla mia persona,
c'è una competenza che mi porta ad avere un'attenzione naturale
verso il settore, ma in realtà motore di quest'iniziativa, proprio
in questo Consiglio, è stato il fatto che quando all'indomani
dell'approvazione della legge finanziaria da parte dello Stato è
emerso che il superbonus veniva esteso e prorogato fino al 30
giugno per gli edifici unifamiliari escludendo il paradosso
dell'ISEE massimo. Sembrava fosse una buona notizia, quindi diverse
persone si sono dette... fino a dicembre non sapevano quali
sarebbero state le sorti del loro patrimonio immobiliare, parlo
soprattutto per le seconde case, dove non necessariamente si sono
messi in moto tutti i meccanismi relativi allo sfruttamento delle
opportunità, se di opportunità si può parlare del superbonus,
quindi persone che a gennaio e a febbraio hanno detto: "benissimo,
allora io adesso posso operare un intervento, beneficiare del
superbonus per casa mia...", eccetera. Com'è stato detto, come ha
precisato il presidente di Commissione Chatrian, si trovano a
rivolgersi a professionisti che sono totalmente oberati di lavoro e
non hanno assolutamente più tempo, a ricercare delle imprese che
non hanno più tempo e quindi, di conseguenza, sfumare questa
possibilità. Allora le aspettative quando non sono soddisfatte
generano la delusione e la delusione è veramente la reazione più
disarmante per una comunità, soprattutto per un settore che merita
ben altro.
Alla luce della richiesta di ritirare la mozione, io posso
rispondere affermativamente, nel senso che gli interventi che ho
seguito, sia da parte dei Consiglieri di maggioranza, sia da parte
dei rappresentanti del Governo, mi comunicano che le impegnative
della mozione vengono sicuramente acquisite indipendentemente dalla
comparsa di un voto favorevole o meno in fase di votazione. È vero
che
verba volant
però in questa sede
manent
perché
sono registrate e saranno scritte sui resoconti, quindi le vostre
sono dichiarazioni che vengono sottoscritte da questo supporto
tecnico. Rispetto a quanto era nell'intenzione della mozione,
riteniamo che questo sia sufficiente, ovviamente manterremo
l'atteggiamento vigile affinché quanto promesso venga
mantenuto.
Il Consiglio prende atto del ritiro della mozione.
