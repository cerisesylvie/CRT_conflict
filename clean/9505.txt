Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 585 del 7 giugno 1989 - Resoconto
OGGETTO N. 585/IX - RIAPPROVAZIONE, AI SENSI DELL'ULTIMO
COMMA DELL'ARTICOLO 31 DELLO STATUTO SPECIALE, DELLA LEGGE
REGIONALE: "ACQUISTO DI PARTECIPAZIONE AZIONARIA DELLA AIR VALLEE
S.P.A. CON SEDE IN SAINT-CHRISTOPHE - AOSTA" (Disegno di legge n.
45).
PRESIDENTE:
Ha chiesto la parola l'Assessore alle Finanze,
Voyat; ne ha facoltà.
VOYAT (UV):
Questa legge è stata rinviata ad un nuovo
esame del Consiglio regionale, perché, secondo il Presidente della
Commissione di Coordinamento, la Valle d'Aosta non ha competenza
nel trasporto aereo.
Con questa legge noi non vogliamo interessarci di trasporti
pubblici per via aerea, ma vogliamo solo sottoscrivere la
partecipazione ad una società che, come abbiamo già detto in
precedenza, intende sviluppare il volo turistico e commerciale in
Valle d'Aosta. E' da precisare che con il termine "commerciale" si
fa riferimento alle persone e non alle merci.
Noi riteniamo che questa sottoscrizione azionaria dia alla
società la possibilità di attuare quel programma che era già stato
distribuito in Consiglio regionale: aumento del numero dei
dipendenti ed incremento del volo turistico in Valle d'Aosta. Per
noi, quindi, non si tratta di entrare in una società che deve
gestire linee pubbliche di trasporto, in quanto l'Air Vallée non ha
alcuna concessione in tal senso, avendo solo la concessione di
trasporto persone attraverso un servizio di aereo-taxi.
Si dà atto che durante la trattazione del presente oggetto si
assenta il Consigliere Stévenin.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Nuova Sinistra aveva già votato contro
questo disegno di legge in occasione della discussione avvenuta in
Consiglio regionale due mesi fa. Noi riteniamo sbagliato ed
estremamente oneroso per l'Amministrazione regionale, nonché
scarsamente utile, il modo in cui è stato impostato il rapporto tra
la Regione e la società per azioni "Air Vallée"
Siamo già legati da una convenzione estremamente costosa per la
Regione, che ci dà scarsissimi vantaggi ed una scarsa utilità, ma
ora si prevede addirittura questa partecipazione azionaria che era
già molto discutibile così come era stata presentata dalla Giunta
regionale nella precedente occasione. Dopo i rilievi fatti dal
Presidente della Commissione di Coordinamento, che ha osservato che
non esiste una specifica competenza della Regione in una serie di
trasporti e di collegamenti aerei, noi riproponiamo un disegno di
legge che all'articolo 1 dice testualmente:
"Al fine di
incentivare e sviluppare il trasporto ed i collegamenti
aerei....",
ribadendo così proprio quello che ci è stato
contestato come limite di competenza...
(...Interruzione dell'Assessore Voyat...)
... C'è scritto proprio quello che ho letto, perché vi si dice
"... anche a fini turistici...",
ma ciò non esclude altri
fini.
Anche in questo caso, quindi, mi sembra che il voler riproporre
tale e quale il provvedimento di legge, rischiando di affrontare un
conflitto di competenze davanti alla Corte Costituzionale, non sia
un atteggiamento opportuno e responsabile da parte della
Amministrazione regionale. Il voto di Nuova Sinistra, pertanto,
sarà contrario.
PRESIDENTE:
Passiamo all'esame dell'articolato.
Trattandosi di riapprovazione, do lettura di tutto il testo del
disegno di legge indicato in oggetto.
Art. 1
1. Al fine di incentivare e sviluppare il trasporto ed i
collegamenti aerei anche a fini turistici con il territorio della
Valle d'Aosta, la Giunta regionale è autorizzata a sottoscrivere
una partecipazione azionaria fino al 35% del capitale sociale della
S.p.A. AIR VALLEE con sede in Saint-Christophe, Aosta.
2. Ai sensi dell'art. 2458 del Codice Civile, alla Regione Valle
d'Aosta è riservata la nomina di un numero di amministratori e
sindaci proporzionati alla sua quota di partecipazione.
Art. 2
1. L'onere derivante dall'applicazione della presente legge
valutato in Lire 700.000.000 per l'anno 1989, graverà
sull'istituendo capitolo n. 23949 del bilancio per il corrente
esercizio.
2. Alla copertura dell'onere di cui al comma precedente si
provvede mediante riduzione per pari importo dello stanziamento
iscritto al capitolo 50150 "Fondo globale per il finanziamento di
spese per ulteriori programmi di sviluppo (Spese di investimento)"
a valere sull'accantonamento previsto all'allegato n. 8 al bilancio
di previsione per l'anno 1989 relativo all'applicazione della
convenzione con l'A.N.A.S. per la ristrutturazione e l'adeguamento
della grande viabilità in Valle d'Aosta; su detto intervento
risulta, quindi, disponibile la minor somma di Lire
4.300.000.000.
Art. 3
1. Alla parte spesa del bilancio di previsione della Regione per
l'anno finanziario 1989 sono apportate le seguenti variazioni:
in diminuzione
Cap. 50150 "Fondo globale per il finanziamento di spese per
ulteriori programmi di sviluppo (Spese di investimento)"
£. 700.000.000
in aumento
Cap. 23949 (di nuova istituzione)
Programma regionale: 2.1.1
Codificazione: 2.1.2.5.4.3.10.21.02
"Spese per la sottoscrizione di titoli azionari della AIR VALLEE
S.p.A. con sede in Saint-Christophe, Aosta
- L.R. n. "
£. 700.000.000
PRESIDENTE:
Se nessuno chiede la parola, pongo in
votazione nel suo complesso la legge testé letta.
ESITO DELLA VOTAZIONE
Presenti: 25
Votanti: 25
Favorevoli: 24
Contrari: 1
Il Consiglio approva
