Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2839 del 6 maggio 1987 - Resoconto
OGGETTO N. 2839/VIII - REVOCA DEL MANDATO AL PRESIDENTE DELLA
COMMISSIONE PER ACCERTAMENTI E VERIFICHE SULLA CASA DA GIOCO DI
SAINT-VINCENT. (Reiezione di mozione).
PRESIDENTE:
Do lettura della mozione in oggetto
presentata dal Consigliere Aloisi:
MOZIONE
ATTESO CHE
in data 20.3.1987, il Signor Franco
CHAMONAL si è incontrato con i membri componenti la Commissione
d'inchiesta per la vicenda Casinò facenti parte della minoranza
consiliare;
RITENUTO CHE
tutta la Commissione abbia acquisito i
dati emergenti dalla deposizione del teste sopramenzionato che ha
confermato le sue precedenti dichiarazioni aggiungendo ulteriori
ragguagli sul comportamento del Presidente della Commissione
d'inchiesta Signor Valerio BENEFORTI;
VISTO CHE
appare indispensabile garantire una
conduzione dei lavori della Commissione scevra da ogni legittimo
sospetto;
il Consiglio regionale della Valle d'Aosta
DELIBERA
di revocare al Signor Valerio BENEFORTI, Presidente della
Commissione d'inchiesta per lo scandalo del Casinò di
Saint-Vincent, il mandato di Presidente della Commissione stessa,
rendendo immediatamente eseguibile la presente
deliberazione.
PRESIDENTE:
Ha chiesto la parola per mozione d'ordine il
Consigliere De Grandis; ne ha facoltà.
DE GRANDIS (P.R.I.):
Signor Presidente, ho chiesto la
parola per mozione d'ordine perché il Consigliere Aloisi, nella
seduta di ieri, ha fatto pervenire, alla Presidenza del Consiglio e
ai tre Consiglieri Tamone, Baldassarre e De Grandis, membri di un
gruppo di lavoro della "Commissione Casinò", un telegramma per
chiedere la convocazione d'urgenza nella giornata di oggi della
Commissione Affari Generali allargata ai Capigruppo.
A prescindere dalla concomitanza dell'adunanza consiliare, la
Commissione Affari Generali allargata ai Capigruppo è già stata
convocata per le ore 15 di domani e al primo punto del suo ordine
del giorno figura l'esame della lettera pervenuta dalla signora
Masi.
Ricordo ancora che nella scorsa seduta consiliare fu approvato
all'unanimità da questo Consiglio un ordine del giorno che
riguardava i lavori che sarebbero dovuti essere svolti dalla
Commissione in argomento, e che porta anche la firma del
Consigliere Aloisi, il quale in quell'occasione chiese il rinvio
della sua mozione (e cioè di questa) e non la ritirò perché gradiva
verificare che la Commissione Affari Generali allargata ai
Capigruppo avrebbe rispettato scrupolosamente il contenuto
dell'ordine del giorno che era stato approvato dal Consiglio.
Poiché la Commissione, nei suoi lavori e nelle due sedute fatte
dopo la riunione del Consiglio del 23 aprile, ha provveduto in
maniera corretta e coerente a svolgere tutti i compiti previsti
dall'ordine del giorno che era stato votato, io chiedo al
Consigliere Aloisi di ritirare la sua mozione, che ormai non ha più
ragione d'essere, e, nel caso in cui non intendesse ritirare la
mozione, chiedo ufficialmente che essa venga rinviata.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Io ho l'impressione che sia in arrivo un
"golpe", il cosiddetto "golpe bianco"...
BALDASSARRE
(fuori microfono): Almeno, avverti!
ALOISI (M.S.I.):
Dalle premesse fatte dal Vice
Presidente, sembra che si voglia evitare a tutti i costi che il
Consigliere Aloisi esponga ed illustri oggi la propria mozione di
sfiducia nei confronti del Presidente Beneforti.
Io respingo energicamente questo atteggiamento e non lo accetto,
e ne dirò anche le motivazioni. Innanzitutto devo far presente che
la volta scorsa, quando è stato sottoscritto quel famoso ordine del
giorno in cui, dopo mesi e mesi di inutili discussioni, si chiedeva
al Presidente Beneforti "di mettersi da parte" e alla Commissione
di indagare subito su di lui, io, pur con molta riluttanza e non
condividendo lo spirito, caro Vice Presidente De Grandis, l'avevo
sottoscritto soltanto per un certo senso di rispetto nei confronti
della maggioranza; però era anche esplicito ed implicito, sempre in
quell'ordine del giorno, che fosse discussa la posizione del
Presidente Beneforti nella prima riunione, e cioè in quella di
lunedì scorso, quando ci sarebbe dovuto essere anche l'incontro,
poi venuto meno, con la signora Masi.
Noi oggi abbiamo gli elementi per dimostrare e portare a
conoscenza della pubblica opinione e di tutti i colleghi
Consiglieri le risultanze di ciò che ha detto la signora Masi,
anche perché la stessa ha fatto pervenire, al sottoscritto ed al
Vice Presidente, una lettera. Pertanto io respingo l'insinuazione
tendente ad impedire un libero dibattito all'interno del Consiglio,
probabilmente per giochi di potere o di alleanze politiche che io
non voglio assolutamente accettare; ribadisco la richiesta di
discutere la mia mozione oggi, perché abbiamo quegli elementi che
voi, o la maggioranza, volete impedire di far conoscere alla
pubblica opinione.
Io avevo chiesto solo per correttezza una riunione urgente della
Commissione per oggi, prima dei lavori pomeridiani del Consiglio,
per poter prendere una decisione in sede di Commissione. Solo in
questo caso io avrei accettato, e posso ancora accettare, una
sospensione dei lavori del Consiglio, una riunione immediata della
Commissione, una messa agli atti della lettera e le relative
dimissioni del Presidente Beneforti. A questa condizione io ritiro
la mozione, altrimenti non sono disposto a farlo! Questo deve
essere chiaro, perché gli accordi erano che entro lunedì la
posizione del Presidente Beneforti doveva essere chiarita con le
risultanze di quanto avrebbe detto la signora Masi.
La signora non è potuta venire, ma abbiamo agli atti una
lettera, per cui qualsiasi altra motivazione è assurda e
pretestuosa ed ha il solo scopo di evitare il confronto ed il
dibattito in Consiglio.
PRESIDENTE:
Ha chiesto la parola per mozione d'ordine il
Consigliere Baldassarre; ne ha facoltà.
BALDASSARRE (P.S.D.I.):
Ribadisco la validità di quanto
ha espresso nella prima parte del suo intervento il Consigliere De
Grandis. La Commissione si è riunita lunedì ed ha nominato un
ufficio di presidenza e quindi è andata incontro alle esigenze
dell'ordine del giorno.
Naturalmente non sono d'accordo con il Consigliere De Grandis
quando chiede il rinvio della discussione della mozione, della
quale peraltro egli non è neppure il presentatore, perché, tutt'al
più, può essere accettata una richiesta di rinvio proposta dallo
stesso presentatore della mozione, ma non da un Consigliere che,
per di più, appartiene ad un altro Partito. Non mi sembra, infatti,
che il Regolamento si esprima in tal senso.
Tuttavia io voglio formalizzare la richiesta di sospensione dei
lavori del Consiglio regionale per 5 minuti, per consentire un
incontro tra l'Ufficio di Presidenza della Commissione Affari
Generali ed il Consigliere Aloisi. Forse sarebbero sufficienti
questi 5 minuti per chiarire la situazione.
Siccome il Consigliere Aloisi ha fatto pervenire all'Ufficio di
Presidenza, che è composto dal Consigliere Tamone, dal sottoscritto
e dal Consigliere De Grandis, copia della lettera inviatagli dalla
signora Masi, io chiederei la sospensione dei lavori del Consiglio
per chiarire la situazione e per giungere ad un accordo per un
rinvio della mozione al prossimo Consiglio regionale o,
addirittura, per un rinvio della mozione alla Commissione che è
stata convocata per le ore 15 di domani pomeriggio.
Voglio precisare ai colleghi Consiglieri che è stato nominato un
Ufficio di Presidenza, come era stato chiesto e votato nell'ordine
del giorno del Consigliere Aloisi, anche se non è condivisibile al
100%. Pertanto io formalizzo la richiesta di sospensione dei lavori
del Consiglio.
PRESIDENTE:
Signori Consiglieri, è stata avanzata una
proposta di sospensione dei lavori del Consiglio per cinque minuti,
per consentire ad alcuni Colleghi di consultarsi, ed è stata
avanzata anche, da parte del Vice Presidente De Grandis, una
proposta di rinvio della discussione della mozione.
Se il Consiglio non è contrario, io metterei in votazione la
proposta di sospensione per 5 minuti dei lavori all'ordine del
giorno, prima di passare all'esame della richiesta di rinvio
dell'ordine del giorno.
Si dà atto che la seduta è sospesa dalle ore 16,56 alle ore
17,20 e che, alla ripresa dei lavori, assume la Presidenza il Vice
Presidente DOLCHI.
PRESIDENTE:
Il Presidente Bondaz è impegnato per alcuni
minuti e perciò mi ha invitato a presiedere i lavori del
Consiglio.
Ha chiesto la parola il Consigliere Aloisi; ne ha facoltà.
ALOISI (M.S.I.):
Signor Presidente e colleghi
Consiglieri, è con molta amarezza che mi accingo, ancora una volta,
ad illustrare una ennesima mozione di sfiducia nei confronti del
Presidente della Commissione d'inchiesta. Ci tengo a precisare,
innanzitutto, quali sono le motivazioni che mi inducono a discutere
oggi questa mozione e, soprattutto, a riferire al Consiglio ed ai
colleghi Consiglieri, che in tutto questo argomento non c'è
assolutamente nulla di personale nei confronti dell'uomo Beneforti;
si tratta di una problematica prettamente politica che ormai si
protrae da lungo tempo e pertanto ritengo che sia giunto il momento
di porre fine a questa situazione.
Con il passare del tempo ci siamo convinti che vi è stata una
sottile strumentalizzazione, un sottile "depistaggio" ed una
sottile falsificazione dei lavori della Commissione d'inchiesta (mi
riferisco in modo particolare alla prima relazione). Soprattutto,
nei lavori della Commissione di questi ultimi due o tre mesi è
stato artatamente posto in essere un obiettivo ben preciso, quello
di cercare di prolungare al massimo i lavori, senza addivenire ad
alcun risultato concreto.
Io voglio discutere oggi la mozione, perché è l'ultimo giorno di
Consiglio nel quale è possibile fare questo tipo di discorso, in
quanto i lavori della Commissione termineranno il giorno 20 di
questo mese ed il Consiglio regionale si riunirà la prossima volta
il 27 di questo mese.
Con un telegramma urgente, inviato anche all'Ufficio di
Presidenza della Commissione, composto dai Consiglieri Franco De
Grandis, Leonardo Tamone e Gaetano Baldassarre, avevo chiesto una
convocazione urgente per oggi della Commissione, per discutere la
posizione del Presidente Beneforti di fronte ad altri fatti
nuovi.
Poiché non si vuole riunire questa Commissione per addivenire ad
una soluzione, sono costretto, mio malgrado, ad illustrare questa
mozione, a far conoscere a voi, alla pubblica opinione e,
soprattutto, alla stampa, le accuse di falsità, di depistaggio e di
malafede, presenti in tutta questa vicenda relativa al Casinò di
St. Vincent.
Innanzitutto voglio ribadire che non è vero, come si tenta
strumentalmente di dire in quest'aula o in Commissione, che le
accuse avanzate in Consiglio siano state mosse da Franco Chamonal.
Io sono in grado di dimostrare, come dimostrerò, che le accuse sono
state mosse fin dal lontano maggio 1984 dal Consigliere Aloisi e
quindi non accetto questo tentativo di riversare responsabilità o
accuse su altre persone che non facciano parte del Consiglio. Io mi
assumo ogni responsabilità di quello che ho detto e di quello che
dirò oggi.
Siccome sovente sono stato accusato di parlare senza citare
fatti, senza portare elementi, senza prove probanti, mi accingo a
indicare quali sono, a mio avviso, le falsità e le menzogne che
sono state scritte allora e, soprattutto, dimostrerò il
coinvolgimento del Consigliere Beneforti in merito all'accusa a lui
rivolta di sapere e conoscere tutto ciò che avveniva all'interno
del Casinò.
Oltretutto dimostrerò con documenti che il Consigliere Beneforti
è anche un bugiardo, sul piano politico ovviamente, e non mi
riferisco certamente al piano personale e quindi alla sua
condizione umana.
Voglio arrivare a dimostrare quelle che, secondo noi, sono
falsità e menzogne, perché questa mattina abbiamo sentito dal
Presidente della Giunta che vi è stato il giudizio del Consiglio di
Stato in merito alla vicenda del Commissario Eraldo Manganone, ma
in questo giudizio hanno avuto un gioco preminente i lavori della
Commissione d'inchiesta regionale e quindi i lavori che noi abbiamo
svolto. Proprio su quei lavori vi sono stati degli interventi
artatamente falsificati e strumentalizzati da un certo avvocato
Biagini di Roma, per conto della Regione, e su quegli elementi
falsi sono arrivate delle risultanze che ora vi leggerò.
Il Consiglio di Stato rivela che:
"...nella specie il
provvedimento cautelare della Regione era motivato anche con
riguardo all'esito certamente sfavorevole dell'inchiesta
amministrativa, le cui conclusioni, pur succinte, si richiamano
tuttavia agli accertamenti compiuti da una precedente Commissione
consiliare ed a tutte le documentate risultanze istruttorie sulle
quali il rapporto dell'altra Commissione si basava".
Ma non è tutto, perché vi sono altre citazioni, sempre del
Consiglio di Stato, dove, a pagina 22, si dice:
"A questi
canoni, non contraddice la delibera in esame, atteso che in
motivazione è ben chiaro il peso, sul piano delle responsabilità
amministrative dei fatti, ancorché inquisiti, anche in sede penale,
per i quali si era registrata una complessiva deficienza
dell'attività di controllo, da esercitarsi sulla gestione appaltata
della Casa da Gioco. Fossero o meno individuabili episodi specifici
da addebitare in sede penale o disciplinare al Manganone, e
comunque sembra che ve ne fossero, come emerge dal verbale della
riunione del 6 febbraio 1984 della Commissione Affari Generali e
Capigruppo, certo è che il principale responsabile in sede
amministrativa del cattivo andamento del servizio di controllo non
poteva non essere considerato l'organo di vertice della struttura
burocratica deputata al controllo stesso".
Ancora una volta si fa riferimento ai lavori della Commissione
d'inchiesta.
Veniamo ora ai lavori della Commissione d'inchiesta. Io
naturalmente citerò solo i fatti più eclatanti, altrimenti dovremmo
stare qui sino a domani mattina, proprio per dimostrare che la
relazione in molte parti è falsa e queste falsità sono state
recepite dal Consiglio di Stato, tramite l'avvocato Biagini, per
dimostrare, condannare e colpire una persona. Questo è il concetto
di base. Alla pagina 68 della prima relazione, quando ci si
riferisce al problema del controllo, si dice che:
"Nel rispetto delle disposizioni di forfetizzazione dei
proventi, non sono mai stati posti in essere dei controlli sui
giochi americani, del punto e banco, del tout-va e simili".
Questo dice la Commissione.
Mentre, se avessimo ascoltato allora, o se voi aveste allora
ascoltato, la richiesta del Consigliere Aloisi che chiedeva
l'audizione di Eraldo Manganone, per farci dire da lui come stavano
realmente le cose (ma non si è voluto ascoltare il Manganone,
specie da parte del Presidente della Commissione d'inchiesta),
avremmo potuto avere a disposizione, fin da allora, dei documenti
comprovanti esattamente il contrario di quello che sta scritto.
Qui si dice che non sono mai stati effettuati controlli sui
giochi americani e sul punto e banco. Noi però abbiamo una
relazione riservata, firmata da Eraldo Manganone ed inviata al
Presidente della Giunta in data 10/03/1983, nella quale si
dice:
"Al fine di poter meglio individuare e focalizzare i risultati
positivi e negativi del gioco delle carte, chemin, trente et
quarante, punto e banco, nella terza decade di febbraio e prima di
marzo ho voluto, con la collaborazione dei vice-commissari e dei
controlli regionali, predisporre meticolosi e molti accorgimenti,
osservazioni e controlli, sia a campione sia parziali....".
Vi risparmio ovviamente la lettura del resto, che però dimostra
che quanto è scritto qui è falso.
In un'altra relazione, sempre del Commissario Eraldo Manganone,
in data 10/12/1982 e quindi in data non sospetta, si dice:
"Si può affermare che la clientela del punto e banco si sofferma
a giocare perché esiste una forte differenza di puntata minima
rispetto... Ove i gettoni provenienti si aggiravano sui 70 od 80
milioni...".
Vi risparmio il resto, ma anche questa relazione dimostra che
quanto è scritto nella relazione della Commissione è falso. Questo,
per quanto concerne la pagina 68.
Veniamo ora alla pagina 70, dove si parla del prelievo e vi si
dice:
"Il prelievo degli introiti lordi dei giochi è avvenuto fino
al 30/6/77 e cioè fino a quando non è stata approvata la legge n.
39 del 6/6/77 che prevedeva la corresponsione diretta in busta
paga...".
Oltre che essere falso, è la fedele trascrizione di quello che
ha dichiarato il Presidente della Commissione d'inchiesta, Valerio
Beneforti (ho qui con me il verbale della discussione avvenuta in
Commissione), e che è l'esatto contrario di quello che avevano
dichiarato vari controllori regionali.
Il Controllore Barmaverain dice infatti:
"Prima dell'introduzione ha parlato di un conteggio, lei (dice
rivolto al Beneforti) ha solo parlato del conteggio biglietti, che
dal 1° dicembre 1977 non avete più notizie e che erano state messe
in busta paga. Vorrei precisare che dal 1948 c'era una tabellina
che era la nostra tabellina di marcia e di prelievo durante il
conteggio della cagnotte. Questa tabellina è sempre esistita, però
voi non ne avete parlato. Penso che la tabellina ce l'hanno i
magistrati...".
Il discorso continua, ma ve ne risparmio la lettura, anche
perché è documentabile in qualsiasi momento, e tutto vale a
dimostrare che quanto è scritto nella relazione della Commissione è
esattamente quello che ha detto il Presidente della Commissione,
Beneforti. Vi sono altre dichiarazioni, sempre del Barmaverain e di
altri controlli regionali, nelle quali essi spiegano la questione
dell'indennità 8 bis, e cioè dei famosi fuoribusta dei quali era a
conoscenza anche il Presidente Beneforti.
Un altro aspetto molto importante (ma falso anche questo),
riguarda quanto è detto alla pagina 84, dove c'è scritto:
"Il controllo pertanto non è avvenuto nei modi e nei termini
previsti dalle vigenti disposizioni di legge regionali".
Nella seduta del 15 maggio 1984, su questo argomento io avevo
detto: "Respingo, naturalmente, nel modo più categorico questo
commento, perché è subdolo e maligno, e mira a qualche altro
obiettivo. Anzi, si è fatto di peggio, si è voluto arbitrariamente
commentare che all'interno della Casa da Gioco esisteva l'abitudine
di prelevare importi prima di procedere alla conta degli introiti e
si dice inoltre che il controllo non è avvenuto nei modi e nei
termini previsti dalle vigenti disposizioni di leggi regionali.
Questa è una falsa dichiarazione. Dove sono le leggi regionali,
signor Presidente della Commissione d'inchiesta? Dirò di più, non
vi è neppure una legge nazionale che regolamenti il controllo del
Casinò e non vi è neppure una legge che ne regolamenti la gestione.
Le Case da Gioco sono tollerate esclusivamente in base alla deroga
di un articolo del Codice Penale. Dobbiamo essere innanzitutto
obiettivi e sereni, se vogliamo cerare di valutare in modo giusto
l'insieme di questo problema, se vogliamo andare veramente alla
ricerca della verità".
Questo avevo detto allora, nel 1984 e cioè tre anni fa. Mai
nessuno si è preso la briga di valutare e analizzare se ciò era
vero o meno.
A pagina 76 viene riferito:
"Il Commissario Colombi, nominato in sostituzione di Manganone,
a seguito dell'intervento della magistratura, sospendeva
l'erogazione ai clienti dei gettoni fuori corso in data 7/12/1983.
Tale sospensione veniva confermata dal Commissario Sanchioli".
Noi abbiamo una dichiarazione del dott. Conca che sostiene
esattamente il contrario. Questa dichiarazione è stata fatta nel
corso di un dibattito svoltosi a Tele Valle d'Aosta 101, durante il
quale, il dott. Conca disse testualmente:
"Voglio precisare che l'abolizione dei gettoni promozionali
gratuiti è stata decisa all'inizio del 1984, con un intervento
autonomo della SITAV. Non vi furono imposizioni né della Regione,
né della Magistratura".
Quindi dice esattamente il contrario. Allora se noi volessimo
ricercare la verità dovremmo perlomeno metterli a confronto per
vedere chi dice la verità o, perlomeno, dovremmo citare ambedue i
casi.
A pagina 79, riguardo ai prestasoldi, si dice:
"Anche se si può dedurre che l'autorizzazione veniva dai
dirigenti SITAV o da altre particolari raccomandazioni".
E poi si continua:
"Il problema dei prestasoldi più o meno è sempre esistito. Non
si sono rilevate prove che anche dipendenti SITAV esercitassero
questa professione, come non sono risultate prove di tangenti
pagate a prestasoldi per ottenere l'ingresso nelle sale da
gioco".
E allora sul problema dei prestasoldi noi abbiamo una bellissima
relazione, prot. n. 106 e datata 3/11/1983, sempre a firma di
Eraldo Manganone, nella quale egli spiega ciò che avveniva
all'interno del Casinò e come stavano esattamente le cose in merito
al problema dei prestasoldi. Voi non l'avete voluto ascoltare in
Commissione e quindi la relazione riporta delle cose inesatte.
Un'altra falsità è riportata a pagina 81, dove, per quanto
riguarda il conteggio dei biglietti, si dice:
"I croupiers erano stati esonerati da tale servizio".
Questo è falso, perché ho qui con me due documenti ufficiali
(comunicati dei croupiers e delle organizzazioni sindacali) nei
quali si dice che in quella occasione avevano indetto uno sciopero
del conteggio-biglietti:
"Dal 24/6/1981: Sciopero conteggio-biglietti a tempo
indeterminato".
Non è vero, quindi, che sono stati esonerati; è vero invece che
loro si sono messi in sciopero e quindi non hanno voluto fare il
conteggio dei biglietti.
Per il momento, per quanto riguarda la relazione della
Commissione, mi fermo qui. Gli aspetti che io ho citato (ve ne sono
ovviamente molti altri, ma non mi sono voluto dilungare altrimenti
saremmo costretti ad andare troppo per le lunghe) danno la
dimostrazione che i lavori della Commissione si sono svolti in modo
superficiale, senza tener conto delle testimonianze che potevano
essere date dal Commissario Eraldo Manganone.
Adesso voglio dimostrare la malafede del Presidente Beneforti e,
oltre alla malafede, anche le falsità che sono state dette in
quest'aula. Questo è avvenuto nella seduta del 15 maggio 1984 e
quindi siamo sempre nel 1984.
Il Presidente Beneforti, nel suo intervento su di una mia
mozione presentata per cercare di far ascoltare dalla Commissione
Eraldo Manganone, dice:
"Per quanto riguarda alcune affermazioni sul controllo, sono
state riprese dalla verbalizzazione dell'audizione dei controllori
Valle che è stata registrata e che si può riascoltare. I
controllori, tra l'altro, hanno affermato che era impossibile
lavorare e collaborare con il Commissario Manganone in quanto i
loro rapporti e le loro lettere al Commissario venivano imboscate e
trattenute dallo stesso, il quale diceva: adesso vedo e poi
provvederò; ma non provvedeva mai. Non c'era quindi un rapporto tra
i controllori ed il Commissario Manganone. Quanto abbiamo scritto
nella relazione scaturisce interamente dall'audizione dei
controllori regionali in quella riunione nella quale mi pare che ci
fossero tutti. Quindi la relazione è fedele alle dichiarazioni
fatte e alla documentazione di cui la Commissione è venuta in
possesso e quindi la relazione, caro Consigliere Aloisi, resta e
rimane quella che è, perché è fedele a quanto la Commissione ha
potuto accertare".
Ma io ho qui con me dei documenti e non solo delle parole. Ce
n'è uno, indirizzato al Commissario regionale del Casinò, che
riferisce di una segnalazione fatta da un controllo regionale e nel
quale si può leggere testualmente:
"Durante il mio turno di notte del 28 ottobre 1983 sono
accadute alcune cose poco piacevoli ai tavoli dello chemin de fer.
Il signor Scuderi per tutta la notte si è comportato in modo poco
corretto
....
Ho fatto
presente la cosa all'ispettore
signor...".
Immediatamente dopo, e cioè il 3 novembre del 1983, erano
passati solo alcuni giorni, abbiamo una lettera (prot. n. 106) a
firma di Eraldo Manganone, indirizzata al Presidente della Giunta
che dice:
"Egregio Signor Presidente, in allegato troverà la segnalazione
del controllore signor Ferrero. In detta segnalazione compaiono
nomi di persone e fatti avvenuti nella notte del 28 ottobre ai
tavoli dello chemin de fer. Mi corre l'obbligo di ricordare che nel
tempo si sono susseguite azioni e fenomeni curiosi che hanno visto
accaniti giocatori...".
Questa lettera dimostra chiaramente che i rapporti non venivano
imboscati, ma venivano inviati a chi di dovere e dimostrano quindi
che ciò che è stato detto dal Presidente della commissione è
falso.
Ma non è tutto. Sempre in merito alle audizioni che noi abbiamo
ascoltato di là, tutti insieme, abbiamo sentito quello che ha detto
Navarretta il quale, sui rapporti che i controllori facevano al
Commissario regionale, ha detto:
"I nostri rapporti hanno avuto un seguito perché della gente è
stata sospesa, alcuni impiegati sono stati licenziati e, magari a
distanza di anni, qualcuno è stato riassunto da altre parti... I
rapporti per fatti di una certa gravità arrivavano sempre qui
all'Amministrazione regionale, dal Presidente della Giunta".
Invece Barmaverain, un altro controllore, dice:
"In riferimento ai tre miei rapporti, uno è stato sospeso
(quindi è stato preso un provvedimento) per un mese, gli altri sono
stati sospesi per 7 giorni, per cinque e per 3 giorni".
Ecco dimostrato che ciò che dichiarava il Presidente Beneforti
nel 1984, cioè che il Commissario nascondeva, depistava e falsava,
è tutto smentito dalle dichiarazioni, a prescindere ovviamente da
questo documento che poteva anche non essere a conoscenza dei
colleghi Commissari. Però, se avessimo sentito allora Eraldo
Manganone, certi fatti e certi errori non sarebbero stati
certamente commessi! Ma quello che mi meraviglia di più è che lo
hanno scritto e lo hanno dichiarato i controllori regionali sentiti
da noi, mentre è stato riportato esattamente il contrario di quello
che hanno dichiarato. È un'altra dimostrazione delle falsità e
delle menzogne che sono state scritte su quella relazione.
Ma non è tutto. Noi abbiamo avuto il piacere di sentire, in un
intervento che avevano fatto i controllori regionali nel corso di
una conferenza stampa, ciò che avevano riferito sui loro problemi.
In merito alla questione dei fuoribusta qualcuno di loro dice:
"Tengo a precisare che i rappresentanti del corpo dei
controllori hanno sempre cerato di introdurre, in alternativa a
qualsiasi indennità percepita, l'interessenza. A livello locale
abbiamo sempre dovuto lottare contro un atteggiamento di chiusura
da parte delle forze sindacali e delle forze politiche".
A tale proposito citiamo una serie di corrispondenze, svoltesi
nel luglio 1978, molto significativa ed eloquente. La lettera,
allegato n. 4, dice:
"I sindacati risposero il 14/7/1978 sconfessando ogni eventuale
azione intrapresa dalla categoria. Sottolineiamo che tra i
firmatari di tale lettera vi sono gli attuali Consiglieri
regionali, tra cui Valerio Beneforti, attuale Presidente della
Commissione Affari Generali ".
Questa lettera pone all'attenzione delle forze sindacali i
problemi dei controllori, tra i quali l'indennità 8 bis. Vi si
legge ancora:
"Vi comunichiamo che nel frattempo, negli incontri avuti con
l'Assessore alle Finanze, abbiamo avuto garanzie che fossero
discussi e risolti nel più breve tempo possibile i seguenti
problemi tra cui l'indennità notturna 8 bis".
Per chi non lo sapesse tengo a precisare che quest'indennità è
quel famoso fuoribusta del quale, nel corso di una seduta segreta,
il Presidente della Giunta dichiarò di essere completamente
all'oscuro e di "averli percepiti da bovini, ovini e caprini".
Qui abbiamo un'altra lettera, indirizzata sempre alla CGIL, alla
CISL ed alla UIL, nella quale si parla dell'indennità notturna 8
bis.
In quest'ultimo periodo si è svolta a Nus una recente riunione
dei controllori regionali, nel corso della quale è stato detto (ed
a suffragio di ciò possono essere presentate anche delle prove)
che:
"Nel lontano 1971, alla presenza e con il conforto del
segretario regionale della CISL, Valerio Beneforti, ne è testimone
l'attuale Sindaco di Aosta, Edoardo Bich, con i rappresentanti
della società SITAV e della Regione, si erano stabilite le
percentuali da attribuire ai croupiers in merito alla poussettes e
agli orfanelli. Queste percentuali sono state poi modificate in
senso peggiorativo dal Consiglio regionale con delibera del 13
luglio 1984. Anche in questo caso il Beneforti non ha fatto alcun
cenno su quanto lui stesso aveva approvato nel lontano 1971. Alla
riunione erano presenti, oltre al Beneforti, Edoardo Bich, il dott.
Artacio, rappresentante SITAV, Provaney, esponente della
CISL".
Questo, ovviamente, vale a dimostrare che il Presidente
Beneforti conosceva fin dal lontano 1971 i problemi delle
poussettes, degli orfanelli e dei fuoribusta.
Vi sono altre lettere, sempre a firma di Valerio Beneforti, che
però lasciamo perdere e andiamo oltre.
BENEFORTI
(fuori microfono): Ma lascia che dica!
ALOISI (M.S.I.):
Eh: lascialo che dica! Io dico solo la
verità e faccio anche sfoggio di documenti, quindi non mi si può
accusare di strumentalizzare o di dire cose inesatte! Io leggo
documenti e continuo a leggere documenti!
Io sono in possesso di una ventina di verbali di riunioni per il
rinnovo contrattuale al Casinò di St. Vincent, che si riferiscono
al 1980/81/82 e quindi a tempi non sospetti.
Nel verbale della prima riunione del 16/5/1981, svoltasi alle
ore 10,15, si dice:
"Presenti: per la SITAV.... e, per le Organizzazioni
sindacali, Beneforti Valerio..."
(Voce fuori microfono):
Solo?
ALOISI (M.S.I.):
Ci sono anche altri, però il Consigliere
Beneforti Valerio è il Presidente della Commissione
d'inchiesta.
BORBEY
(fuori microfono): Devi anche dire chi c'era tra
gli altri.
ALOISI (M.S.I.):
Verbale della seconda riunione, in data
22/5/1981:
"Per le Organizzazioni sindacali: Valerio Beneforti".
Cito il Presidente Beneforti e non altri perché lui è il
Presidente della Commissione d'inchiesta che io accuso di aver
condotto e depistato le indagini, ed accuso anche di falso, per cui
io ne chiedo le dimissioni.
Gli altri sono lì e si assumeranno le loro responsabilità,
sempre che ci siano, però a me interessa solo il Consigliere
Valerio Beneforti, nella sua qualità di Presidente della
Commissione d'inchiesta.
Questa riunione è avvenuta il 22/5/ 1981 alle ore 10. Per le
Organizzazioni sindacali è presente il Consigliere Valerio
Beneforti che chiarisce l'articolo 13:
...che le maggiorazioni sullo straordinario non sono
cumulabili".
In merito all'articolo 34 (questo è molto importante e poi
spiegherò che cosa significa questo articolo) si dice:
"L'elevazione dell'importo tiene conto di varie causali: il
maneggio di denaro, la perdita di mance, l'indennità di posto.
Contraddizioni ed indecisioni delle Organizzazioni
sindacali".
C'è poi il chiarimento a verbale al quale ho già fatto cenno, ma
lo ricordo per chi avesse poca memoria. Sul trente et quarante e
sui nuovi giochi si dice:
"La richiesta delle Organizzazioni sindacali è motivata dal
fatto che il trente et quarante ed i nuovi giochi, con l'impiego di
personale tecnico, non danno mance, vengono a gravare sul tronco
mance del reparto roulettes e, pertanto, chiedono un contributo
della Società da determinarsi nella misura del... L'introduzione
dei nuovi giochi e slot-machines, senza impiego di personale
tecnico, secondo le Organizzazioni sindacali, stornerebbe i clienti
dalle roulettes, causando perdite di giocatori e quindi di
mance".
Questo vale a dimostrare che il Consigliere Beneforti conosceva
vita, morte e miracoli all'interno del Casinò.
BORBEY
(fuori microfono): Se non li conoscevi tu!
ALOISI (M.S.I.):
Forse ero l'unico a non conoscerli!
Verbale della terza riunione in data 8/6/1981, ore 15. Qui
entrano in gioco i croupiers; comunque, ad un certo punto vi si
dice:
"Amministrativi. La retribuzione prevista dal contratto è di
p.p., calcolato nei modi soliti, fatto salvo il minimo. I sindacati
si dichiarano insoddisfatti e richiederanno, anche a mezzo di
azioni giudiziarie, il pagamento, da parte della Società, delle
mance non incassate nei giorni di chiusura per i tecnici, e del
p.p. per amministrativi e salariati".
BENEFORTI
(fuori microfono): Sarà quella dei fondi
neri!
ALOISI (M.S.I.):
Cosa vuol dire questo "p.p."? Nel
contratto di rinnovo, sottoscritto dal Consigliere Valerio
Beneforti...
BENEFORTI
(fuori microfono): Qualche volta leggi almeno
anche...
ALOISI (M.S.I.):
...si dice:
"Articolo 34: indennità di cassa e simili. Agli appartenenti
al ramo amministrativo, che maneggiano denaro o gettoni o valori,
vengono corrisposte le seguenti indennità mensili, salvo le
condizioni di miglior favore in atto".
Io poi avrei piacere (perché ne parlerò dopo) che il Consigliere
Beneforti mi spiegasse il significato della sigla "p.p.". Se poi
non lo spiegherà lui, lo spiegherò io.
C'è il verbale di un'altra riunione alla quale, tra la
rappresentativa sindacale, partecipa ancora il Consigliere
Beneforti.
Nella riunione del 27/7/1981 è ancora presente il Consigliere
Beneforti ed il verbale riferisce testualmente:
"Insistono sul nuovo modo di conteggiare il punto del
p.p.".
E ancora:
"Per il p.p., vi era nel passato una tacita intesa che ad
ogni rinnovo contrattuale sarebbe stato rivisto..."
A questo punto termino la lettura di questi verbali, altrimenti
andiamo un po' troppo per le lunghe, ma io li ho voluti citare solo
per dimostrare la veridicità dell'accusa mossa nei confronti del
Presidente della Commissione d'inchiesta, che conosceva vita, morte
e miracoli di quanto accadeva all'interno del Casinò. Noi abbiamo
visto, infatti, che già nel 1971 si era parlato di orfanelli e
poussettes. Abbiamo visto che già nel 1980, 1981 e 1982, presso la
SITAV, si affrontavano questi argomenti e queste problematiche, si
parlava di mance, di punto "p.p."..., insomma, si parlava di tutto.
Pertanto, se il Consigliere Beneforti, che conosceva vita, morte e
miracoli di quanto accadeva all'interno del Casinò, avesse voluto
dare il suo apporto costruttivo, avrebbe benissimo potuto dire:
"Guardate, che io conosco come stanno le cose, vi posso dire e
assicurare che le stesse stanno così e non nel modo in cui poi sono
state inserite".
Quindi il Consigliere Beneforti, conosceva vita, morte e
miracoli dell'azienda SITAV; il Consigliere Beneforti era a
conoscenza dei fuoribusta del controllo regionale; il Consigliere
Beneforti aveva avuto un incontro con la signora Masi... una
telefonata (chiedo scusa)... che adesso, siccome ho prestato la
lettera al Consigliere Beneforti, non vorrei...
BENEFORTI
(fuori microfono): Te l'ho restituita!
ALOISI (M.S.I.):
Sei sicuro di avermela resa?
(...ilarità dell'assemblea...)
RICCO
(fuori microfono): Sei capace pure di questo!
TAMONE
(fuori microfono): Questa mattina è sparita!
(Voce fuori microfono): È arrivato S. Gennaro!
ALOISI (M.S.I.):
Non ridete troppo voi! Non ridete
troppo! Eppure non la trovo... Sì, sì! Hai ragione, eccola qui!
Chiedo scusa. Chiedo scusa.
Ma io sono stato più che corretto, perché mi aveva chiesto di
averne una copia e gliel'ho data, quindi mi pare che non si possa
essere più corretti di così.
BENEFORTI
(fuori microfono): Ma io te l'ho
restituita.
ALOISI (M.S.I.):
Sì certo, però, con tutte queste carte,
non è facile aver tutto presente.
In ogni caso io intendevo dimostrare, ovviamente sempre in senso
politico, che il Presidente della Commissione d'inchiesta non è
affidabile perché è bugiardo...
BORBEY
(fuori microfono): Come i Socialisti.
ALOISI (M.S.I.):
Nel momento in cui dico che è bugiardo,
è normale ed evidente che io ne chieda la destituzione e le
dimissioni, altrimenti non ha alcun senso che noi continuiamo a
discutere e a dare credibilità al Presidente di una Commissione
d'inchiesta che dall'alto dell'incarico che ricopre pensa solo ad
infinocchiarci ed a dirci cose inesatte o non vere.
Oggi, in quest'aula, alla presenza del pubblico, della stampa e
degli organi di informazione, io dimostro che il Consigliere
Valerio Beneforti è bugiardo e quindi non più degno, soprattutto
sul piano politico ma anche morale, di presiedere la Commissione
d'inchiesta. L'abbinamento di quanto ho detto oggi a quanto ho già
detto in passato, e a quanto potrei ancora dire in futuro,
evidenzia la necessità che i lavori della Commissione ed il testo
della sua relazione finale vengano rivisti. In quella relazione,
infatti, ci sono numerose falsità e menzogne che testimoniano della
mancanza di credibilità del Presidente della Commissione e, quindi,
mi pare assolutamente logica la richiesta delle sue dimissioni.
Più volte, ma soprattutto nel corso di una riunione della
Commissione d'inchiesta svoltasi alle ore 16,30 del 9 aprile 1987,
egli aveva detto testualmente:
"Contrariamente a quanto asserito nel documento, dichiara di
non aver mai contattato telefonicamente la moglie del prof. Masi,
né di conoscerla personalmente. Afferma invece di aver interpellato
diverse volte il prof. Masi nell'esercizio delle sue funzioni di
sindacalista. Nel respingere le illazioni e le dichiarazioni
offensive rilasciate da Franco Chamonal nei suoi confronti,
annuncia che domani, tramite l'avv. Dal Piaz, provvederà a
querelare sia lo Chamonal e sia il Consigliere Aloisi per
diffamazione e calunnia".
Questo aveva detto il Consigliere Valerio Beneforti, Presidente
della Commissione d'Inchiesta.
Nella giornata di ieri ho ricevuto una lettera, proveniente da
Civitavecchia e datata 2/5/1987, che leggo integralmente, anche
perché ritengo di non essere tenuto a nessun segreto istruttorio o
di ufficio, e, siccome sono sempre stato tacciato di falso, di
strumentalizzazione, di menzogne e falsità, voglio dimostrare, non
dico a voi, perché, come ho già detto più volte ma lo ripeto anche
oggi, qui si fanno discorsi tra sordi, quanto alla pubblica
opinione e alla stampa la veridicità di ciò che affermo. Non serve
a nulla, infatti, che il Consigliere Aloisi dica qui le cose più
giuste di questo mondo, perché i giochi sono ormai fatti e le cose
devono andare in un certo modo.
Ci tengo a precisare che questa lettera, oltre che al
sottoscritto, è pervenuta anche al Vice Presidente del Consiglio De
Grandis.
"Signor Consigliere, come Le ho precisato nel nostro
colloquio telefonico, non mi è proprio possibile venire ad Aosta.
Me ne scuso..."
BENEFORTI
(fuori microfono): Anche tu telefoni!
ALOISI (M.S.I.):
Cerco di spiegare perché ho telefonato.
Sabato scorso c'è stata una riunione della Commissione, nel corso
della quale si era deciso di ascoltare per lunedì la signora Masi.
Poiché io non ho fiducia, e del resto vi ho appena dimostrato che
lui è bugiardo e che nella relazione ci sono menzogne e falsità,
indago parallelamente, per vedere se è in malafede o in buona fede.
Poiché ho scoperto che è in malafede, ho telefonato alla signora
Masi. Mi sono presentato, ho chiesto scusa e le ho domandato se era
stata contattata così come era stato concordato. Mi pare ovvio,
infatti, che qualche giorno prima le si sarebbe dovuto dire:
"Signora, dovrebbe farci il piacere di venire ad un'audizione...".
Così facendo, ho voluto solo accertarmi se era stata contattata o
meno. Lei mi ha confermato di essere stata contattata per telefono,
però mi ha detto che non sarebbe potuta venire ad Aosta e che
comunque avrebbe mandato una lettera nella quale avrebbe spiegato
tutta la problematica e mi ha anche detto quello che vi avrebbe
scritto e che coincide perfettamente con quello che ha poi scritto
nella lettera.
Qui siamo tutti intelligenti, ma ci sono anche tanti fessi, però
io non mi considero tra questi. Il problema infatti è molto
semplice: il giorno 20 scadono i termini dei lavori della
Commissione d'Inchiesta e, poiché oggi siamo ancora in una
situazione d'attesa, infatti la signora Masi non è venuta, la
lettera ufficiale deve ancora arrivare ed il prossimo Consiglio
regionale sarà il 27 e quindi non avremo più modo di discutere di
queste cose. Sarebbe successo quindi che il giorno 20 si sarebbe
dovuto chiudere tutto, nessuno ne avrebbe preso atto, il Presidente
non si sarebbe dimesso e nessuno sarebbe venuto a conoscenza di
tutta questa vergognosa situazione di degrado. Essa infatti non è
stata denunciata solo oggi, ma addirittura nel 1984, come ho
dimostrato prima.
Torniamo, comunque, alla lettera! In essa si legge:
"Signor Consigliere, come Le ho precisato nel nostro colloquio
telefonico, non mi è proprio possibile venire ad Aosta. Me ne scuso
ancora con Lei e con i signori Commissari. Non ho problemi di
sorta, però, a confermare per iscritto la telefonata fattami dal
signor Beneforti nel marzo-aprile del 1984, in prossimità della
Pasqua. Lo ricordo benissimo perché il signor Beneforti mi chiese
subito se mio marito era già a casa, in quanto aveva sentito dire
che gli avevano concesso gli arresti domiciliari.
Io gli risposi che lo avrei voluto con tutto il cuore, ma che
mio marito era ancora a Vercelli, in carcere; che continuavano a
tenerlo malgrado le gravissime condizioni di salute; che non
c'erano prospettive immediate di una sua liberazione e che questo
mi faceva disperare.
Il signor Beneforti mi espresse frasi di conforto e poi mi
incaricò di portare a mio marito suoi saluti e di dirgli che lo
stimava sempre moltissimo".
Il Consigliere Beneforti era Presidente della Commissione
d'Inchiesta che doveva indagare proprio su quella persona e sui
fatti di quella persona eppure la lettera dice:
"...che lo
stimava sempre moltissimo".
"Come è facile capire, ciò mi fece piacere ed ancor di più ne
provai quando seppi, da persone cui avevo chiesto chi fosse il
signor Beneforti, che si trattava del Presidente della Commissione
consiliare incaricata di seguire le vicende del Casinò.
Ricordo che in occasione del prossimo colloquio, successivo alla
telefonata, la riferii a mio marito, che si dimostrò contento e
commentò che il signor Beneforti era veramente una brava persona.
In fede: Liana Cima Masi".
BENEFORTI
(fuori microfono): E allora?
ALOISI (M.S.I.):
E allora, senza entrare nel merito di
questa frase:
"Mi incaricò di portare a mio marito suoi saluti e di dirgli che
lo stimava sempre moltissimo".
Questa lettera mi dimostra che il Consigliere Beneforti,
Presidente della Commissione d'Inchiesta, è bugiardo: questo, oltre
ad averlo dimostrato con la lettura delle sue stesse dichiarazioni,
posso confermarlo rivelando che, non appena ha saputo che sarebbe
arrivata una lettera a confermare quelle dichiarazioni e quindi
anche quella telefonata, mi sono visto negare i verbali, proprio i
verbali, che nel frattempo io avevo chiesto in visione, con la
scusa che il Presidente Beneforti non vi aveva apposto la sua firma
di Presidente della Commissione d'inchiesta e mi è stato detto che
egli avrebbe dovuto modificare i verbali perché, guarda caso, forse
gli era sfuggito di aver fatto quella telefonata, anche se in
termini diversi da quelli riferiti.
Questo particolare forse risulterà più chiaro nel prossimo
verbale che non abbiamo ancora.
Ha tentato artatamente di modificare anche i verbali! Difatti in
Commissione ha chiesto la modifica di questo verbale, del quale io
gli ho detto che non si doveva assolutamente permettere di
modificare una sola virgola.
Sul prossimo verbale dica quello che vorrà! La realtà dei fatti
dimostra che prima ha sempre detto che l'esistenza di quella
telefonata non era vera, mentre qui viene dimostrato, con lettera
sottoscritta e firmata, che quella telefonata era vera! Questo
dimostra che è un bugiardo!
Vi risparmio la lettura di tutti i verbali della relazione, dove
viene detto che lui voleva sentire Franco Chamonal a Milano, che
tutti eravamo d'accordo, che tutti volevano sentirlo, mentre ha
fatto di tutto per non andare a Milano e per non sentire Chamonal.
Anche in questo ha dimostrato di essere bugiardo! Come ho già
detto, vi risparmio la lettura di tutti questi verbali, che
comunque sono sempre qui a disposizione.
Sono quasi alla fine, ma vorrei sottolineare una presa di
posizione delle varie Forze politiche di maggioranza su questo
problema, in particolare su di una mozione che avevo presentato nel
mese di febbraio. Nel merito i vari Partiti che compongono la
maggioranza regionale dicono:
"Nel ritenere le motivazioni con le quali vengono richieste
le dimissioni del tutto arbitrarie, artificiose, offensive,
strumentali e prive di ogni fondamento
". Le mie accuse, che io
avevo già fatto nel 1984 e che ho ripetuto il 12 febbraio del 1987,
mi veniva riferito, per mezzo di un comunicato-stampa, che:
"sono arbitrarie, artificiose, offensive, strumentali e prive di
ogni fondamento ed esprimono al Presidente della Commissione
d'inchiesta, Beneforti, la loro solidarietà e nel riconfermargli la
loro stima più ampia, alla luce anche dell'opera e del lavoro
svolto nella conduzione della Commissione stessa. Deprecano e
condannano certi strumenti e metodi usati come mezzo di lotta
politica, in quanto lesivi sia nei confronti delle persone, sia
delle forze politiche nel loro insieme e delle istituzioni
democratiche".
Uno viene qui, documenta e dimostra che c'è della malafede, che
c'è del falso e che sono bugiardi, e tutta questa azione viene
interpretata come una condanna nei confronti delle istituzioni
democratiche, un attacco alle istituzioni! C'è da vergognarsi a
stilare un documento di questo genere! C'è da vergognarsi, perché,
come minimo, la correttezza avrebbe voluto che di fronte a quelle
accuse si sarebbero dovuti riaprire i lavori della Commissione e si
sarebbe dovuto indagare sino in fondo per vedere se bugiardo era il
Presidente Beneforti o il Consigliere Aloisi! Invece, guarda caso,
anche a dispetto di questo comunicato-stampa, sottoscritto dalle
forze di maggioranza, bugiardo è il Presidente della Commissione
d'inchiesta che fa parte di questa maggioranza! Questa è la
realtà!
Aggiungo ancora una cosa molto importante. Questo è il ricorso
al Consiglio di Stato fatto dall'avv. Celestino Biagini, che ho già
avuto modo di illustrarvi in quest'aula. In questo ricorso è
dimostrata in modo inoppugnabile ed evidente la volontà di colpire
una persona, il Commissario Manganone, basandosi su tutti quegli
elementi che io ho citato e che non sono veri. Ecco cosa dice
l'avv. Biagini nel ricorso al Consiglio di Stato:
"Nel verbale
del 12 luglio e soprattutto di fronte agli elementi acquisiti dalla
Commissione consiliare e messi in particolare risalto dalla
Commissione d'inchiesta, l'Amministrazione
non poteva che
sospendere ulteriormente il Manganone", quindi ha preso per oro
colato queste falsità e queste menzogne. Questa è la verità!
E poi continua: "Non trattasi tanto nella fattispecie di una
motivazione per relazione, che la Commissione di inchiesta avrebbe
fatto, quanto di una valutazione autonoma e responsabile di
elementi acquisiti da altri organi".
Noi abbiamo fatto quella relazione che non è vera. Un'altra
Commissione è stata nominata per fare un'indagine amministrativa,
ma non ha avuto il coraggio ed il pudore di chiamare il principale
indiziato per interrogarlo! Non ha neanche avuto il coraggio di
ricercare elementi di riscontro e si è rifatta interamente sulla
prima relazione fatta da noi e quindi anche la seconda Commissione
d'inchiesta ha ripreso per buone tutte queste risultanze e quindi
la prima e la seconda Commissione, su basi false e non vere, hanno
fatto il ricorso al Consiglio di Stato.
Aggiungo ancora un'ultima cosa per dimostrare certe falsità: "Né
il Manganone - dice l'avv. Celestino Biagini - ha osato affermare
che gli elementi in questione fossero non veri, né ha indicato
quali indagini, a suo avviso, avrebbero potuto giovargli, e quali
fatti a discarico si sarebbero dovuti accertare".
Questo è stato detto due anni fa e non solo ieri, ed inoltre voi
sapete benissimo che io ho chiesto decine di volte al Presidente
della Commissione di ascoltare Eraldo Manganone per sentire cosa
volesse dire, per discolparsi e per esporre la sua opinione, ma non
lo si è mai voluto ascoltare. Per l'ennesima volta ripeto che dal
Presidente della Commissione, che si sarebbe dovuto porre al di
sopra delle parti per cercare la chiarezza e la verità, mi era
stato detto:
"Ma vuoi che facciamo venire una pecora in mezzo ai
lupi per farla sbranare?"
E poi quel bell'avvocato, galantuomo, in un ricorso al Consiglio
di Stato, ha il coraggio di citare che non ha mai avuto il coraggio
o non ha mai indicato, né affermato, quali elementi fossero veri?
Ma se non è mai stato chiamato! Ma se non è mai stato sentito! Come
avrebbe potuto farlo? Ecco un'altra falsità ed un'altra
menzogna!
Di fronte a questi fatti mi sembra evidente che, oltre ad un
problema tipicamente politico, in tutta questa vicenda ne esiste un
altro prettamente umano che dimostra fino in fondo come, nei
confronti di quella persona, è stato volutamente ed artatamente
messo in atto un vero e proprio linciaggio per cercare di farla
fuori moralmente e forse anche fisicamente!
È penoso dire queste cose, ma è la verità, perché di fronte a
questi fatti la Commissione si sarebbe dovuta comportare in modo
diverso, perché è dimostrato che tutte le menzogne che sono state
scritte (e proprio su quelle risultanze vi ho letto un momento fa
il parere definitivo del Consiglio di Stato che ha dato ragione
alla Regione e torto al Manganone) poggiano su queste basi. Ma non
finisce qui, perché mi auguro che l'ex Commissario abbia il
coraggio, e ce l'avrà certamente, di andare avanti.
Concludo ricordando che da questa esposizione emergono alcuni
dati certi. Il giudizio negativo che è stato dato nei confronti del
corpo dei controllori regionali, e soprattutto nei confronti del
Commissario regionale Eraldo Manganone, si basa su informazioni
false, distorte, incomplete e quindi va rivista completamente la
relazione della Commissione, soprattutto in quelle parti.
È stato dimostrata in modo inequivocabile, con fatti e documenti
probanti, la malafede politica ed è stato dimostrato il depistaggio
dei lavori da parte del Presidente della Commissione Beneforti, che
è a conoscenza di fatti ed antefatti inerenti il Casinò (come ho
dimostrato con i documenti), il quale, anziché dare il suo apporto
costruttivo per la ricerca della verità, ha artatamente pilotato e
deformato i lavori della Commissione.
A fronte di queste accuse io mi chiedo come si possa ancora
essere sordi e ciechi. Io accuso per l'ennesima volta, assumendomi
ogni responsabilità, il Presidente della Commissione d'inchiesta,
Valerio Beneforti, di aver volutamente ed artatamente depistato i
lavori della Commissione.
A sostegno di queste accuse porto la documentazione che ho
illustrato, perché ritengo inaccettabile, sul piano politico e
soprattutto morale, che il Consigliere Beneforti non si dimetta da
questa Commissione.
Detto questo, sono onorato di aver finalmente ricevuto una
querela e dico pubblicamente che io rinuncio all'immunità che mi
viene garantita dall'articolo 24; queste accuse devono essere dette
in Tribunale, perché l'intera vicenda, oltre che al giudizio
politico, deve essere sottoposta anche al giudizio del Tribunale,
così potrò ribadire pubblicamente tutte le accuse nei confronti del
Presidente Beneforti. Mi assumo ogni responsabilità e rinuncio
all'immunità che mi è garantita dall'articolo 24 dello Statuto.
Grazie.
PRESIDENTE:
Ha chiesto la parola il Vice Presidente De
Grandis; ne ha facoltà.
DE GRANDIS (P.R.I.):
Colleghi Consiglieri, il Consigliere
Aloisi ha esordito affermando che la Commissione Affari Generali
allargata ai Capigruppo ha deviato, depistato e falsificato la
verità. Siamo passati ad una denuncia di estrema gravità nei
confronti di tutti i membri della Commissione Affari Generali e dei
Capigruppo che la compongono.
Non se ne possono dedurre che due cose: o noi siamo tutti correi
in questa vicenda, e essendo più di tre siamo anche responsabili di
associazione per delinquere, oppure siamo tutti imbecilli. Non ci
resta che l'imbarazzo della scelta.
TORRIONE
(fuori microfono): Non è molto gratificante.
DE GRANDIS (P.R.I.):
Non è molto gratificante, ma è molto
chiarificante per capire qual è l'"animus" del Consigliere Aloisi
nel pronunciare questa sua requisitoria, questo suo "j'accuse" che
non ammette assolutamente repliche di sorta, perché si considera il
depositario della verità rivelata; si dimentica però di qualche
particolare che lui stesso, nel fare la sua esposizione, ci ha
messo gentilmente a disposizione oggi.
Si dimentica di non aver mosso alcuna obiezione alla relazione
redatta dalla Commissione, mentre altri Commissari, sia di
maggioranza che di opposizione, hanno chiesto rettifiche e
modifiche perché ritenevano che alcuni passi non fossero
conseguenti a quanto accertato.
Il Consigliere Aloisi invece si è dissociato solo al momento
della votazione in Consiglio, per due ragioni: o lui ignorava i
fatti che ci racconta oggi, oppure era in malafede, perché ha
preferito tacere per poi suscitare scandali veri o presunti e fare
così la sua bella "sparata" alla presenza del pubblico e dei
giornalisti, perché gli piace molto la pubblicità (evidentemente ha
qualche abile agenzia che lo consiglia).
Quindi c'è questa continua posizione incoerente del Consigliere
Aloisi, che salta di qua e di là, e fa vedere che lui sa tutto.
Ma non basta. Siccome l'"animus" che sta alla base di questa sua
azione non è dei migliori, fa anche altre cose: commette
scorrettezze nei confronti di tutta la Commissione Affari Generali,
allargata ai Capigruppo. Infatti, ha candidamente confessato che
sabato scorso telefonò alla signora Masi per accertarsi se la
Commissione Affari Generali aveva provveduto ad invitarla a venire
o meno.
Saputo che era stata contattata, non si è accontentato, ma ha
voluto che la signora gli raccontasse che cosa sarebbe stata
disposta a scrivere nella lettera, visto che non aveva la
possibilità di venire di persona ad Aosta. Non basta ancora: il 5
di maggio ha ricevuto la lettera che ci ha appena letto, però,
astutamente, non ha detto che non si tratta della lettera
originale, non ha voluto dire che si tratta di una fotocopia.
Eppure, dopo la telefonata (siccome io non lo considero uno
stupido, anzi non me lo permetterei nel modo più assoluto), gli
doveva risultare più che evidente che il testo originale di quella
lettera non era stato indirizzato a lui, ma ad un responsabile
della Commissione Affari Generali che era stato incaricato di
ricevere quelle dichiarazioni.
Colleghi Consiglieri, a questo punto bisogna valutare sul piano
morale l'azione che sta facendo il Consigliere Aloisi, perché mi
sembra inaccettabile sentirci dire che la Commissione ha cercato di
eliminare moralmente e forse anche fisicamente il Commissario
regionale e che quindi venga accusata anche di tentato
omicidio.
Signori Consiglieri, io credo che a questo punto la credibilità
del Consigliere Aloisi sia veramente distrutta e sono contento che
l'abbia fatto da solo; infatti, da parte nostra, non c'è stato
bisogno di dimostrare nulla: si è trattato soltanto di sottolineare
alcune cose che egli stesso ha detto. Non voglio dilungarmi oltre,
perché non ne vale la pena.
Per quanto riguarda invece la mozione, che è sottoposta alla
discussione ed alla votazione, io vorrei che il Consiglio regionale
ricordasse che può revocare solo i mandati che è autorizzato a
dare. Il Presidente della Commissione Affari Generali non è stato
nominato dal Consiglio, perché è la Commissione consiliare che
nomina il suo Presidente, il suo Vice Presidente ed il suo
Segretario. Pertanto, è la Commissione consiliare, e non il
Consiglio regionale, che deve revocare, se lo ritiene opportuno,
queste nomine, altrimenti, noi, come Consiglio, voteremmo una
mozione senza alcuna efficacia pratica.
Ma il Consigliere Aloisi, che è così attento al regolamento, al
quale ogni tanto si appella perché crede di venire prevaricato
dalla Presidenza del Consiglio, sa benissimo queste cose e sa
benissimo che non poteva presentare questa mozione; però l'ha
presentata ugualmente, perché il suo scopo è quello di crearsi
della gratuita pubblicità sollevando polveroni veramente
indecorosi.
Penso che, come il sottoscritto, anche gli altri Colleghi del
Consiglio, avranno delle remore di carattere morale a votare una
mozione di questo tipo. Personalmente non la voterò ed anzi la
respingo fin d'ora.
Avevo invitato il Consigliere Aloisi a ritirarla proprio perché
lui l'aveva mantenuta soltanto per verificare che la Commissione in
argomento avrebbe fatto tutto quanto era stabilito nell'ordine del
giorno. Nonostante che la Commissione abbia fatto tutto questo, lui
ha dimostrato di avere nei confronti di noi tutti, una grande
sfiducia, assumendo iniziative improprie, scavalcando la
Commissione e trasformandosi in una specie di Sherlock Holmes in
sedicesimo e, nonostante abbia potuto verificare e toccare con mano
che la Commissione aveva fatto puntualmente tutto quello che era
stabilito in quell'ordine del giorno, ha voluto ugualmente
discutere la sua mozione.
Ebbene, lui si assume le sue responsabilità e noi ci assumiamo
le nostre. Io voterò contro questa mozione.
PRESIDENTE:
Colleghi Consiglieri, prima di continuare
nella discussione, riprendendo quanto ha detto il Vice Presidente
De Grandis, la Presidenza ha l'obbligo di precisare al Consiglio il
senso dell'art. 104 del regolamento, che recita: "La mozione
consiste in un atto inteso a promuovere una deliberazione da parte
del Consiglio".
Nella vita del Consiglio questo articolo è stato considerato in
senso lato, anche come impegno a presentare inviti e
sollecitazioni. Credo comunque che il presentatore della mozione,
ai sensi del regolamento e della possibilità che ha il Consiglio di
pronunciarsi su materie che non sono di sua competenza, debba
modificare con un suo emendamento il testo della deliberazione, in
quanto effettivamente il Consiglio regionale non può adottare, e
adottare anche con immediata esecutività, un provvedimento che non
è di propria competenza.
La revoca di un Presidente di Commissione non è attribuibile al
Consiglio regionale. Il Consiglio nomina le Commissioni e le
Commissioni nominano il loro Presidente. Ovviamente, solo
nell'ambito della Commissione possono essere richieste le
dimissioni, può essere espressa la sfiducia o la fiducia al proprio
Presidente. La Presidenza ritiene, quindi, di dover salvaguardare
l'autonomia delle Commissioni, cioè di questi organi che il
Consiglio stesso si è dato, perché il Consiglio non può, con un
atto ufficiale come quello della deliberazione, previsto dalla
mozione, interferire e sostituirsi alle competenze delle
Commissioni.
Mi correva l'obbligo di fare questa precisazione di carattere
formale, ma anche sostanziale, sul testo del deliberato, prima del
prosieguo della discussione. Certamente il presentatore della
mozione può autoemendarsi e trasformare la mozione stessa in modo
che non sia un atto deliberativo del Consiglio, perché altrimenti,
a mio modestissimo avviso, sarebbe un atto illegittimo, in quanto
non di competenza del Consiglio stesso.
Ha chiesto la parola il Consigliere Torrione; ne ha facoltà.
TORRIONE (P.S.I.):
Chiedo scusa, signor Presidente, ma
vorrei sapere se la mozione, con il testo emendato, rimane, oppure
se la stessa è improponibile. Mi sembra di aver capito, infatti,
che, se l'interessato non modifica il testo del deliberato, la
mozione non possa neanche essere presentata. Prima di riprendere la
parola, che chiedo fin d'ora, vorrei sapere se il Consigliere
Aloisi vuole sistemare questo aspetto, che non è di secondaria
importanza, oppure se intende ritirare la mozione. Se la ritira il
discorso assume...
TAMONE
(fuori microfono): Non la può ritirare, perché
quella mozione non può neanche essere considerata come
presentata!
TORRIONE (P.S.I.):
Ma allora non avrebbe dovuto neanche
essere accettata! Io credo invece, che, tutto sommato,
l'interpretazione che ha dato la Presidenza sia esatta. Visto e
considerato che questa mozione è rimasta all'ordine del giorno per
due sedute consecutive, credo che sarebbe stato più corretto, nei
confronti dello stesso proponente, che la mozione venisse rifiutata
al momento della sua presentazione e che tale circostanza fosse
spiegata in quello stesso momento al presentatore.
Visto e considerato che siamo qui e che il Consigliere Aloisi ha
parlato per un'ora su questo argomento, io credo che la mozione non
possa essere considerata come non presentata.
Come ha detto bene il Presidente del Consiglio, visto che c'è un
inghippo di carattere tecnico-giuridico, la mozione potrà essere,
semmai, auto-emendata ed essere quindi sottoposta a regolare
votazione. È chiaro che se l'inghippo viene rimosso, a mio avviso,
non si può considerare la mozione come non presentata, anche perché
è all'ordine del giorno da due sedute.
Nel richiedere fin d'ora la parola, prego il Consigliere Aloisi
di chiarire al Consiglio il suo atteggiamento sulla mozione che ha
presentato. Grazie.
PRESIDENTE:
Io credo che occorra un chiarimento in
proposito. La mozione era ricevibile ed è stata messa all'ordine
del giorno. Il Consiglio è sovrano e quindi, potendola emendare,
può rimetterla entro i binari delle sue competenze.
Ha chiesto la parola il Consigliere Aloisi; ne ha facoltà.
ALOISI (M.S.I.):
Io sono disposto ad emendare la mozione
e quindi chiedo che il testo del deliberato venga emendato in
questo senso:
"Delibera di chiedere alla Commissione competente
la revoca di Valerio Beneforti da Presidente della Commissione
d'inchiesta sul Casinò di St. Vincent",
anche perché, al
contrario, se questa mozione non era proponibile...
BALDASSARRE
(fuori microfono): Tu non puoi dire:
"chiedere"; sarebbe meglio dire: "Delibera di invitare...".
ALOISI (M.S.I.):
Sì va bene, allora il testo
dell'emendamento deve essere così inteso:
"Delibera di invitare il Presidente della Commissione
d'Inchiesta, Valerio Beneforti, a rassegnare le dimissioni da
Presidente della Commissione d'inchiesta, nell'ambito della
Commissione stessa".
Penso che così possa andare bene.
PRESIDENTE:
Invito il Consigliere Aloisi a far pervenire
alla Presidenza il testo scritto dell'emendamento.
Ha chiesto la parola il Consigliere Torrione; ne ha facoltà.
TORRIONE (P.S.I.):
Io credo che sia il caso di
sdrammatizzare il clima di questa seduta. Non voglio raccontare
delle barzellette, anche se il loro ascolto potrebbe essere
piacevole, perché non ne conosco una adatta alla situazione.
Conosco, piuttosto, un riferimento storico relativo alla parola
"bugiardo", che viene abbinata, di volta in volta, a vari
personaggi e che ogni tanto pesa anche sulle vicende politiche
valdostane.
Ricordo che in anni ormai lontani c'era un certo "Gerardo il
bugiardo", mentre qualche Consigliere sostiene che oggi c'è anche
un "Valerio il bugiardo".
Andando oltre il valore della battuta, intendo dire che la
questione della Commissione d'inchiesta ha pesato su ognuno di noi.
In questi ultimi tempi non è stato facile far parte di questa
Commissione, perché sovente comportava l'esigenza di esprimere
giudizi non facili, soprattutto perché riguardavano direttamente il
comportamento di Colleghi presenti in Commissione.
Io ritengo che in questi ultimi mesi la Commissione abbia
lavorato con difficoltà e non abbia ancora cominciato il suo lavoro
più proprio e pertinente. Prima delle ultime due o tre sedute,
infatti, è rimasta bloccata da fatti ed avvenimenti che è inutile
ripetere in quest'aula, perché sono ben noti all'opinione
pubblica.
A mio avviso, nella ricerca della verità, le Forze della
minoranza hanno dimostrato una correttezza degna di nota.
Riferendomi alla mia Forza politica, posso dire che essa non ha
giocato a perseguitare una persona; non ha giocato a fare dello
sciacallaggio politico e non ha neppure giocato al tanto peggio,
tanto meglio, che non sarebbe servito a nessuno. Noi avevamo dato
il nostro assenso alle relazioni che sono state presentate e votate
in questa sede, perché lo ritenevamo un fatto politico che pesava
sulla vicenda del Casinò (tant'è che ha pesato a tal punto che si è
giunti alla revoca della convenzione con la SAISET) e pertanto
l'operato della Commissione nel suo complesso avrebbe potuto
dimostrare il generale intento di operare nel senso giusto.
In tono molto amichevole posso dire che, se fossi stato al posto
del Presidente Beneforti, avrei assunto un altro atteggiamento. Io
capisco che le accuse mosse nei suoi confronti erano di un certo
tipo, però, se io mi fossi trovato nelle sue condizioni, avrei
evitato di cacciarmi in una specie di imbuto dove ci è stato molto
difficile districarci.
Come ho già detto personalmente al Consigliere Valerio
Beneforti, torno a ripetere che il discorso fatto dallo Chamonal,
prima nel corso di un'intervista e poi durante le dichiarazioni
rese ai Commissari di minoranza che l'avevano incontrato a Milano,
sul piano del rapporto con la Commissione esigeva una più attenta
riflessione da parte del Presidente della Commissione. Se, quando
la cosa lo riguardava e come è avvenuto alla fine, avesse accettato
di rimettere provvisoriamente il suo mandato di Presidente della
Commissione ad un altro Commissario, senza dimettersi da
Presidente, ma facendo solo un passettino indietro, per eliminare
il sospetto che, per qualche verso, la presenza della sua persona
alla Presidenza della Commissione potesse alterare i lavori, forse
si sarebbe evitata tutta questa amara vicenda.
Del resto, ritengo estremamente positivo il fatto che
nell'ultimo Consiglio le Forze di maggioranza e di minoranza
abbiano trovato un onorevole punto di mediazione che ha consentito
di rimettere in piedi i lavori della Commissione. Questo era il
dato che più ci interessava. Questa forma di compromesso, non
avvilente e mortificante per nessuno, ha consentito di affidare a
tre Commissari l'incarico di sostituire il Presidente Beneforti nel
momento in cui gli accertamenti della Commissione avrebbero potuto
riguardarlo.
Diciamo subito che noi, come abbiamo ripetuto più volte in
quest'aula, non siamo assolutamente favorevoli ad emettere giudizi
sommari e pertanto, anche in questo momento, non ci sentiamo di
anticipare in questa sede, che tra l'altro non è neppure la più
opportuna, quello che sarà il nostro atteggiamento nei confronti
del Presidente Beneforti.
Noi riteniamo che la Commissione, nell'interesse di tutti e
soprattutto nell'interesse della verità, debba concludere i suoi
lavori e portare in Consiglio una relazione sulla quale poter
aprire un ampio dibattito. Noi riteniamo che questo sia il mandato,
il compito ed il volere del Consiglio che noi siamo tenuti ad
assolvere.
In sede di Commissione noi assumeremo il nostro atteggiamento
anche alla luce della lettera, ormai di dominio pubblico, che è
stata inviata dalla signora Masi al Commissario preposto a questo
incarico e cioè al Vice Presidente del Consiglio, De Grandis.
In più occasioni ed in vari momenti, per quello che può valere
la mia mediazione, ho cercato di evitare che il Consigliere Aloisi
portasse questo discorso in Consiglio, perché ritengo e riteniamo
che, proprio per evitare fraintendimenti, equivoci e malintesi, che
possono poi pesare anche sull'opinione pubblica, spetti alla
Commissione esprimere un giudizio non condizionato da aspetti che
possono essere confusi con attacchi di tipo personale o con
atteggiamenti demagogici.
Noi riteniamo che ognuno di noi si debba "spogliare" (anche se
non è sempre facile) della propria veste politica per esprimere un
giudizio quanto più sereno e ponderato possibile. Del resto la
Commissione d'inchiesta dovrà comunque esprimere una sua
valutazione (se non si vuole accettare il termine "giudizio") sulla
vicenda Beneforti, alla luce, ovviamente, dei fatti emersi o che
potranno emergere e che la Commissione dovrà sintetizzare in una
sua relazione.
Mi auguro che il Consigliere Aloisi non abbia voluto dipingere
per tutti i Commissari uno scenario così fosco come quello citato
poc'anzi dal Vice Presidente De Grandis. Io non appartengo né ad
un'associazione per delinquere, né mi sento imbecille e neppure
credo di poter essere accusato di omicidio. Se così fosse dovrei
uscire di qui per telefonare all'Antimafia o al 113.
Devo dire, invece, che mi sento investito di una responsabilità
in più, perché la discussione consiliare ha indubbiamente caricato
di nuovi significati questa vicenda. Tale circostanza, ovviamente,
non è del tutto positiva, perché, come Commissario, avrei preferito
esprimere il mio pensiero con tutt'altra libertà, non condizionata
da una discussione consiliare. Questo non è avvenuto. Io me ne
rammarico perché avrei preferito che anche le Forze della
minoranza, pur nella loro variegata e articolata posizione,
potessero comunque perseverare in quella coerenza che finora ha
contraddistinto il loro operato.
Concludo questo intervento, fatto a nome del P.S.I., e anticipo
che domani il nostro giudizio verrà espresso anche sulla base del
comportamento degli altri Commissari, perché la nostra valutazione
dovrà risultare anche dai giudizi e dalle valutazioni dei Colleghi
che rappresentano altre Forze politiche.
Il Consigliere Aloisi certamente permetterà che il nostro
atteggiamento sia di attesa e si concretizzi oggi con un voto di
astensione sulla mozione, così come è stata emendata dallo stesso
Consigliere proponente.
È indispensabile che la Commissione presenti in Consiglio una
relazione che sia all'insegna della chiarezza e, soprattutto, della
serenità di giudizio che tutti noi dobbiamo mantenere, per evitare
che le pagine scritte dalla Commissione destino ulteriori
perplessità nell'opinione pubblica, che è già abbastanza
sconcertata dall'intera vicenda Casinò. Grazie.
PRESIDENTE:
Colleghi Consiglieri, dopo che è stato
annunciato l'emendamento, vi ricordo che il testo su cui il
Consiglio discute è il seguente:
"Il Consiglio delibera di invitare il Presidente della
Commissione d'Indagine sul Casinò di St. Vincent, Valerio
Beneforti, a rassegnare le dimissioni nell'ambito della Commissione
stessa".
Ha chiesto la parola il Consigliere Mafrica; ne ha facoltà.
MAFRICA (P.C.I.):
Io credo che nei lavori della
Commissione si debbano distinguere due fasi: una è quella che ha
preceduto l'intervista rilasciata da Franco Chamonal al "Monitore
Valdostano" e l'altra fase è quella successiva all'intervista.
Nella prima fase, la Commissione è riuscita a lavorare con
sufficiente serenità e unitarietà di intenti, ha condotto
accertamenti su questioni delicate, sentendo testi, prendendo atto
dei documenti e giungendo a delle conclusioni.
Noi abbiamo giudicato il lavoro svolto in questa prima fase come
sostanzialmente corretto, perché la Commissione ha indagato su
un'ampia serie di elementi, dai fuoribusta alle opere, dalle
trattenute sui versamenti della Casa da Gioco alle questioni
societarie, dai gettoni fuori corso alle slot-machines,...
È naturale che in un lavoro così complesso, svolto anche su una
materia non facile da discutere, possano essere emersi elementi non
precisi e che avrebbero potuto essere corretti. Credo però che i
lavori della Commissione rispondano, nella sostanza, ad
accertamenti effettivi, anche se non tutto quello che è stato
scritto è immodificabile; anzi, se sono emersi nuovi elementi su
alcuni aspetti più o meno marginali, magari marginali nel
complesso, ma interessanti per qualche particolare, si può sempre
procedere alla modifica di quello che è stato scritto.
Nella prima fase dei lavori della Commissione, tutti i
Commissari hanno potuto indagare, hanno potuto dare il proprio
contributo all'esame degli atti e ciò che è stato portato in
Consiglio regionale è il frutto di un lavoro unitario.
La Commissione ha ribadito la propria disponibilità ad apportare
aggiustamenti, se ve ne fosse stato bisogno, per fatti emersi
successivamente.
Nella seconda fase, quando si è passati all'accertamento delle
dichiarazioni del signor Chamonal, il lavoro della Commissione si è
svolto con una certa difficoltà e ci sono state, dobbiamo dirlo,
anche delle difficoltà di conduzione da parte del Presidente.
Io condivido quello che ha detto prima il Consigliere Torrione e
cioè che, in una vicenda così complessa, probabilmente per
nervosismo o per voler evitare ogni possibilità di essere preso in
considerazione, il Presidente della Commissione abbia assunto un
comportamento che poi si è rivelato controproducente. Invece di
chiarire quali elementi contestati erano veri, falsi o veri solo in
parte, si è agito con una certa difficoltà e non si è giunti
all'audizione dello Chamonal ad Aosta; si è resistito molto prima
di giungere alla soluzione proposta da una parte della minoranza,
di consentire la prosecuzione delle indagini, senza presiedere la
Commissione... In sostanza si sono pasticciate un pochino le
cose.
Noi, proprio perché riteniamo che il lavoro complessivo della
Commissione continui ad essere valido, crediamo che la Commissione
debba giungere alla conclusione dei suoi lavori, che tutti gli
elementi debbano essere accertati e che questo Consiglio abbia la
possibilità di avere una relazione finale in cui tutto sia
chiarito.
In questo senso concordiamo sul fatto che le decisioni, per ciò
che riguarda la conduzione della Commissione, debbano essere prese
all'interno della Commissione stessa e ci asteniamo sulla mozione
presentata dal Consigliere Aloisi.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Non condivido le affermazioni del
Consigliere De Grandis sulle critiche che ognuno di noi muove ai
lavori della Commissione ed al loro concretizzarsi in un voto
contrario nei riguardi della relazione finale, come appunto è
avvenuto.
Il mio voto è stato contrario né per malafede né per furberia.
Nessuno può dimenticare il clima insopportabile che c'era
all'interno della Commissione d'inchiesta sul Casinò! Chi può mai
dimenticare le continue richieste di molti Commissari, compreso il
sottoscritto, che cozzavano contro varie forme di ostilità, per cui
si è reso necessario abbandonare i lavori della Commissione oppure,
come è capitato al sottoscritto, attendere il momento del voto per
dire "no" e criticare i lavori della Commissione!
Alcuni elementi che sono stati evidenziati dal Consigliere
Aloisi ed altri, dei quali siamo venuti in possesso noi dopo i
lavori della Commissione, confortano la tesi che i lavori di quella
Commissione non erano condivisibili, almeno nei termini in cui era
stata stilata la relazione finale.
Credo, pertanto, che chi si è assunto certe responsabilità,
compreso il sottoscritto, abbia agito benissimo, proprio perché non
aveva avuto la possibilità ed il modo di poterlo fare all'interno
della Commissione, a causa del clima al quale ho fatto cenno. Quel
clima ci ha portato e ci porta ad uno scontro continuo, che sta
pesando e peserà senz'altro nel prosieguo della legislatura, a
causa della tensione tra chi vuol ricercare la verità e chi tenta
in qualche modo di impedire questa ricerca.
Sarò brevissimo, anche perché non è il caso di procedere oltre.
Però devo dire con tanta onestà che, nell'ultimo Consiglio
regionale, c'è stato un notevole sforzo di buona volontà, sia da
parte della maggioranza che della minoranza, che si è concretizzato
nella presentazione di un ordine del giorno, sottoscritto da tutti
i Gruppi, che ha sospinto la Commissione ad agire di conseguenza ed
a fare proprio il senso di quanto vi era scritto. Il Presidente
Beneforti, nel momento in cui si sono appurate delle
incompatibilità nei suoi confronti, si è fatto da parte ed un
Ufficio di Presidenza, nominato nelle persone dei Consiglieri
Tamone, De Grandis e del sottoscritto, ha reso possibile la
prosecuzione dei lavori della Commissione.
Se lunedì scorso ci fosse stata la presenza della signora Masi,
i lavori della Commissione non sarebbero stati presieduti dal
Presidente Beneforti, così come la stessa Commissione non sarà
presieduta dal Presidente Beneforti domani, quando ascolterà due
controllori regionali, e neppure sarà presieduta dal Presidente
Beneforti in altre occasioni che potranno eventualmente riguardare
la sua persona.
Tutte le Forze politiche hanno assunto precisi impegni che noi
vogliamo rispettare. Per il momento, quindi, non vogliamo entrare
nel merito delle critiche e neppure trarre conclusioni dagli
atteggiamenti assunti dal Presidente o dal contenuto di una certa
corrispondenza della signora Masi al Presidente Beneforti.
Entreremo nel loro merito nella giornata di domani oppure in
un'altra giornata ancora, quando tutte le Forze politiche e tutti i
Commissari, senza dar corso al gioco delle parti tra maggioranza e
minoranza, accetteranno di trarre le rispettive conclusioni.
Per queste ragioni e senza voler polemizzare con il Consigliere
Aloisi, io mi ero permesso di chiedere cinque minuti di sospensione
ed annuncio anche che la mia astensione non vuole essere
contraddittoria con la posizione da me assunta in altre occasioni.
La mia astensione deve essere messa in relazione esclusivamente con
l'impegno assunto di rispettare i patti. Pertanto, trarremo tutte
le conseguenze in sede di Commissione.
PRESIDENTE:
Ha chiesto la parola il Consigliere
Segretario, Tamone; ne ha facoltà.
TAMONE (U.V.):
Il mio stato d'animo è piuttosto depresso
perché ero convinto che, con l'accettazione dell'accordo tra le
Forze della maggioranza e quelle dell'opposizione, per far
continuare i lavori della Commissione, si fosse compiuto il massimo
sforzo possibile. Anche oggi io sono profondamente convinto che il
99% delle Forze politiche di questo Consiglio la pensa allo stesso
modo, perché questo è il senso di tutto ciò che è stato detto dai
Consiglieri che hanno preso la parola prima di me.
Io credo che si debba liberare il campo da qualunque altro
malinteso, perché c'è la volontà di proseguire i lavori della
Commissione per ricercare della verità e per capire, eventualmente,
dove e come abbiamo potuto sbagliare. Nessuno è perfetto nelle sue
azioni e noi siamo convinti che, se si è sbagliato nel fare qualche
cosa, è possibile cercare di chiarire il tutto nell'ambito della
Commissione. Questo era il significato del discorso che noi abbiamo
fatto nel corso della breve sospensione dei lavori del Consiglio e
che abbiamo cercato di spiegare anche al Consigliere Aloisi,
dichiarandogli la nostra disponibilità a riprendere il discorso su
qualunque argomento.
La nostra disponibilità, ovviamente, rimane valida anche oggi,
malgrado questa discussione che, a mio parere, non ha aggiunto
nulla alla comprensione della verità, perché, quand'anche si fosse
dei geni in fatto di riassunti, come a volte lo sono i redattori di
"Selezione", quando riassumono romanzi, non si può assolutamente
pensare di riassumere nel breve arco di un'ora quello che è
accaduto nel corso di vari anni e che ha interessato una vicenda
così intricata e complessa. Si rischierebbe solo di dire molto bene
soltanto quello che si vuole dire, anche se in modo scorretto ed
incompleto, come ci ricordava il Consigliere De Grandis.
Domani riprenderemo a lavorare in sede di Commissione, come
abbiamo sempre fatto, e cercheremo di trovare il modo di uscire
dall'impasse nella quale, ad un certo momento, ci eravamo venuti a
trovare per ben precisi motivi. Sembrava che quell'impasse fosse
stata ormai superata, ma io vorrei far notare al Consiglio
regionale che oggi, in questa sala, qualcuno ha finto che così non
fosse.
Per questa ragione chiedo con insistenza a tutte le Forze della
maggioranza di votare contro la mozione che, in questo momento, non
ha alcun senso politico.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
In questa occasione il silenzio è d'oro
e quindi è meglio tacere che parlare.
Vorrei rispondere brevemente alle critiche ed alle osservazioni
di un certo partito che, come obiettivo politico ed ideologico, si
propone la moralizzazione della vita pubblica. Ma, guarda caso,
anziché moralizzare, anziché cercare di raggiungere determinati
obiettivi di verità e di serietà, fa di tutto per ottenere l'esatto
contrario. Anzi, dopo tutta la requisitoria che ho fatto prima e
nella quale ho illustrato vari documenti e prove, ha il coraggio di
dire che io sono qui per farmi della pubblicità, piuttosto di
riflettere con attenzione nell'intimo della propria coscienza e
chiedersi: "Ma il Consigliere Aloisi ha detto delle castronerie,
oppure ha detto il vero? E se è vero quello che ha detto, perché
noi, come Commissione, non dobbiamo approfondirlo per cercare di
fare chiarezza su tutta la vicenda?" Il punto chiave di tutto
questo problema, infatti, è fare chiarezza e ricercare la
verità.
Pertanto, questo pseudo-moralista, che a parole fa il moralista,
ma nei fatti si comporta esattamente al contrario, è in
malafede...
DE
GRANDIS
(fuori microfono): Quali fatti? Dimmi i
fatti!
ALOISI (M.S.I.):
I fatti sono le critiche che mi hai
mosso prima, quando hai detto che io sono il depositario della
verità, mentre io ti avevo fatto vedere tutta una serie di
documenti a comprova delle mie affermazioni!
Io non ho mai detto di essere il Padre Eterno; sei tu che me lo
hai detto una volta! Io ho solo detto, e lo ribadisco oggi, che in
data 15 maggio 1984 - se lo metta bene in testa, Consigliere De
Grandis - e cioè tre anni fa, avevo rivolto le stesse accuse e le
stesse osservazioni che ho mosso oggi in quest'aula! Qui ci sono i
resoconti consiliari del 14 maggio 1984, copia dei quali
sicuramente lei avrà, caro Consigliere De Grandis! Pertanto io non
ho detto certe cose solo adesso, perché le avevo già dette tre anni
fa, anche se allora non ho avuto soddisfazione!
In Commissione si facevano discorsi tra sordi, perché lì contava
la logica dei numeri e le cose dette dal Consigliere Aloisi non
avevano alcun significato, perché egli era solo e la maggioranza,
più numerosa, aveva altri interessi, ma non certo quello di fare
chiarezza.
Caro Consigliere De Grandis, la dimostrazione di ciò l'ho letta
anche in una dichiarazione del Consigliere Stévenin, come è scritto
qui in un verbale nel quale si dice:
"Il Consigliere Stévenin
ritiene necessario riesaminare le relazioni per modificare alcune
questioni e analizzare altri aspetti nuovi della
problematica".
Il Consigliere Tamone dice che voterà contro. Ma io stesso vi
dico:
"Votate pure contro!"
Vorrà dire che nella ricerca
della verità sarò da solo, ma a volte è meglio essere soli che male
accompagnati.
Sempre del Consigliere Tamone si dice:
"Dichiara di essere
maggiormente critico sui lavori svolti dalla Commissione..."
(Questo è un verbale dei lavori della Commissione!) "... e
riconosce che l'Union Valdôtaine ha commesso un errore tattico nel
non aver sentito a tempo debito l'ex Commissario
Manganone".
Quindi l'Union Valdôtaine ha corretto la sua posizione, perché
in quell'occasione aveva detto:
"Le Forze di maggioranza non
hanno voluto
...". Ed infatti io avevo chiesto che venisse messo
a verbale questo chiarimento.
Oltretutto, anch'io ho dimostrato la mia buona fede, la voglia e
la volontà di collaborare nella ricerca della verità, però io non
ci sto a farmi prendere in giro, questo no! Perché anche se io ho
accettato l'ordine del giorno, ho compreso che qualcuno intendeva,
come logica conseguenza, perdere tempo e procrastinare i lavori per
arrivare al giorno 20 e chiudere tutto!
Ancora oggi non sappiamo se il Presidente Beneforti intenda
dimettersi o no, non sappiamo come finirà la relazione di questa
Commissione e, dopo questi attacchi e dopo tutte queste
dichiarazioni, il Presidente della Commissione in proposito
precisa:
"Se nel lungo andare dell'attività della Commissione
dovessero rendersi necessarie audizioni per le quali potrebbero
sorgere delle incompatibilità, in base agli accordi presi, con la
sua persona, starà (sentite bene) alla propria discrezione
astenersi dal rivolgere domande, lasciando tale incombenza ai
Colleghi della Commissione".
Ma stiamo scherzando? Qui bisogna chiarire un principio di
fondo! Questa è chiarezza! Si deve dimettere o non si deve
dimettere? Se si deve dimettere, si deve dimettere! Non dobbiamo
aspettare che arrivi il 20, che i lavori si chiudano e tutto
finisca! Questo è il vero obiettivo ed è per questo che io non sto
al gioco, ed ecco perché io ho fatto ed ho voluto questa mozione,
l'ho illustrata e chiedo che sia votata! Non mi interessa per
niente se io sarò da solo o meno, mi interessa solo che tutto sia
verbalizzato perché mi servirà per dopo!
In merito a quanto ho detto e cioè "che si vuole distruggere
moralmente e fisicamente il Commissario Manganone", penso che il
Consigliere De Grandis sia sufficientemente intelligente da capire
che, quando dicevo "fisicamente", non intendevo dire che il
Commissario Manganone "dovrebbe essere eliminato fisicamente", ma
intendevo riferirmi al fatto che da tre anni il Manganone è
distrutto moralmente e che quella distruzione morale incide anche
sul suo fisico! Ecco che cosa significa "fisicamente" ed in questo
contesto ho utilizzato questo avverbio.
Pertanto cerchiamo di non interpretare a proprio uso e consumo
certe dichiarazioni! Io infatti non volevo dire altro e questo era
il mio obiettivo! Si tratta di una persona che viene attaccata,
distrutta e demoralizzata da ben tre anni! Vorrei vedere come
starebbe chiunque di voi si trovasse in quelle condizioni, dopo tre
anni di menzogne e falsità!
Lo scopo della mia mozione, quindi, non era certo quello di
crearmi della pubblicità, ma era esclusivamente quello di fare
chiarezza e di ricercare la verità e, se queste accuse sono vere,
il Consigliere Beneforti deve dare le dimissioni, perché non
possiamo rimanere nell'equivoco: "C'è, non c'è. Delego un altro.
Glielo do ad un altro. Mi ritiro io, mentre fa l'altro...". Cos'è
questa storia? Abbiamo dimostrato che è un bugiardo ed a questo
punto se ne deve andare! Non ci devono essere equivoci!
Pertanto, sulla base di queste posizioni, io mantengo la mozione
e chiedo che venga messa in votazione.
BENEFORTI
(fuori microfono): Perché non leggi la lettera
che ti ha mandato Pau?
PRESIDENTE:
Ha chiesto la parola per dichiarazione di
voto il Consigliere Sandri; ne ha facoltà.
SANDRI (N.S.):
Sento il dovere di condividere la
posizione degli altri Gruppi della minoranza, perché mi pare che
testimoni ulteriormente come, sullo "affaire Beneforti", abbiamo
sempre saputo mantenere un comportamento corretto, teso soprattutto
a salvaguardare gli interessi della Regione, del funzionamento del
Consiglio regionale e delle sue Commissioni.
A quanto detto dai Consiglieri Torrione e Mafrica, voglio solo
aggiungere che il Consigliere Aloisi, nella sua replica, ha un
pochino sfidato tutti noi a mantenere i patti di quell'ordine del
giorno.
La minoranza non dubita affatto che domani vedremo se tutti
terranno fede ai patti che il Consigliere Aloisi ha in parte
alterato, perché non si sentiva sicuro. Noi dobbiamo avere la forza
e la capacità di smentirlo.
In ogni caso il Gruppo di Nuova Sinistra si asterrà su questa
mozione.
PRESIDENTE:
Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Le débat, et notamment les réponses qui
ont été formulées, ont déjà mis au jour deux points fondamentaux:
le rôle de la Commission et le rôle de son Président. La Commission
a eu la possibilité d'être chargée par le Conseil pour exercer un
mandat que le Conseil lui avait confié. Au terme de cette première
période, la Commission avait chargé le président Beneforti de
relater au Conseil les résultats de la Commission. Je crois que
n'importe quel conseiller pouvait faire n'importe quel choix à
l'intérieur de la Commission et donc au moment des travaux: voilà
le point qui est à souligner. En effet, au delà de toute
possibilité de se dissocier, il y avait la possibilité de faire des
réserves, de dire certaines choses et d'avoir une attitude
différente surtout. Il suffisait de le déclarer, il n'y avait là
rien d'étonnant et il y avait quand même la possibilité d'examiner
les résultats de la Commission.
Exagérer la fonction et le rôle du président Beneforti c'est
avant tout mortifier le rôle de la Commission et c'est justement
donner à l'extérieur une idée du travail de celle-ci qui ne
correspond pas à la vérité. Le rôle du président Beneforti a été, à
ce que je sais, de coordonner les travaux et de relater au Conseil.
M. Beneforti n'a pas été chargé de faire ni d'ajouter quoi que ce
soit aux résultats des travaux. Comme chaque commissaire il peut
faire n'importe quelle déclaration, où il veut et également faire
des commentaires personnels. Je crois donc qu'il y a un malentendu;
un malentendu que nous avions essayé d'éclaircir lorsque nous
avions décidé de voter l'ordre du jour lors de la dernière séance.
Nous avions essayé de redonner sa dignité à la Commission, de
reprendre les travaux, de les terminer dans un certain délai.
Cet ordre du jour avait été accepté, il était clair et
permettait à la Commission de prévoir qu'à tour de rôle il y ait un
autre commissaire qui présente des requêtes et donc ce pouvait être
le président chargé des travaux de la commission, un point c'est
tout! Il serait inutile de prévoir maintenant un changement dans la
Commission pour les fonctions de présidence, au-delà de ce qui a
été voté comme ordre du jour.
J'espère que le bon sens aidera cette commission à travailler et
à terminer dans les délais fixés par le Conseil. Il serait ridicule
pour n'importe qui de continuer à exercer un rôle qui ne serait pas
lié à ce que le Conseil a lui-même fixé à la Commission.
Deux mots sur la question de l'ancien commissaire. En ce qui me
concerne, je n'ai jamais prononcé un quelconque jugement sur la
personne, mais j'ai toujours affirmé dans cette salle que l'unique
raison à la base du choix de résister à cette décision était la
confiance. Je répète pour la dernière fois que l'on a toujours
prévu que la charge de commissaire serait confiée à qui que ce soit
- c'est un choix du Conseil - en sachant que le responsable devait
avoir la confiance du Conseil. Toutes les autres appréciations
n'ont donc pas la possibilité d'être évaluées dans ce Conseil
quelle que soit la solution définitive au niveau de jugement qui ne
concerne pas le rôle des Conseillers.
Ce matin, sans commentaires, j'ai donné la réponse définitive du
Conseil d'Etat. On peut sans doute partager l'amertume, comprendre
certaines attitudes, mais n'oublions pas que certains conseillers
traversent actuellement une mauvaise période; alors on pourrait
peut-être se montrer compréhensif du point de vue humain (du point
de vue politique, c'est un jugement que chaque conseiller a le
droit de faire). Il faudrait se rappeler que les conseillers qui
sont représentants politiques, sont aussi des hommes: cela aiderait
beaucoup la compréhension réciproque et... les travaux du
Conseil.
Nous voterons donc contre la motion.
Si dà atto che alle ore 19,08, riassume la Presidenza il
Presidente BONDAZ.
PRESIDENTE:
Do lettura della mozione presentata dal
Consigliere Aloisi nel testo emendato:
MOZIONE
ATTESO CHE
IN DATA 20.3.1987, il Signor Franco
CHAMONAL si è incontrato con i membri componenti la Commissione
d'inchiesta per la vicenda Casinò facenti parte della minoranza
consiliare;
RITENUTO CHE
tutta la Commissione abbia acquisito i
dati emergenti della deposizione del teste sopramenzionato che ha
confermato le sue precedenti dichiarazioni aggiungendo ulteriori
ragguagli sul comportamento del Presidente della Commissione
d'inchiesta Signor Valerio BENEFORTI;
VISTO CHE
appare indispensabile garantire una
conduzione dei lavori della Commissione scevra da ogni legittimo
sospetto;
il Consiglio regionale della Valle d'Aosta
DELIBERA
di invitare il Presidente della Commissione d'indagine sul
Casinò di Saint-Vincent Valerio BENEFORTI a rassegnare le
dimissioni nell'ambito della Commissione stessa.
PRESIDENTE:
Se nessuno chiede la parola pongo in
votazione la mozione testé letta:
ESITO DELLA VOTAZIONE
Presenti: 31
Votanti: 20
Favorevoli: 1
Contrari: 19
Astenuti: 11 (Bajocco, Baldassarre, Berti, Cout, Dolchi,
Mafrica, Millet, Pascale, Sandri, Tonino e Torrione)
Il Consiglio non approva.
