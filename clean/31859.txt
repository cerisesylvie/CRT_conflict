Classificazione
CASA DA GIOCO



Oggetto del Consiglio n. 744 del 24 settembre 2009 - Resoconto
OGGETTO N. 744/XIII - Relazione annuale al Consiglio
regionale sull'andamento della gestione della "Casino de la Vallée
s.p.a.", ai sensi dell'art. 8 della legge regionale 30 novembre
2001, n. 36, recante "Costituzione di una società per azioni per la
gestione della Casa da gioco di Saint-Vincent".
Président -
La parole au Président de la Région,
Rollandin.
Rollandin (UV) -
Grazie, Presidente. Come è stato
ricordato, la legge prevede che sia fatta una relazione annuale
sull'esercizio precedente; in questo caso l'esercizio di
riferimento è il 2008. Ne riproporrò gli aspetti più significativi,
sulla base della relazione sulla gestione allegata al bilancio che
contiene una dettagliata analisi dei dati statistici, economici e
gestionali che hanno caratterizzato l'esercizio. Per carità di
patria, non sto a leggervi la relazione che è un insieme di
notazioni che cercano di far capire cosa è successo nei vari ambiti
e in quello che è l'esercizio dell'attività a livello di casa da
gioco. Ho cercato di sintetizzare i punti essenziali dell'andamento
della casa da gioco.
Anche l'anno 2008 ha fatto registrare una flessione
generalizzata del mercato del gioco d'azzardo in Italia. Tale
situazione è figlia di alcune criticità che interessano
specificatamente il mondo dei casinò:
- il persistere della criticità connessa alla normativa sul
fumo, la cui valenza continua ad essere rilevante; ne è la
dimostrazione il calo impressionante delle attività analoghe in
paesi in cui la normativa sul fumo è stata di recente applicazione:
Francia, Svizzera, Croazia... nel momento in cui è entrata in
funzione questa norma, hanno avuto lo stesso effetto negativo che
noi avevamo già sperimentato prima;
- la norma antiriciclaggio entrata in vigore alla fine del 2007
che, pur non avendo ancora piena applicazione perché in attesa del
regolamento di attuazione, certamente ha influito sulla riduzione
della propensione al gioco da parte dei clienti più facoltosi, i
quali vedono nella stessa un pesante controllo delle potenzialità
di rischio connesso alla loro posizione fiscale;
- la crisi economica e finanziaria manifestatasi nel 2008 e
destinata ad interessare anche l'intero anno in corso che ha
contribuito anch'essa alla contrazione della massa monetaria
giocata con la logica conseguenza di una riduzione dei
proventi;
- la concorrenza dello Stato, che è sempre più agguerrita con la
raccolta di gioco sempre più capillare sul territorio nazionale,
grazie all'introduzione di nuovi prodotti fra cui si sta
sviluppando in modo esponenziale il settore on-line;
- l'offerta di intrattenimento e di servizi del comprensorio in
cui si trova la casa da gioco.
Questi sono alcuni degli elementi che sicuramente hanno influito
sull'andamento nel 2008.
Il dato negativo degli introiti lordi del gioco nel periodo di
esame è pertanto conseguenza dell'effetto combinato dei fattori
sopra evidenziati che hanno fortemente condizionato l'andamento
della gestione. Questi fattori si accompagnano ad una ormai più che
accertata maturità del prodotto "gioco d'azzardo", che sta perdendo
attrattiva nei confronti di tutta la clientela. In aggiunta ai
fattori tipici del mercato, si devono considerare i fattori
specifici del Casinò di Saint-Vincent, di cui molto si è già
discusso, primo su tutti l'inadeguatezza strutturale di offerta dei
servizi collaterali di accoglienza. La missione dell'azienda
attraverso la realizzazione del piano di impresa è quella di
riportare attrattiva all'attività di gioco del Casinò di
Saint-Vincent e del comprensorio nel medio periodo. Una relazione
di accompagnamento al bilancio illustra poi in modo dettagliato le
condizioni operative e di sviluppo dell'attività della casa da
gioco nel 2008, in termini di andamento degli ingressi, dei
proventi lordi di gioco e dei settori di gioco, anche in paragone
con altre case da gioco italiane.
Per quanto riguarda gli ingressi, al 31 dicembre 2008 le
presenze sono state inferiori di 53.239 unità, con una diminuzione
pari all'8,66 percento rispetto al 2007. I proventi lordi di gioco
evidenziano un forte decremento, passando da oltre 117 milioni di
euro nel 2007 a 102 milioni nel 2008, con una diminuzione di circa
15 milioni di euro, pari a 12,9 percento in meno. Il confronto con
le altre case da gioco italiane evidenzia come il dato degli
ingressi sia stabile per il Casinò di Venezia, in leggero aumento
per il Casinò di Campione, che beneficia ancora degli effetti
positivi conseguenti con l'apertura della nuova sede e in forte
aumento per il Casinò di Sanremo, ma per effetto dell'introduzione
della registrazione di tutta la clientela, in passato non prevista
per alcune aree di giochi elettronici. Per quanto riguarda gli
introiti di gioco invece, risultati negativi registrano anche il
Casinò di Sanremo meno - 10,2 percento - e Venezia - meno 2,9
percento -, mentre è in controtendenza il Casinò di Campione, che
peraltro beneficia dell'effetto positivo del cambio franco
svizzero.
Per quanto riguarda i singoli settori di gioco, tutte le linee
di prodotto della casa da gioco del 2008 hanno manifestato una
flessione:
- i giochi francesi registrano una diminuzione degli introiti
del 17,25 percento, con un preoccupante calo della roulette e un
lieve incremento delle Fairoulette. Va segnalato anche il positivo
risultato del Poker Texas Hold'em - gioco in constante espansione a
livello internazionale - che però va visto in funzione del diverso
periodo di attività essendo stato introdotto nel mese di agosto
2007;
- i giochi americani registrano una flessione minore, pari a
meno 4,65 percento, con un decremento delle roulette e del black
jack, quest'ultimo condizionato per lungo tempo da tensioni
sindacali, e un buon incremento per i Dadi (Craps) e per il Punto
Banco;
- in difficoltà sono anche i giochi misti - meno 11,45 percento
- e i giochi elettronici - meno 15,9 percento - settore sicuramente
condizionato dalla proliferazione delle slot machine nei pubblici
esercizi.
Le conseguenze economiche dei dati sopra indicati hanno influito
in modo assai negativo sul bilancio della società, che ha chiuso
con una perdita di euro 16.631.307, rispetto all'utile conseguito
nell'esercizio precedente, pari a 1.976.506.
L'assemblea convocata per l'approvazione del bilancio, tenutasi
il 13 luglio 2009, ha deliberato di approvare il bilancio di
esercizio chiuso al 31 dicembre 2008, ribadendo l'assoluta
necessità della realizzazione degli investimenti strutturali e
infrastrutturali evidenziati nella relazione di bilancio e
proponendo la destinazione della perdita di esercizio di euro
16.631.306 come segue:
- copertura mediante utilizzo del fondo costituito allo scopo
per euro 4.975.000;
- rinvio a nuovo della perdita residua di 11 milioni.
Un risultato così fortemente negativo che, raffrontato all'anno
precedente, dà un peggioramento di oltre 18,6 milioni di euro,
trova la sua propria spiegazione in fattori interni oltre a quelli
esterni già evidenziati. In particolare, il compenso spettante
all'azienda per l'attività svolta relativa al 2008 è stato, come da
disciplinare, pari al 60 percento contro il 65 percento effettivo
di cui l'azienda ha beneficiato nell'esercizio 2007. Ecco perché
c'era stato quel
plus
di un milione: già questa voce vale
oltre 5 milioni di euro.
Un secondo fattore interno di rilevante importanza è quello
conseguente all'iniziativa dell'esodo incentivato che ha portato a
definire l'uscita di 33 unità lavorative con un costo, tutto a
carico del 2008, pari a 2,4 milioni di euro; quindi questi cinque
più due milioni di euro naturalmente fanno la differenza rispetto
ai sedici. Sono stati registrati conseguenti maggiori costi
derivanti dagli ammortamenti dei beni conferiti a seguito
dell'aumento del capitale sociale, così come definito
dall'assemblea straordinaria del 12 agosto 2008.
Ultimo elemento di natura interna e straordinario che incide su
questo bilancio è stato la necessità di azzerare la posta delle
imposte anticipate per 1,8 milioni di euro, in quanto sono venute
meno le condizioni che ne avevano permesso l'iscrizione in bilancio
a causa del significativo calo degli introiti nel 2008. La
sommatoria dei fattori interni che hanno contribuito a peggiorare
la situazione economica dell'azienda rispetto all'esercizio
precedente può essere stimata a circa 10 milioni di euro. Una
brevissima nota: questo è per quanto riguarda il 2008, che è a
cavallo fra - come dico - il primo semestre... non è cambiato
nulla, quindi l'abbiamo vista, rivista, ne abbiamo parlato quando
abbiamo analizzato il piano di rilancio e credo quindi che siano
dati che abbiamo, già ampiamente letti e scontati.
Solo un breve flash per quanto riguarda l'andamento 2009, poi
avremo modo di avere dei dati su questo. L'analisi della situazione
attuale rileva che continua a perdurare, anche nei primi otto mesi
del 2009, un calo dei proventi lordi di gioco che si attesta al
7,40 percento, quindi 5.000.000 di euro. Situazione, questa,
condivisa con gli altri casinò italiani, che perdono
rispettivamente: Campione il 9,10 percento; Sanremo il 5,70
percento; Venezia il 13,80 percento. Non è che il fatto che gli
altri perdono aggiusti la situazione, ma per dire che purtroppo la
situazione dei casinò è abbastanza difficile per tutti. Peraltro
detto calo è inferiore a quello registrato nell'esercizio
precedente, si cominciano a manifestare timidi segnali di ripresa,
relativi soprattutto all'aumento costante delle presenze rispetto
al medesimo periodo e del denaro rischiato, pur se la congiuntura
economica e la concorrenza del gioco di Stato continua a
determinare una minore capacità di spesa pro capite.
Le previsioni originarie di incasso sono state riformulate a
seguito del perdurare dello stato di crisi del settore, crisi
purtroppo acuitasi non solo a livello nazionale, ma anche a livello
mondiale. Il futuro del mercato rimane altamente incerto e di
difficile previsione, la dimostrazione più evidente è la
diminuzione degli incassi, addirittura superiori percentualmente,
da parte di case da gioco (Venezia, Campione, Lugano, Mendrisio,
Montecarlo) dove gli investimenti strutturali avevano portato ad
aumenti consistenti del fatturato negli ultimi anni. Quindi
all'inizio c'era stata, in conseguenza di questo, una crescita
importante ed oggi avete sentito quali sono i dati.
Grazie ai primi interventi effettuati, Saint-Vincent sta
recuperando quote di mercato, ha invertito lentamente la
diminuzione costante dei proventi, soprattutto è riuscito ad
aumentare su base annua il numero dei clienti dove, da ormai 12
anni, il livello di diminuzione era pari mediamente al 6 percento a
prescindere dall'apertura delle sale ai residenti. Uno degli
obiettivi prioritari del nuovo disciplinare era quello di dotare la
casa da gioco di risorse necessarie per il proprio sostentamento,
che evitasse continui interventi sul capitale e consentisse gli
investimenti di cui ormai da un decennio si sentiva necessità. Tale
risultato sembra essere stato raggiunto, in quanto la nuova
distribuzione percentuale dei proventi, sommata ad una costante
ricerca del contenimento dei costi, i cui effetti si manifesteranno
pienamente a partire dall'anno prossimo, hanno portato il bilancio
infrannuale al segno positivo. Il risultato economico del bilancio
intermedio, redatto alla data del 31 luglio 2009, evidenzia un
risultato positivo di oltre quattro milioni di euro al netto delle
imposte di competenza. È importante sottolineare come il
contenimento dei costi sia stato accompagnato da un aumento degli
investimenti sulla clientela, sulla struttura, attrezzature di
gioco, in pratica si è riusciti nel difficile esercizio del
contenimento dei costi generali, da un lato, e dell'incremento
degli investimenti sulla produzione, dall'altro.
Con l'approvazione del piano industriale, del piano di sviluppo
e del nuovo disciplinare, si sono poste le condizioni essenziali
per avviare il rilancio della casa da gioco. Il miglioramento del
conto economico a seguito dell'applicazione del disciplinare, gli
investimenti, le strutture, il rinnovamento dell'offerta di gioco
saranno le leve su cui poggerà la nuova strategia aziendale per il
prossimo triennio.
È da sottolineare, non tanto riferito alla situazione 2008, ma
alla situazione attuale, che a fronte di questa situazione è sempre
più imminente l'apertura di nuove case da gioco con riferimento a
quelle storiche, come Taormina; credo che addirittura - da quello
che si sente - potrebbe essere legato ad un decreto di prossima
approvazione che porterebbe a far aprire alcune case da gioco al
sud, ma anche al nord. Come avevamo già detto in altre discussioni,
è evidente che sotto questo profilo non vanno ad aiutare quella che
è già una crisi del settore, però sotto questo profilo il discorso
dell'abbinamento casinò-turismo - e quindi grandi sale da gioco - è
un principio che si sta allargando e, di fatto, credo che quanto
prima sarà una realtà a livello nazionale. Grazie.
Président -
La parole au Conseiller Salzone.
Salzone (SA-UdC-VdA) -
Grazie, Presidente. Bisogna
riconoscere che la relazione sulla situazione della società e
l'andamento della gestione del Casinò di Saint-Vincent è esposta
nel documento in visione, cui ha fatto riferimento il Presidente,
in maniera puntuale e corretta. Riconosciamo quindi
all'Amministratore Unico, Luca Frigerio, una congrua lucidità
nell'esposizione e, nello stesso tempo, un'altrettanta onestà
intellettuale nel presentare la situazione di grave crisi che
investe la nostra casa da gioco.
Di fatto, il 2008, che siamo qui a commentare, rappresenta la
punta dell'iceberg della crisi, una fase in cui le perdite
raggiungono cifre intorno ai 18 milioni di euro se raffrontate con
l'anno precedente. L'incasso dei proventi lordi si chiude con un
calo del 12,9 percento, diviso fra tutti i giochi, ed è stato
pesantemente condizionato da una serie di fattori negativi,
soprattutto l'assenza di innovazione dei giochi e l'inadeguata
offerta di intrattenimento, sono tutte cose che abbiamo già detto;
scarsa attrattività da parte del comprensorio soprattutto sotto
l'aspetto ricreativo e turistico, le condizioni di degrado del
Grand Hôtel Billia, il ritardo nell'adeguamento di alcuni servizi,
fra cui aree più grandi per i giochi elettronici, il salone delle
feste, gli spazi dedicati all'intrattenimento. Infatti persiste
un'immagine della casa da gioco fortemente caratterizzata
dall'azzardo, piuttosto che dal divertimento. Tutto ciò ha inciso
fortemente sull'andamento negativo delle presenze che, rispetto
all'anno precedente, ha visto una perdita di 53.200 ingressi; ma
ciò che è fortemente preoccupante è che rispetto ai concorrenti
italiani, il Casinò de la Vallée è l'unico a peggiorare il
risultato degli ingressi.
Il calo della clientela è stato trasversale rispetto al tasso di
frequentazione, ma la perdita dei clienti VIP è significativa di
una gestione sempre in difficoltà. Dall'analisi fatta anche
dall'amministratore delegato si evince in modo chiaro che la crisi
del mercato e la congiuntura economica negativa penalizzano
ulteriormente il settore, tanto che l'insieme di queste situazioni
non fa certo presagire la possibilità di una ripresa
nell'immediato; peraltro lo diceva anche lei, un momento fa. Le
strategie di marketing, se non sono caratterizzate da forte
aggressività e capaci di individuare interventi idonei al momento,
produrranno l'effetto di avvantaggiare ulteriormente la
concorrenza. Sarà necessario quindi accelerare la programmazione
degli interventi previsti per la casa da gioco che consentano di
razionalizzare sia le aree di gioco, sia gli spazi, i servizi e
l'intrattenimento. Tutto ciò per cercare almeno di difendere la
propria quota di mercato.
Ci si dice che è stata ridisegnata la struttura organizzativa
con lo scopo di ridefinire la promozione, l'immagine e la
comunicazione dell'azienda, così come l'ospitalità e quindi la
gestione dei clienti privilegiati. Ci è stata manifestata la
volontà di fondare una cultura di metodologia e un piano di
promozione del "prodotto casinò" con l'obiettivo di aumentare la
frequentazione, la fidelizzazione della clientela con lo scopo di
consentire una ripresa nel biennio 2009-2011, ma già dai primi dati
di quest'anno - come diceva anche lei - non vediamo prospettive
confortanti e attendiamo risultati concreti.
Pesa poi l'incertezza del quadro normativo riguardante le case
da gioco sia a livello comunale, sia nazionale, vedi la normativa
antiriciclaggio e la questione dell'apertura di nuovi casinò in
Italia. C'è poi il problema dei contenziosi, che riveste
particolare attenzione, anche in considerazione del fatto che,
oltre ad interessare il bilancio attuale, peserà comunque negli
esercizi futuri. In questo quadro si evidenzia in generale un
peggioramento di tutti gli indici che nell'esercizio 2008
presentano tutti valorizzazioni di segno negativo. Ricordiamo tutti
che l'esercizio 2008 era regolamentato dal disciplinare che
prevedeva una ripartizione degli introiti fra Regione e gestore
basata sulle percentuali predeterminate 40-60 percento e che
successivamente alla chiusura dell'esercizio si sono dovute
rimarcare perdite consistenti, tanto che il 31 maggio gli introiti
lordi dei giochi registravano una flessione del 12,7 percento, pari
a 5,5 milioni di euro. Dall'analisi svolta allora dalla società,
emergeva chiaramente la proiezione del dissesto societario, tanto
da dover imporre la convocazione dell'assemblea straordinaria.
I fatti successivi sono cronaca recente: il 24 giugno è stato
approvato il nuovo disciplinare in Consiglio che prevede, a partire
dal 1° gennaio 2009, una quota di riparto dei proventi da gioco a
favore del Casinò de la Vallée del 90 percento, quelli che io
chiamo i 9/10. All'inizio del mio intervento sottolineavo la
concretezza di questa relazione, mettendo in evidenza la puntualità
con cui l'amministratore unico ha proceduto all'analisi della
situazione, e con altrettanta puntualità ha rilevato che
l'esercizio 2009 sarà certamente caratterizzato dalla progressiva
riduzione dei proventi lordi - un po' quello che diceva lei -
rispetto ai risultati già gravemente negativi del 2008. Le
cause-effetto sono molto ben spiegate nella relazione, per cui
evitiamo di ritornarci; però, proprio in virtù di quanto afferma
lei, vogliamo aggiungere alcuni elementi di ragionamento facendo,
per così dire, "i conti della serva".
Nel mese di agosto il Casinò ha realizzato incassi per 9,5
milioni di euro circa, che realizzano un incremento ad agosto
rispetto all'anno precedente di circa 750mila euro, ma dall'inizio
dell'anno la flessione degli incassi ammonta a 5.120.000 milioni di
euro. Negli ultimi 12 mesi gli incassi ammontano a circa 97 milioni
di euro, che rappresentano una flessione rispetto ai precedenti 12
mesi di 9,01 percento, pari a 9,6 milioni di euro. Se negli ultimi
quattro mesi il Casinò tenesse gli stessi incassi del 2008,
chiuderebbe l'anno con un introito intorno ai 92,5 milioni di euro,
che per 83,3 milioni di euro sarebbero di competenza del Casinò per
effetto di quelli che io chiamo 9/10. In questa ipotesi le mance,
che sono in calo di circa il 15 percento sull'anno precedente,
potranno assicurare un incasso di 9 milioni di euro, quota di
pertinenza della società. Il Casinò quindi chiuderebbe l'esercizio
2009 con ricavi totali di circa 92,5 milioni di euro.
Qual è la preoccupazione? È che in base all'andamento della
gestione e ai dati di bilancio degli esercizi precedenti, la
società, per chiudere il bilancio 2009 in pareggio, dovrà
realizzare ricavi totali per almeno 90 milioni di euro; quindi la
forbice di 2 milioni in più che ci crea un'evidente situazione di
preoccupazione, anche perché, se è vero che rispetto al 2008 gli
introiti lordi sono in calo e non mantenessimo quindi il parametro
con il 2008, rischieremmo anche qui, tanto per essere chiari. Ma,
signor Presidente, al di là dei numeri, non possiamo non
condividere nella sostanza l'analisi sui fattori di crisi che
provengono dall'esterno e che, come per gli altri casinò,
colpiscono anche la nostra casa da gioco. Lei sa bene però che la
nostra tesi sulla crisi specifica del Casinò de la Vallée riguarda
in particolar modo i fattori endogeni della società.
Come dicevamo, tralasciamo in questa fase l'analisi della
situazione economica generale e la concorrenza indiretta di tutte
le tipologie di giochi e scommesse autorizzate dallo Stato e
introdotte dall'utilizzo di Internet, tutti fattori che non aiutano
certo l'attività delle case da gioco, dando per scontato quindi che
rispetto a questi fattori è difficile non condividerne l'analisi,
vogliamo ancora una volta ribadire la nostra tesi sulla crisi del
Casinò di Saint-Vincent, che ha radici nel passato, che ci
conducono alle strategie gestionali deficitarie, alla conduzione
del personale inadeguata, all'organizzazione dei giochi priva di
competenza, gestioni che per ottenere una semplice riduzione di
costi hanno puntato su una clientela di tipologia medio-bassa
scegliendo politiche promozionali e di rapporti con i clienti tali
da allontanare la clientela medio-alta, clientela più redditizia,
senza riuscire a conquistare una quantità di clientela di massa
sufficiente a tenere almeno invariato il livello degli incassi. Si
è così innescato un meccanismo a spirale negativa che ha del tutto
vanificato in termini di risultati di bilancio gli sforzi compiuti
per incrementare i margini lordi, tentando di migliorare il
rapporto costi-ricavi.
La crisi è iniziata quando la conduzione dell'azienda ha
progressivamente perduto la clientela più prestigiosa, deteriorando
la qualità di gestione della sala da gioco e svilendo
progressivamente l'attività di organizzazione di eventi e
manifestazioni, con danni sempre più gravi all'immagine
dell'azienda e alla capacità di richiamo a supporto dei giochi, ma
anche quando l'azienda ha sottoscritto una serie di accordi
sindacali privi di una corretta visione degli effetti che si
sarebbero determinati nel tempo sull'efficienza e sulla
funzionalità della gestione aziendale. La gestione ha operato
sempre avendo come preoccupazione e cura principale il vantaggio e
il rafforzamento del proprio ruolo, piuttosto che l'armonica ed
equilibrata crescita della società.
La crisi si è poi progressivamente accentuata dal 2004 in
conseguenza delle scelte di una specifica filosofia gestionale che
ha negativamente inciso sugli incassi e sul numero degli ingressi.
Da allora, preso atto del peggioramento dei bilanci e della
progressiva erosione dei margini, si è valutato che fosse
indispensabile incrementare i margini lordi di gestione, puntando
esclusivamente, ancora una volta, solo sulla riduzione dei costi.
Si tenga conto che l'amministrazione della società era stata
affidata ad esimi professionisti quasi tutti di cultura ed di
estrazione economica contabile con poca esperienza nel management
aziendale. Ugualmente sono stati eliminati i
porteurs
,
certamente utili, ma difficili da gestire, sono stati ridotti i
fidi ai clienti in numero e in livello per ridurre il rischio di
insoluti, sono state burocratizzate e appiattite le forme di
ospitabilità, si è accentuata la standardizzazione e la
banalizzazione delle manifestazioni e dell'organizzazione di
eventi, togliendo incentivo alla frequentazione di quei clienti che
non cercano solo il gioco o che devono dare qualche motivo di
interesse a chi li accompagna. In concreto, per trovare soluzioni
non rischiose, né difficili, si è semplificata e dequalificata
l'offerta di un casinò che storicamente era preferito dalla
clientela che predilige i cosiddetti "giochi lavorati". Purtroppo
questa è la conseguenza di non aver voluto e di non aver avuto in
azienda manager esperti del mestiere, capaci di mettere in atto le
regole della buona conduzione societaria.
Da pochi mesi si è aperto un nuovo corso, con una nuova
gestione; secondo noi bisogna concretizzare alcune proposte chiare
di indirizzi strategici. Ci riferiamo in particolar modo alla già
ventilata possibilità di una razionalizzazione della gestione STV
Casinò, una società unica faciliterebbe e snellirebbe il percorso
verso una ripresa auspicabile, così come il realizzo di una s.p.a.
di altissimo livello abbinata ad una piscina coperta, ma anche il
tiro a volo, il golf, tutte cose che abbiamo già detto.
Ci pare prematuro in questa fase esprimere un pronunciamento
definitivo, anche se abbiamo la consapevolezza che le difficoltà
contingenti obbligano alla ricerca di soluzioni miracolistiche e i
tempi però giocano un ruolo fondamentale. Pertanto sospendiamo in
questa fase ogni giudizio, ci sentiamo di concedere ulteriore tempo
all'Amministratore Unico, che a questo punto dovrà essere in grado
di tradurre con concretezza il suo impegno e le sue proposte,
rigettando le dicerie di chi sostiene che abbia un mero ruolo di
esecutore. Siamo convinti che Luca Frigerio abbia le capacità,
l'esperienza e forse anche la giusta fantasia per indirizzarci
verso traguardi che, nonostante tutto, sono ancora possibili.
Grazie.
Président -
La parole au Conseiller Secrétaire
Tibaldi.
Tibaldi (PdL) -
Ascoltando la relazione del Presidente
abbiamo udito un tono decisamente meno brioso di quello di ieri e
che ovviamente si propone per un documento contabile, qual è quello
che oggi ci viene esposto: non poteva essere diversamente, anche
perché le cifre e le argomentazioni che sono qui scritte non
permettono di gioire.
Facciamo anche noi alcune considerazioni nell'ambito della
consueta "canonica" relazione annuale, che arriva con nove mesi di
ritardo rispetto alla chiusura dell'esercizio 2008, ma questo
rientra nei tempi tecnici di approvazione del bilancio da parte
della s.p.a., prima, e di comunicazione del medesimo agli organi
consiliari e di Giunta, poi. Quindi a fine settembre facciamo una
riflessione che - se vogliamo - è retrodatata, ma che non ci
permette neanche di fare qualche esame ed esprimere qualche
pensiero in prospettiva.
La prima cosa che balza agli occhi - e direi che è stato
correttamente riportato dal Presidente relatore - è che il 2008
potremo definirlo l'
annus orribilis
, perché una cifra così
elevata e spiccata di perdita in bilancio penso che non si sia mai
storicamente registrata per la Casa da gioco di Saint-Vincent. A
quel trend di declino, di calo che abbiamo visto verificarsi
ineluttabilmente in tutti questi anni - il 2008 qualcuno lo ha
definito la punta dell'iceberg - io dico invece che questo è, spero
che sia il profondo dell'abisso, e che arrivati al profondo
dell'abisso ci sia una lenta risalita della china, perché più giù
di così non si può andare! A flessione si è aggiunta flessione,
diceva il Presidente; a dati negativi si sono aggiunti dati
negativi negli anni a seguire. Oggi potremmo dire, con un gioco di
parole, che a flessione è seguita flessione e ormai il casinò è
genuflesso dinanzi ad un mercato che presenta, sì, delle criticità
congiunturali, ma che vede anche dei virtuosismi che sono presenti
in altre tipologie di gioco, che attirano l'
appeal
dei
clienti tipo i giochi di Stato o i giochi on-line e che non possono
essere sottovalutati o additati come il nemico che avanza. Però è
un nemico che avanza e noi siamo lì, genuflessi, peraltro
paradossalmente in un regime di oligopolio perché di case da gioco
ce ne sono sempre solo quattro! Si sventola spesso e volentieri lo
spauracchio dell'apertura di nuove case da gioco, magari adesso
sarà la volta di questo decreto, però in regime di oligopolio
l'economia ci insegna che gli oligopolisti in genere fanno affari,
si siedono sui loro allori e poi, via via, il mercato si
cancrenizza; però qui siamo arrivati proprio al fondo, direi che
peggio di così non poteva andare: i dati, infatti, sono
drammatici.
Teniamo presente che nel 2008 c'è stata una robusta
ricapitalizzazione, 9,9 milioni di euro di liquidità che sono stati
immessi nel luglio 2008 non appena la Giunta si è insediata, il
capitale è stato ridotto e, ai sensi di legge, ricostituito per un
valore di 14,6 milioni di euro e lì c'è già stata una prima
iniezione per sostenere questo "malato", perché ci sono dei
problemi congiunturali, ma ci sono anche delle carenze strutturali
che ormai da anni si sono consolidate e le conosciamo. C'è da dire
che la Regione, la politica regionale, in questo caso la
maggioranza, generosamente è ancora una volta intervenuta nei
confronti di questa azienda, perché dal primo di quest'anno il
riparto Regione-Casinò passa da 60 a 90 percento a favore della
casa da gioco. Forse addirittura con questo riparto estremamente
munifico si arriverà a malapena al pareggio, se però il trend del
2009 riuscirà a dare un colpo di reni, perché sappiamo che i dati
del 19 settembre 2009 vedono un calo di volumi, di ricavi quindi
rispetto allo stesso periodo dello scorso anno di 6,5 milioni di
euro. Quindi il trend del 2009 è già ulteriormente negativo
rispetto a questo 2008 di cui oggi stiamo facendo le nostre
riflessioni a viva voce in quest'aula.
Quali considerazioni? La prima amara considerazione è che
dall'epoca delle "vacche grasse" degli anni '80 siamo passati
all'epoca delle "vacche magre" degli anni '90 e adesso, all'inizio
del terzo millennio, ormai le vacche sono estinte, non le troviamo
più e nemmeno più ne vediamo l'ombra, perché se questo è il trend,
basterà a malapena al 100 percento e potremo dire, con amara
certezza, che la Casa da gioco di Saint-Vincent non renderà nemmeno
un euro alla casse dell'ente Regione, ente concedente per
l'esercizio del gioco. Questo è un dato triste, credo che oggi
stiamo consacrando un aspetto veramente storico in questa regione,
perché il 2008 non ha avuto precedenti di questo tipo. Il 2008, e a
seguire il 2009, segnerà il pareggio dei conti fra Regione e
Casinò, nel senso che la Regione difficilmente potrà vedere
proventi, se non cambierà non solo il trend, ma anche
l'impostazione aziendale. Diciamo, a onor del vero, Presidente, che
c'è stata da parte sua un tentativo di cambiare questa impostazione
e questo tentativo si chiama piano di sviluppo, che ha avuto anche
una revisione in corso d'opera rispetto agli originari propositi
dei suoi predecessori; c'è stato un piano industriale, c'è o ci
dovrebbe essere un piano di marketing, ma - anche qui - dobbiamo
fare alcune osservazioni.
Il piano di sviluppo, che è un tassello importante per far sì
che si inverta questa tendenza negativa e quindi si diano quegli
atout
alla casa da gioco, quei presupposti, quelle
condizioni per rimetterlo velocemente in sesto sul mercato, il
piano di sviluppo a fronte di un mercato che avanza a passi felini
e con una aggressività felina - perché il mercato è estremamente
aggressivo, oggi - avanza a passi di lumaca, perde la bava. Noi
abbiamo la velocità della lumaca innanzi al felino che ci passa
davanti: come possiamo essere competitivi, oggi, con un mercato che
ci vede così penalizzati? Perché non siamo in grado di dare un
colpo di accelerazione, e questo lo abbiamo chiesto più volte -
lei, Presidente, ne è buon testimone, se lo ricorderà -, perché non
riusciamo a nominare un commissario, o si assuma lei i poteri del
commissario
ad acta
, il commissario unico (non penso che sia
una questione al di fuori della norma) per poter riassumere quelle
funzioni che spettano al Comune, che spettano alla casa da gioco,
che spettano alla Regione, per poter decidere in fretta, perché la
fretta qui non è cattiva consigliera, ma è un'esigenza necessaria
per poter riposizionare la casa da gioco su un mercato che ha una
velocità decisamente superiore rispetto alle nostre capacità non
solo di azione, ma anche di reazione. Oggi il casinò è sonnolento,
non è in grado di rispondere in maniera immediata ed efficace alle
aggressioni del mercato.
Allora non possiamo sempre crogiolarci attorno a questo
capezzale piangendoci addosso: "ma lo Stato ci fa concorrenza,
adesso inizieranno le case da gioco ad essere aperte anche in altre
Regioni, l'on-line è pericoloso, sta segmentando ulteriormente il
mercato"... no, noi dobbiamo essere in grado di reagire! Dovevamo
già esserlo tempo fa, a onor del vero, purtroppo molto tempo è
stato sprecato, adesso abbiamo toccato il fondo; normalmente quando
la molla si comprime poi c'è anche una capacità di rilancio.
Facciamo "tesoro" di questa esperienza negativa, ma raccogliamo le
nostre energie e diamo a questa lumaca una spinta, cioè facciamo
diventare la lumaca un animale più lesto in questo scenario che,
oltre ad essere selvaggio, è estremamente competitivo.
Per quanto riguarda il piano industriale, strumento che è stato
votato dalla Giunta nel febbraio scorso, per adesso ha visto
l'esodo di una sessantina di dipendenti, in prevalenza sono
dipendenti che erano già in età pensionabile o in età prossima alla
pensione, quindi erano degli esuberi; quelli che noi chiamiamo
esuberi, ma che una società di analisi primaria come la KPMG o la
TBridge avevano già decretato come personale in eccesso rispetto
alle esigenze funzionali del casinò.
Anche per il resto sul management effettivamente bisogna fare
delle riflessioni. Si parlava prima del marketing... credo che le
nuove caselle che sono state riempite nell'organigramma del
marketing e non solo del marketing, meritino un'analisi più
approfondita. Chi ha la responsabilità di questo settore è
veramente all'altezza, visto quello che non è successo in questi
mesi, per rendere il casinò più competitivo? Ha le caratteristiche
professionali per poter individuare gli strumenti, gli eventi, le
iniziative da porre in essere per rilanciare la casa da gioco? Noi
abbiamo dei seri dubbi su questo e crediamo che anche lei abbia
qualche dubbio in merito. Sappiamo che le nomine sono fiduciarie,
sono state proposte dall'amministratore unico, saranno vagliate da
una giunta, però sta di fatto che il marketing è il grosso anello
mancante in questo disegno aziendale. Una volta c'erano i
rabatteurs
che, con le loro lucrose provvigioni, portavano
anche dei clienti. Ovviamente i
rabatteurs
sono una moneta a
due facce: da un lato, il vantaggio di trascinarsi una certa mole
di clienti in una casa da gioco o di più case da gioco; dall'altro,
delle richieste particolarmente esose (per usare un eufemismo) e in
questo caso all'aspetto positivo che ho detto prima si aggiunge la
nota dolente del loro costo. Ma qui si vogliono abolire i
rabatteurs
, si vogliono mantenere i
rabatteurs
, si
lasciano andare verso altri lidi... Venezia, Campione, Sanremo?
Quali sono le strategie che sta mettendo in piedi Saint-Vincent: li
mantiene o non li mantiene? E se non li mantiene, come compensa la
lacuna che si viene a creare? Non è che si debbano mantenere per
forza, ma vorremmo capire quali strategie di penetrazione sul
mercato sta utilizzando Saint-Vincent, visti i risultati che ci
vengono proposti anche quest'anno.
Presidente, su queste cose lei ha la responsabilità primaria per
dire: accendo questa macchina che parta oppure la lascio, lì,
dormiente? Noi confidiamo nella sua intelligenza, nella sua
lungimiranza, nella sua capacità di mettere in moto questo
meccanismo. È un meccanismo molto complesso e anche contorto, ma un
meccanismo che deve essere rimesso completamente in moto,
altrimenti questo casinò nel 2009 si ferma lì e il prossimo anno
che saremo qui, a discutere dei valori della casa da gioco,
constateremo che il 90 percento o è bastato a malapena o non è
nemmeno stato sufficiente quel 90 percento che è stato
generosamente concesso all'azienda dall'inizio di quest'anno. E poi
quali considerazioni trarremo, al di là di queste lacrime che
sembrano più di coccodrillo che versiamo ogni anno, in
quest'aula?
Crediamo poi che il Casinò si innesti in un comprensorio che ne
costituisce un contorno essenziale e indispensabile per il suo buon
funzionamento, quindi Saint-Vincent in particolare, ma anche altri
Comuni come Châtillon hanno modellato le loro strutture ricettive,
turistiche, commerciali per soddisfare un certo tipo di clientela,
che oggi è scesa non solo come quantità, ma anche come qualità. Un
certo tipo di clientela che oltre all'aspetto ludico del casinò, in
passato aveva anche l'aspetto sportivo del centro ippico, l'aspetto
sanitario delle terme di Saint-Vincent e tante altre soddisfazioni
in termini di tempo libero, come ad esempio il tiro a volo che
giace dimenticato come un dinosauro sulla collina di Saint-Vincent,
di cui a parte i numerosi studi e consulenze che sono state fatte e
i concorsi di idee che sono stati portati a definizione, non mi
pare che si sia facendo nulla. Anche l'ipotesi del golf, prima si
parlava di un golf a nove buche, poi a diciotto, poi solo un campo
pratica... cioè tutte nelle idee che sono fioccate in quest'aula e
anche in altre aule consiliari o in altri luoghi più o meno
istituzionali, ma che dal livello della parola non si sono mai
trasformate né in scritti, né in fatti. Il comprensorio che è nato
e cresciuto intorno al casinò oggi è estremamente sofferente, vuoi
perché è stato dimensionato e costruito in funzione di una casa da
gioco che è diventata sempre più dominante in questo contesto, vuoi
anche perché con la crisi che si sta vivendo precipita in un buco
molto profondo.
In questo comprensorio si innesta anche il Grand Hôtel Billia
che è diventato, da qualche anno, un altro carrozzone regionale che
- come più volte abbiamo detto - da quando è regionale ha
annoverato perdite su perdite, meno 8,2 milioni di euro nel biennio
2007-2008, che dovrebbe essere un elemento sinergico con la casa da
gioco e, nello stesso tempo, questo elemento sinergico dovrebbe
interfacciarsi con tutto il comprensorio di cui stavo parlando. In
realtà ciò non sta succedendo, allora abbiamo il declino di una
casa da gioco che sta precipitando nel baratro più profondo,
abbiamo il comprensorio che ha queste condizioni di criticità che
sono sempre più evidenti, alberghi e negozi che chiudono a
Saint-Vincent rispetto a qualche anno fa, dove c'erano attività
economiche più o meno fiorenti e comunque mancano le risposte
aziendali di quello che dovrebbe essere il perno: il perno è il
Casinò di Saint-Vincent.
Teniamo poi presente che anche l'aspetto termale poteva essere
un'occasione di rilancio, coniugato con la Casa da gioco di
Saint-Vincent, ma anche l'aspetto termale è stato completamente
abbandonato e ignorato. C'era addirittura l'occasione di avere un
Ligresti che dieci anni fa rilanciava le Terme di Saint-Vincent: è
un'occasione che è stata sprecata per un'insipienza comunale che
non ha precedenti e che, oggi come oggi, è in cerca di risposte,
risposte che però mancano a fronte di mercati che avanzano e che ci
tagliano sempre più le nostre quote di pertinenza.
Alla luce di queste considerazioni, Presidente, sentiamo le sue
eventuali controdeduzioni, credo che sia difficile negare
l'esistenza di queste criticità che sono state anche segnalate da
chi mi ha preceduto, ovviamente forse con toni più morbidi anche
per il ruolo di appartenenza ad uno schieramento di maggioranza,
però sono fatti inconfutabili che attendono risposte. Lo abbiamo
detto tutti gli anni, quest'anno è l'ennesimo rituale, è l'ennesima
omelia che si ripropone in quest'aula, come si ripropone anche la
lettura e l'analisi del bilancio, ma sono parole che riteniamo
necessarie, non sempre e solo sprecate, sperando che prima o poi
qualcuno che ha responsabilità di governo sia capace di
coglierle.
Président -
La parole au Vice-président Chatrian.
Chatrian (VdAV-R) -
Grazie, Presidente. Qualche
riflessione, qualche pensiero.
Il Presidente citava i numeri che oggi andiamo ad approfondire;
il bilancio che oggi andiamo ad affrontare è già stato visto
diverse volte in questi ultimi 8-9 mesi del 2009, inerente il 2008.
Ho trovato una relazione pesante, una relazione cruda, conosciamo
le azioni fatte dal nuovo Governo; non abbiamo condiviso, dal
luglio 2008, i vari passaggi, le varie forzature o accelerazioni a
livello più politico che amministrativo. Mi soffermerei sulla prima
parte: più politica, perché per quanto riguarda quella
amministrativa non c'è tutta questa accelerazione, o quanto meno
noi non la percepiamo.
Un anno fa, nel settembre 2008, si affrontava la stessa
relazione in quest'aula e lei, Presidente, affrontava la relazione
2007 in un'altra posizione, giustamente diversa, una posizione in
cui lei non aveva dato il suo apporto. Oggi, invece, affrontiamo
una relazione dove il suo Governo ha sei mesi di percorso, e oltre
ai sei mesi, i primi nove mesi del 2009. In un suo intervento, per
chiudere la premessa, l'anno scorso ci disse - e anche in altri
interventi sempre inerenti il casinò - che
"il punto di
riferimento in questo momento è di vedere chi perde di meno"
,
questa è la base di partenza. Vorrei fare qualche riflessione
proprio su questa "base di partenza", pur sapendo che non siamo dei
manager del casinò, non ho quelle competenze, ma seguiamo i
percorsi tracciati.
Oggi, in questa relazione, viene messo nero su bianco che il
nostro casinò è il fanalino di coda. Tanti numeri sono stati detti
dai colleghi: nel 2007 la quota di mercato, il totale degli
introiti era intorno a 500 milioni di euro; nel 2008 c'è una
leggera flessione sul totale del quattro percento, la nostra casa
da gioco - è stato detto - è il fanalino di coda... quindi il
riferimento è quello di vedere che il nostro perde in assoluto più
di tutti, circa il 13 percento. Non vorrei ripetere tutte le
considerazioni fatte, che sono state ben esplicitate in relazione:
dall'assenza di innovazione alla concorrenza, alla congiuntura, ma
vorrei soffermarmi su questo fanalino di coda, al 20 settembre
2009, anche questo già detto da altri colleghi, però importante
fermarsi.
La nostra quota di mercato 2008 la conosciamo molto bene: i
primi 9 mesi del 2009 portano intorno al 9 percento la flessione.
Penso che questo sia il punto di riferimento, questo sia il
dibattito, oggi è solo una presa in esame della relazione del 2009,
ma i primi 9 mesi del 2009 danno il secondo tracciato, il secondo
risultato nero su bianco, un'ulteriore grande perdita, una grande
flessione. È stato detto: "altri casinò stanno perdendo", ma noi
arriviamo al 13 percento del 2008 e, nel 2009, la flessione
continua. Sono state fatte delle azioni, vorrei soffermarmi un
attimo sulle azioni fatte dal Governo: decisioni affrettate, piani
di sviluppo portati nelle varie commissioni e poi in aula, ma
percepiamo che dall'approvazione di questi piani, di queste
modifiche in aula consiliare e in commissione non ci sia il momento
"gamba", Presidente. Ci risulta, e faccio un piccolo esempio, che
per la famosa sala multiuso di cui si parla da 5-6 anni, in gara
già nel 2006-2007... ad oggi, i lavori non siano iniziati.
In questa relazione si dice che a fine estate inizieranno i
lavori: oggi è il 24 settembre e i lavori non sono iniziati. Mi
sembra che ci sia un'accelerazione dal punto di vista politico, da
noi non condivisa, ma mi sembra che manchi la seconda parte, quella
amministrativa, cioè dare gambe alla seconda parte. Mi sembra quasi
che ci sia una mancanza di coordinamento a livello amministrativo
per dare gamba alle decisioni che la maggioranza ha assunto in
quest'aula legate al piano di sviluppo e, al dare gamba dal punto
di vista amministrativo. Lego anche la posizione del Grand Hôtel
Billia: l'indirizzo è stato modificato, una scelta politica è stata
messa sul tavolo nero su bianco, è stato anche annunciato in
commissione e in Consiglio, ma ci sembra, da nostre informazioni,
che l'elefante sia pesante, lento a dare queste risposte, le stesse
risposte inserite in questa relazione come fattore totalmente
negativo.
Non vorrei soffermarmi sui dati. È stato detto: "prendiamo per
buono che il fanalino di coda per il 2008 è Saint-Vincent"; nel
2009 il nostro trend è purtroppo negativo e parallelamente le
scelte politiche che la maggioranza ha fatto in quest'aula, i vari
passaggi, dall'amministratore unico all'iniezione di denaro fresco
nei mesi di luglio e settembre e poi i vari adempimenti, dal piano
industriale al piano di sviluppo, non solo non sono attuati, non
solo sono stati accelerati dal punto di vista politico, ma non
hanno gamba, non hanno risposta dal punto di vista operativo! Il
piano industriale, solo nel gennaio-febbraio 2009, citava introiti
pari a 102-104 milioni di euro; con il trend che ha la nostra casa
da gioco, potremmo parlare eventualmente di un introito vicino a
91-92,5 milioni di euro (dette sette mesi fa non di più), quindi ci
sembra che ci sia uno scollamento forte e uno scollamento
soprattutto di risultati. Pertanto dalla politica non c'è la
concretezza sul singolo dossier.
Termino facendo due riflessioni per quanto riguarda gli
andamenti dei costi. Il Presidente ci ha dettagliato e motivato
cosa è stato inserito all'interno del bilancio 2008; quindi costi
aggiuntivi legati anche all'esodo che è stato creato per il 2008.
Dettagliando bene gli andamenti dei costi notiamo tutta una serie
di costi che aumentano: dall'acquisto delle materie prime, agli
incrementi dei servizi interni, dalle spese per consulenze legali,
notarili, professionali, a tutta una serie di costi che portano
l'andamento e i costi di produzione da 85 milioni a 87 milioni.
Conti alla mano, fra tre mesi termina il 2009; ci sembra che tutto
quello che è stato detto e dato per fatto in questi 12-14 mesi non
abbia tutta questa veridicità e soprattutto non vediamo delle
prospettive positive, da una parte, e legate anche agli altri
fattori importanti di tipo economico che sarebbero legati al Comune
di Châtillon/Saint-Vincent, è stato detto, ma legati realmente alle
partecipate regionali nel Comune di Saint-Vincent. Grazie.
Président -
La parole au Conseiller Donzel.
Donzel (PD) -
Egregio Presidente, cari colleghi, non ho
esitazione a dire che non sono un esperto di questa materia, mai
nella mia modesta esistenza avrei pensato di dovermi occupare di
casinò, di un ambiente che non conosco, ma il dovere della politica
mi ha chiamato a questo e, insieme al gruppo, ho condiviso alcune
riflessioni che ritengo importante riportare in quest'aula.
Intanto riconosco anch'io, come hanno fatto altri colleghi, la
schiettezza di questo documento, la schiettezza con cui il
Presidente lo ha riportato in aula e mi riconosco negli interventi
di coloro che mi hanno preceduto. Se dovessi usare una metafora
anch'io come altri hanno fatto, parlando di punta dell'iceberg, di
un momento negativo o addirittura di fondo dell'abisso, come altri
hanno fatto, direi che questa è la fotografia di un disastro.
Quindi non so se il 2008 passerà più alla storia per l'anno in cui
furono accantonati i buoni di benzina o per il casinò messo al
tappeto. Certamente c'è un nesso fra queste due vicende, è che sono
due vicende che non possiamo - qui non condivido la relazione -
legare alla crisi economica, non c'è un nesso. Il gioco, nella sua
parte ludica, nella sua parte che non è legata a criteri di logica
economica, ha logiche diverse, il gioco cresce anche nella crisi
economica. Ovviamente cresce in altri settori, sappiamo di questa
concorrenza, e qui condivido la concorrenza dei grandi giochi
organizzati dallo Stato, dall'enorme pubblicità mediatica che lo
Stato può mettere in campo. Sicuramente non possiamo immaginare
che, vista l'induzione al gioco che sta praticando lo Stato, perché
è un'induzione al gioco attraverso fenomeni pubblicitari
straordinari, si possa entrare in competizione con una macchina
come quella.
Quello che mi preoccupa, e che hanno rilevato bene gli
interventi di coloro che mi hanno preceduto, sono i dati. I dati
non dicono che tutte le case da gioco vanno male, questo è il
punto. I dati dicono che è la Casa da gioco di Saint-Vincent che va
molto peggio. Alcune hanno addirittura dei dati interessanti in
positivo, la tenuta degli ingressi di Venezia, la crescita che
rappresenta un trend di Campione, non è una crescita di quest'anno,
è un trend in crescita; non cito Sanremo, prendo per buono il fatto
che abbiano deciso di contare anche quelli che passano davanti al
casinò e che abbiano altri metodi di conteggio, quindi è un dato
falsato. Ma quello che preoccupa di Saint-Vincent non è la caduta
degli ingressi di quest'anno, è il trend perdurante, costante di
crollo degli ingressi, è una linea continua, inarrestabile,
inesorabile. Anche sulle entrate, se è vero che nei "francesi"
tutti vanno male... però il calo percentuale di Saint-Vincent è il
doppio rispetto agli altri e addirittura altri casinò nei giochi
americani e nelle slot machine registrano un attivo; quindi
qualcosa si può fare, si poteva fare. Si ha l'impressione che qui
non si sia fatto, allora su una cosa voglio intervenire.
A differenza di altre forze di opposizione, noi abbiamo avuto un
atteggiamento critico sulla situazione reale, ma non abbiamo avuto
un atteggiamento oppositivo rispetto alle decisioni della
maggioranza sulle scelte da fare sul casinò, cioè abbiamo detto:
"accettiamo le proposte che vengono fatte, abbiamo apportato anche
noi delle idee, e vediamo come va", però... qui non ci siamo! Qui
non ci siamo e, a mio avviso - non ho nessuna intenzione di
ripetere gli interventi degli altri -, ritengo che ci siano delle
contraddizioni palesi anche in quella che qualcuno ha chiamato "la
strategia sul casinò"; direi che manca proprio anche una filosofia
intorno a questa casa da gioco e provo ad evidenziare alcune
contraddizioni, Presidente... poi lei potrà dire se ci prendiamo
oppure no.
Continuiamo a dire casinò dei VIP, facciamo venire i VIP, oppure
casinò che ha tanti ingressi, ecco una prima grossa contraddizione:
o noi abbiamo due sale da gioco all'interno dello stesso
contenitore, cioè una casa da gioco che si occupa dei VIP e una
casa da gioco che si occupa degli ingressi di massa, oppure siamo
sempre costantemente in una palese contraddizione in quella casa da
gioco... perché? Una casa da gioco dei VIP è una casa da gioco con
personale altamente professionalizzato, cosa che abbiamo, quindi si
giustificano le elevate retribuzioni, ma una casa da gioco che
punta su "venga chi vuole", la massaia a giocare, eccetera... ha
bisogno di un personale altamente professionalizzato e altamente
retribuito? Una casa da gioco che punta sui VIP non ha bisogno di
masse di dipendenti, perché avrà un numero più limitato di
giocatori. Una casa da gioco che punta su masse di persone che
frequentano ha bisogno di più dipendenti. Bisogna scegliere,
bisogna dire dove si va, altrimenti rimaniamo a metà, dove c'è una
parte che vuole andare in una direzione, una parte nell'altra, ma
poi bisogna fare delle scelte in concreto all'interno di questa
cosa!
Io... come riportato al punto b) di pagina 3 fra le
giustificazioni della crisi del casinò: scarsa attrattività da
parte del comprensorio su cui opera la casa da gioco, eccetera...
ma, anche qui, c'è la seconda grossa contraddizione! Scusate,
Saint-Vincent è una tranquilla e serena stazione termale dove la
gente viene a rilassarsi, a riposarsi, come qualcuno auspica alle
volte? Oppure un brioso luogo tutto luci, animazione, movimento,
come mi pare alle volte di vedere in qualche immagine televisiva di
Las Vegas, una cosa dove c'è movimento, rumore, caos? Questa cosa
bisogna deciderla, bisogna condividerla con gli abitanti di quella
comunità. A me pare che non ci sia questo fertile dialogo, questo
fertile incontro fra gli abitanti di quella zona... alcuni che
probabilmente aspirano al turismo della quiete e altri che aspirano
a una... cioè bisogna decidersi, altrimenti rimaniamo nella terra
di nessuno! Altrimenti vengono meno le scelte!
Altra contraddizione che non riesco a sciogliere, almeno io per
incompetenza, non lo so: è la casa da gioco il perno
dell'attrazione e alcune scelte sembrerebbero dire che siamo andati
in quella direzione con il grande salone delle feste, tutto dentro
la casa da gioco, e quindi la casa che cerca di vivere con una sua
indipendenza; oppure la casa da gioco ha bisogno di tutto ciò che
sta intorno? Qui qualcun altro lo ha citato, il famoso tiro a volo
che mi risulta essere stato inserito nel piano industriale di
rilancio fra le iniziative che dovevano essere prese e che invece
non solo è bloccato, ma mi si dice che addirittura non si vuole più
fare. Allora le chiedo: ma risponde al vero che non si vuol più
fare il tiro a volo? Spero che siano solo indiscrezioni, perché se
tutte le energie che abbiamo messo per girarlo invece di sparare
verso sud, adesso spariamo verso nord, poi spareremo verso ovest e
poi verso est... adesso mi si dice non si fa più? È abbastanza
curioso! Non vediamo partire...
(interruzione del Presidente della Regione, fuori
microfono)
...lei replicherà e dirà che avremo il tiro a volo nel più breve
tempo possibile e saremo ben contenti di questa cosa.
Altro punto della relazione su cui voglio soffermarmi: assenza
di innovazione dell'offerta di gioco proposta alla clientela; lei,
Presidente, non c'era. Mi è capitato di andare con la commissione
che si occupava del casinò proprio in visita, spero ci siano degli
atti, non so se ci sono degli atti, ma sicuramente l'onestà con cui
si comporta l'amministratore le potrà dare conferma, in quella sede
ho fatto una domanda, ho chiesto "voi che siete gli esperti, mi
dite almeno una cosa nuova che proponete alla clientela?"... l'anno
scorso, eh... almeno una, da dire: "facciamo questa cosa qui".
Non sono io, politico, che devo dire qual è l'offerta nuova che
mi deve dare il casinò, sono loro che mi devono dire qual è la
nuova e noi diciamo sì, va bene... fatelo! Ma non me lo hanno
detto; hanno continuato a parlare del salone delle feste... quello
lo abbiamo detto più volte come Partito Democratico, facciamo
questo salone delle feste; anzi, abbiamo detto: visto che per
realizzarlo ci vorranno anni, cioè prima del 2013 non ci sarà
nessun salone delle feste, nel frattempo organizziamo uno spazio
all'interno, in cui si possa cominciare a festeggiare qualcosa, e
il risultato è che tecnicamente non è così facilmente realizzabile
questa cosa qui. Quindi non è che ostacoliamo le scelte, ma non ci
viene detto qual è l'idea! Sappiamo che adesso c'è questa
iniziativa del gioco del poker interessante, bene, però non basta
scrivere "assenza di innovazione"; noi vorremmo sapere qual è
l'elenco delle novità che vengono proposte.
Questa, in sostanza, l'analisi che abbiamo fatto, che esprime
una grossa preoccupazione perché noi riteniamo che la casa da gioco
possa ancora svolgere un ruolo importante all'interno della nostra
regione. Una regione che ha una vocazione turistica non può perdere
una casa da gioco di prestigio. Che poi ci siano tanti altri
concorrenti, che poi venga ridimensionato in parte il suo ruolo
storico... ma io vorrei ricordare che la Casa da gioco di
Saint-Vincent è stata in grado di proporre un'offerta che era
vincente addirittura sul piano europeo. Mi risulta che noi facevamo
formazione ad altri casinò, i nostri tecnici del gioco erano
talmente qualificati e professionalizzati che eravamo noi a
proporre all'esterno il gioco. È su questa strada che bisogna
continuare a credere ed investire, cioè di fronte alla fotografia
di un disastro, Presidente, mi rivolgo a lei, quello che si vuole
sentir dire è che non è che andiamo alla rassegnazione lenta di una
lenta chiusura della casa da gioco, ma è che nonostante tutte le
avversità, nonostante la concorrenza, c'è la grinta, la voglia di
mettercela tutta per dire che questa casa da gioco troverà il modo
di stare sul mercato! È chiaro che quando lanciamo una politica di
esodi incentivati abbiamo una perdita di 2,4 milioni di euro - se
non vado errato - che tradotti sulle unità di personale vuol dire
circa 72.000 euro a testa; è chiaro che se questa è la strada,
rischiamo di nuovo di andare a prosciugare delle risorse enormi nel
tentativo di contenere i costi del personale, cioè più che
contenerli andiamo a dilatare le perdite.
Diciamo che il casinò deve avere una prospettiva, deve avere un
futuro, ma non è semplicemente con il rielencare quelle che sono le
costanti, cioè rapporto con il Comune, eccetera... adesso
francamente mi risulta la massima disponibilità degli
amministratori del Comune di Saint-Vincent a confrontarsi, a
ragionare, a mettersi a disposizione per un progetto condiviso
rispetto alla casa da gioco, non è che c'è un'ostilità, quindi
penso che non possiamo continuare a ripetere ossessivamente un
elenco di limiti, ma che da una dura fotografia che ci è stata
presentata in questa sede possa partire invece un input forte che
dia quella sensazione di una vera voglia di riscatto di questa casa
da gioco, come elemento cardine, imprescindibile della globale
offerta - qui guardo l'Assessore Marguerettaz -, offerta turistica
della Valle d'Aosta. La Valle d'Aosta, fra tutte le cose che ha:
piste di sci, montagna, eccetera, ha il casinò, di questo non può
fare a meno - questo è il ragionamento che facciamo noi - ma certo
non può essere la Regione che tiene in piedi una casa da gioco in
queste condizioni, deve essere invece la casa da gioco che aiuta la
Regione in una fase che è difficile come questa. Grazie.
Président -
La parole au Conseiller Agostino.
Agostino (UV) -
Grazie, Presidente. Ho sentito parecchi
consiglieri dire la loro, in ultimo ho sentito anche il Consigliere
Donzel che diceva: "è impossibile che la casa da gioco vada male,
perché il gioco è in aumento, quindi c'è qualcosa che non
funziona". Ma, Consigliere Donzel, il casinò va male proprio perché
c'è un aumento dei giochi, ma non in quel senso lì, da tutte altre
parti! È proprio per questo che le case da gioco vanno male!
Una volta c'era quasi solo quello e le case da gioco usufruivano
di maggiore utenza, e poi i VIP non è che sono così numerosi,
sempre lì a pescare, se li devono contendere in quattro casinò! E
poi non è che sono sempre disposti a farsi pelare, perché ogni
tanto qualche mazzatina al casinò gliela danno anche; è proprio da
quelli che i casinò perdono la gran parte di volte! Quindi non è
che i VIP poi sono così numerosi in tutta Italia da scialacquare i
casinò, non è così!
Intervengo a nome personale, e dico che, alla luce di quello che
ha detto il Presidente, dei dati riportati, sono sempre più
convinto che sono maturi i tempi per aprire la casa da gioco ai
valdostani, perché bisogna aumentare, non c'è santo che tenga,
bisogna aumentare il bacino di utenza del casinò. Noi, rispetto
alle altre case da gioco, non siamo assolutamente favoriti, perché
la Valle d'Aosta ha dei numeri piccoli, devono venire per forza da
fuori per venire in Valle d'Aosta! Quindi gli altri casinò perdono
un po' meno, ma perché hanno veramente un bacino di utenza molto
più grande vicino a loro, in quanto in Valle d'Aosta devono venire
appositamente da fuori... non è che possiamo contare sempre sui
turisti anche se la vocazione della Valle d'Aosta è turistica...
quindi di poter contare di riempire per forza il casinò,
giustamente, perché adesso è nata una miriade di altri giochi dove
la gente del ceto medio purtroppo gioca tantissimo: Gratta e Vinci,
Superenalotto, Lotto, tutto questo va a favorire le casse dello
Stato, ma non quelle dei casinò e, di conseguenza, della
Regione.
Continuo a sostenere che, una volta messe tutte le telecamere...
mi sembra che in questo momento si stiano preparando per installare
le telecamere dappertutto... quindi non venite più a dire... ho
sentito un mucchio di gente che dice: non è il caso lì, poi c'è il
cugino che lavora lì... ma non scherziamo! Cosa c'entra questo! Una
volta che ci sono le telecamere che tu vieni controllato dalla A
alla Z, tutto questo viene a cadere e finiamo anche di dire che
aprendo ai valdostani roviniamo i valdostani, perché sono più
intelligenti di quello che pensiamo! Chi vuole giocare, va a
giocare nei casinò limitrofi e cioè a Chamonix, a Montreux, a
Megève e quando vanno in ferie vanno negli altri casinò; quindi non
voglio più sentire assolutamente dire questo, che i valdostani si
rovinano se apriamo... sembra che siamo poco intelligenti, che
siamo una razza da tutelare, ma non diciamo cretinate!
Già ho sentito delle lamentele dei valdostani che vanno a
giocare alle slot machine al casinò, ho già sentito dire...
(interruzione di un Consigliere, fuori microfono)
...allora a maggior ragione che va aperto totalmente a tutti!
Siamo mica cittadini di serie B che andiamo lì, chiusi in un
buco... apriamo! Questo che ho detto è il mio pensiero personale,
bisogna aprire totalmente la casa da gioco ai valdostani, i
valdostani sono più intelligenti di quello che qualcuno pensa, se
vogliono rovinarsi vanno a rovinarsi all'estero come a
Saint-Vincent, quindi su questo non ci sto!
Ritengo che, alla luce di quei dati, soprattutto i numeri che il
Presidente ci ha proposto... perché la bacchetta magica penso che
nessuno l'abbia, noi possiamo mettere un bellissimo casinò e del
personale qualificatissimo, ma se lo mettiamo in cima alla Becca di
Nona può essere anche a sette stelle, nessuno viene! Nessuno ha la
bacchetta magica! Quindi penso che, alla luce dei dati forniti dal
Presidente e dell'andamento continuo in decrescendo del casinò,
siano maturi - io parlo a nome personale - i tempi per aumentare il
bacino di utenza e quindi portare al nostro casinò un po' di
valdostani che vi possano giocare.
Président -
La parole au Président de la Région,
Rollandin.
Rollandin (UV) -
L'occasione di una relazione sul casinò
è evidente che porta ad una serie di analisi e soprattutto di
voglia di guardare cosa succede anche nel 2009 e negli anni
prossimi. Nella relazione mi sono attenuto al risultato 2008 e ho
dato qualche piccolo spunto per il discorso del 2009. Ora le
relazioni... ringrazio i colleghi per gli interventi, anche se su
alcuni mi diventa più difficile inquadrare in questa ottica la
relazione del 2008... capisco l'interesse per vedere lo sviluppo di
quello che potrà succedere.
Vorrei anche dire che, nell'ambito dell'analisi fatta,
sicuramente nell'analisi mi sono attenuto ai dati e i dati sono
sempre abbastanza oggettivi, nel senso che le cose non vanno, puoi
abbellirle come vuoi, non vanno. Poi credo che l'analisi delle
cause fatta, credo che per la maggioranza sia stata condivisa;
qualcuno non ha visto un nesso fra la crisi che è scoppiata nel
settembre 2008 con quello che è un appesantimento che è stato
generale di tutti i casinò. Questo dato è invece purtroppo realtà.
Anche il 2009, ho letto gli andamenti nelle altre case da gioco,
non a caso, dove per quanto ci riguarda c'è un meno 7,40, Campione
meno 9,10, Sanremo meno 5,70, Venezia meno 13,80! Sono sempre gli
stessi casinò!
Ora questi dati, io non ho delle chiavi di lettura particolari,
voi sapete anche che c'è un'associazione, la Federgioco, che
analizza assieme lo stato delle cose e le difficoltà che hanno i
casinò, quindi nell'analisi fatta a quel tavolo quello che tutti
hanno visto è ad esempio la difficoltà ad avere una corrispondenza
fra il numero di presenze e il giocato: ci può essere anche un
aumento del numero di presenze, ma il giocato è molto meno,
addirittura per le slot machine il gioco è diminuito, le puntate
che fanno alle slot machine sono diminuite!
Una lettura obiettiva... non ho nessun motivo e poi ci sono dei
dati, quindi non c'è nessun motivo per dire... questo è continuato
per tutto il 2009. Questa è la stessa crisi che ha coinvolto non
solo i casinò italiani, ma tutti i casinò! I francesi li hanno
chiusi, gli svizzeri, gli olandesi... c'è un discorso generale,
questa è la realtà che per quanto riguarda questo periodo ha una
giustificazione seria, legata a questa crisi che ha profondamente
inciso anche in questo settore. Questi sono dei dati, poi, lo si
voglia commentare anche con il tema: ma, è inadeguato, non si è
fatto; su questo non voglio adesso entrare nel merito su quello che
si è fatto per il 2009, avremo modo di analizzarlo molto
dettagliatamente, punto per punto, vedere quello che è stato fatto,
come è stato fatto e i risultati che sta dando. Non si è stravolto
nulla, si è invece cercato di ottimizzare una serie di procedure,
di attivare dei meccanismi che passavano per la prima volta
attraverso la riduzione del personale, voglio sottolinearlo, nel
2008 e nel 2009 è la prima volta che tocchiamo il personale, la
prima volta! E credo non a caso il passaggio che si è fatto adesso
nel 2009 di andare nella direzione di ridurre il personale
amministrativo e di riciclarlo per una parte nel personale
operativo e personale al tavolo da gioco, sono dei dati. E così
via, tutto quello che è stato il recupero del rapporto, grazie
anche ad uno sforzo fatto dalle singole organizzazioni sindacali
con i lavoratori e con la gestione, che ha avuto sempre delle
grosse difficoltà. Non dimentichiamo che il 2008 è stato un anno
quasi fino ad agosto, quando si è insediato il commissario, con
scioperi continui, legati a delle situazioni che avevano una serie
di problematicità che non voglio qui ricordare, però scioperi
continui! Questi problemi sono purtroppo dei dati oggettivi, legati
ad una serie di fattori non risolti che hanno influito
negativamente.
Credo che le possibilità di fare una valutazione per il 2008, al
di là degli apprezzabili interventi dei colleghi, da Salzone che ha
voluto ricordare una serie di esigenze che noi riconosciamo,
l'attivazione per una gran parte di quello che ha chiesto è stato
progressivamente stato fatto, non nel 2008, ma nel 2009 si sono
fatti una serie di interventi sotto questo profilo abbastanza
importanti. Vorrei qui intervenire su un dato che è stato
comunemente ricordato, cioè che va più in proiezione con il futuro
che per l'analisi 2008, ma mi sembra giusto rispondere: qual è il
rapporto fra la casa da gioco e i Comuni vicini e gli investimenti
dei Comuni vicini?
Per quanto riguarda l'ex tiro a volo, è un anno che stiamo
cercando di definire con esperti e sopralluoghi fatti per avere le
misurazioni acustiche nella zona, per avere tutte le valutazioni
che termineranno questa settimana, il 30 c'è la riunione
definitiva, per poter dire qual è il sistema di intervento che non
crei alcun tipo di problema in base alla legge esistente. Legge che
abbiamo approvato a livello regionale sull'acustica. Sono
situazioni che bisogna gestire, allora dove c'è l'ex tiro a volo,
c'è un vecchio stabile al centro che creava e crea dei problemi,
c'è l'intenzione provata da tutte queste riunioni con gli esperti a
livello nazionale che sono venuti a Saint-Vincent e hanno fatto una
serie di misurazioni, per riuscire a dirci che si può fare, come si
fa, però è passato un anno. Quindi confermiamo la voglia di farlo,
però con un rallentamento che è dovuto a queste situazioni, non
certo alla carenza di volontà di intervenire. L'Assessorato al
turismo lo ha seguito dall'inizio, ma quando non ci sono gli
elementi non si può forzare la mano, e questo lo dico anche per
l'accelerazione.
Non posso sottoscrivere tutte le volte che si parla di
"accelerazione", però bisogna anche tener conto delle competenze.
Voglio ricordare due tentativi nei piani che sono stati fatti anche
a livello nazionale, già fatti allora: tentativi di accelerazione,
i piani famosi di investimento; purtroppo non hanno dato esito,
perché alla fine le potestà dei Comuni, delle Regioni, in altre
situazioni delle Province, non sono bypassabili. Sono possibili con
interventi che riducono in parte i tempi, ma queste situazioni non
si risolvono, perché ci sono i ricorsi. Basta guardare le grandi
opere... dove non sono state realizzabili è perché hanno avuto
questa difficoltà: non sono bypassabili! Ci sono delle regole che
si possono vedere, adesso si prova a nominare i commissari, anche i
commissari si trovano di fronte ad alcune norme che giustamente
devono essere rispettate, vuoi per il VIA, adesso per il VAS,
adesso per le norme sull'acustica, che sono delle norme cogenti e
assolutamente da rispettare e che creano tutta una serie di tempi
che si allungano.
Per dire il ruolo delle infrastrutture vicine, sicuramente le
terme sono una vicenda, e qui condivido l'esigenza che si vada
verso un utilizzo ottimale delle terme; è una vicenda che sta
seguendo il Comune, anche lì con delle grosse difficoltà. Non so se
si arriverà ad una definizione tenendo conto di quello che sta
succedendo, ma non è che non supportiamo le terme, non possiamo
mica sostituirci al Comune per realizzare le terme! Il golf... è da
trent'anni che diciamo che vogliamo fare un golf a 18 buche, ma non
si realizza non perché non ci sono i soldi o non c'è la volontà, ma
perché non si trova la disponibilità dei terreni, sennò si deve
arrivare all'esproprio! A Fénis era già tutto pronto, la zona era
pronta, c'erano i soliti venti proprietari che non davano la
disponibilità, risultato: bisognava espropriare per tutti! E ci si
è fermati, c'era ancora la buonanima Pollicini! Questa è la
realtà!
Possiamo anche dire: si potrebbe..., ma la realtà è che non si
può fare e tutti cozzano contro gli stessi temi. Dove si fanno i
grandi campi di golf è dove hanno la grande disponibilità di
terreni, lì si possono fare; qui non è una questione di non poter
intervenire, la questione è che non c'è la disponibilità dei
terreni! Si è provato a media Valle, nella zona
Châtillon/Saint-Vincent c'è stato un progetto, ad Arnad e
Issogne... non si arriva mai al dunque! Non voglio fare altri
commenti su questo, ma le infrastrutture non è che si possono
inventare!
Per quanto riguarda il fatto... non credo che l'atteggiamento
del casinò sia quello di rassegnazione o genuflessione... credo che
ci siano delle situazioni obiettive di difficoltà. Il casinò sta
cercando di seguire tutti i nuovi giochi possibili, l'on-line
appena sarà possibile anche per i casinò, come sembra, verrà
seguito. Non dimentichiamo, a proposito dell'iniziativa a cui
qualcuno ha fatto riferimento, che forse sono state delle occasioni
perse, vorrei ricordare la storia dei Bingo. Qui qualcuno pensava
di aver fatto Bingo quando è uscita la legge sui Bingo: all'inizio
ne erano stati previsti 220, raddoppiati a 440, autorizzati 863 a
livello nazionale, realizzati nemmeno 200! Tutti in perdita, perché
il discorso dei Bingo era quello di fare dei minicasinò, perché nei
Bingo con il gioco della tombola ci mettevano anche le slot machine
degli altri giochi... finito questo gioco, finiti i Bingo! Tutti i
megascienzati che avevano seguito i Bingo, pollice verso! Cioè, qui
non so se gli esperti di casinò devono essere chiamati "casinisti"
o altro, però so solo che ce ne sono di tutti i tipi. Ho sentito
tantissima gente bravissima a fare programmi, non ne ho mai visto
uno vincente, qui, all'estero, da altre parti; hanno preso i
porteurs
, se li prendono sulla spalla, se li portano a volte
a Sanremo, un'altra volta li portano qui, questi qui guadagnano, i
casinò guadagnano nel periodo in cui vogliono farli scendere, poi
bagnano, i dati sono lì. Dobbiamo essere anche onesti rispetto a
queste figure, dobbiamo anche capire cosa vogliamo fare.
C'è una relazione e ci sono delle situazioni che sono da gestire
in modo corretto. Non è che possiamo dire basta... allora, mi
affido ai
porteurs
, questi arrivano, come è successo, la
storia dei casinò la conosciamo tutti perché la leggiamo, c'è la
puntata, benissimo, ha guadagnato... finita la benzina, ploff!
Questo è il risultato dei
porteurs
! Di formule magiche per i
casinò non so se ne esistano, ma non ne ho ancora viste e aspetto
sempre che qualche profeta venga a proporle, ma non ne ho ancora
viste. Sicuramente questo non vuol dire fermarsi.
Un'ultima annotazione sulle contraddizioni. Apprezzo sempre gli
interventi del collega Donzel; ho avuto qualche difficoltà a capire
perché ci sono, secondo la sua chiave di interpretazione, queste
contraddizioni e vorrei per correttezza nel rapporto spiegare come
a mio avviso queste contraddizioni non ci siano. I casinò, in
quanto case da gioco... corretta l'osservazione fatta da Salzone:
meno azzardo e più collegamento con il divertimento, ma la
distinzione VIP - massa la si fa con l'organizzazione del gioco
all'interno, non è che c'è il casinò VIP e il casinò di massa.
L'atteggiamento di chi segue il giocatore è, come ci auguriamo e
come è stato sempre previsto, uguale! Non è che se arriva la
massaia, è trattata come una massaia; la massaia viene, ha tutto il
diritto, giocherà di meno, ma il VIP va nel
privé
, si fa le
sue giocate, un altro tipo di gioco, non è che c'è contraddizione:
vogliamo i VIP o vogliamo la massa! La massa... c'è anche la massa
di giovani che vanno alle slot machine, dove la relazione dice che
purtroppo allora c'erano poche macchine nuove, adesso sono state
messe 800 macchine nuove in poco tempo! Saint-Vincent deve
diventare Las Vegas o rimanere Saint-Vincent? Io credo che debba
rimanere Saint-Vincent, il casinò faccia il casinò, sia un punto di
riferimento che aiuta Saint-Vincent, tant'è che quando va bene il
casinò va bene anche Saint-Vincent - questo altri lo hanno
ricordato - perché c'è gente che gira e che spende, quando va male
il casinò va male anche Saint-Vincent. Las Vegas è un caso anomalo,
fra l'altro va a bagno anche adesso, Las Vegas è ai minimi termini,
non a caso! Quindi non c'è nessuna contraddizione.
Sul tiro a volo abbiamo detto... oggi confermiamo che il tiro a
volo lo vogliamo fare, non c'è nessuna contraddizione; sui nuovi
giochi siamo andati subito, è uscito il Texas Hold'em, siamo stati
fra i primi a fare i corsi, funziona, stiamo facendo il secondo
corso per i giovani che svolgono questo ruolo, quindi credo che
siamo stati sempre attenti. E il fatto che il Casinò di
Saint-Vincent era il primo in Europa è vero, quando c'erano i
casinò che funzionavano come allora con determinate regole, con una
presenza di giocatori che - si ricordava - avevano disponibilità
economiche molto alte. Per quanto riguarda la formazione, ancora
adesso il Casinò di Saint-Vincent dà formazione ad altri casinò,
quindi si sta facendo ancora adesso. I
croupiers
del Casinò
di Saint-Vincent sono unanimemente considerati come fra i migliori,
questo dobbiamo riconoscerlo e ancora oggi si dà la disponibilità
per formare altri
croupiers
, quindi questo lo si sta ancora
facendo. Francamente non riesco a vedere contraddizioni che forse
il collega aveva visto. Credo di aver spiegato perché queste, a
nostro avviso, non ci sono.
Morale: questa relazione è una relazione che dà in modo crudo la
realtà del 2008; vediamo, nel 2009, una serie di cambiamenti che
hanno portato ad un'inversione di tendenza, con una riduzione già
ad oggi delle perdite, perché non è che non perde più nel 2009, nel
2009 perderà ancora; perde meno.
Ultima notazione. Sicuramente ho apprezzato l'invito, il
suggerimento, quello di andare verso una situazione di migliore
collegamento fra Billia e Casinò, questo è un aspetto su cui stiamo
lavorando, stiamo cercando di vedere quali sono le tappe per
ridurre al minimo le situazioni attuali, se possibile collegare i
due nel modo più efficace perché si possa intervenire presto. Per
quanto riguarda i lavori previsti, qualcuno ha detto: "i lavori
erano previsti a fine estate". I lavori sono già stati consegnati,
ma adesso i lavori nuovi della sala da gioco nuova nel famoso
tunnel sono stati consegnati e dovrebbero iniziare nel mese di
ottobre, i lavori del tunnel con i giochi, perché sono stati
consegnati e sui computi specifici stanno andando avanti, quindi
stanno tenendo i tempi. Fra l'altro, riferito al 2008, non è che
possa dire molto; sul 2009 avremo modo e tempo per intervenire con
dovizia di particolari. Grazie.
Président -
Merci, Président.
Le Conseil prend acte du rapport.
Rapport
(omissis)
