Classificazione
AMBIENTE
Stoccaggio e smaltimento rifiuti



Oggetto del Consiglio n. 844 del 5 novembre 2014 - Resoconto
OGGETTO N. 844/XIV - Interpellanza: "Adozione di sistemi
tariffari nei confronti dei subATO per un giusto riconoscimento
degli elevati standard di raccolta differenziata
conseguita".
Presidente -
Per l'illustrazione, chi chiede la parola?
Il collega Roscio, ne ha la facoltà.
Roscio (ALPE) -
Grazie Presidente.
Oggi su questo tema abbiamo toccato diversi aspetti. Sì,
quest'interpellanza vede il via dall'analisi di alcune delibere di
Giunta, che sono diventate...cioè è una prassi comune ogni anno
fare la delibera di Giunta per riuscire a capire quanto i subATO
dovranno pagare per il servizio. Una cosa che ho potuto notare è
che mentre la delibera di Giunta del 2013 riportava proprio nel
titolo: "Riconoscimenti degli introiti derivanti dall'avvio al
recupero dei rifiuti conferiti in forma differenziata", quindi le
Comunità montane pagano per lo smaltimento, ma in cambio dovrebbero
avere un certo introito derivante dal fatto che comunque i
prodotti, i materiali che vengono dalla raccolta differenziata
hanno un valore e vengono dati ai consorzi nazionali. In quella
delibera di Giunta c'era una tabella che precisava proprio la
questione. Nel tempo poi la discussione è andata avanti,
l'Assessore già prima nella discussione precedente ha richiamato la
mozione sulla revisione dei subATO, dove era emerso che, per
semplificare il quadro, la società che adesso gestisce la discarica
doveva discutere direttamente con i subATO senza passare per la
Regione.
Arriviamo poi alla delibera di quest'anno, dove si cita
solamente più la parte relativa allo smaltimento
dell'indifferenziato in discarica; non vi è più la tabella relativa
alla parte di differenziazione e questo fa venire un dubbio:
innanzitutto non si capisce chiaramente qual è il meccanismo di
premialità nei confronti di chi si sta impegnando, di chi ha fatto
delle iniziative per riuscire a fare bene, a recuperare il
materiale, a raggiungere dei livelli di raccolta differenziata che
ci facciano avvicinare al rispetto delle norme. Abbiamo già
ricordato che senza l'organico non le rispetteremo mai, sarebbe
anche in un'ottica di...come dire? mettere in campo delle
iniziative per migliorare il sistema, nel senso che se io vado a
mettere tutti gli introiti della raccolta differenziata in un
calderone unico per abbassare i costi, nessuno viene premiato, anzi
c'è una sussidiarietà, nel senso che chi fa bene va ad aiutare chi
fa male ed è esattamente il contrario di quello che bisognerebbe
fare. Allora, adesso noi, Assessore, gradiremmo avere un
chiarimento su questo, perché dalla delibera non si capisce molto e
vorremmo sentire che veramente si va nella direzione del rispetto
del principio europeo di chi inquina paga, mettendo proprio in atto
questo sistema che ho appena spiegato, cioè chi fa bene dev'essere
premiato, chi fa male ovviamente no, quindi deve pagare per quello
che non fa e che qualcun altro dovrà fare al suo posto. Grazie.
Presidente -
Per la risposta, ha chiesto la parola
l'Assessore Bianchi, ne ha la facoltà.
Bianchi (UV) -
Sì, cercherò di spiegarle in maniera
tecnica il punto 1, come viene calcolata. Allora, circa il punto
dell'interpellanza:
"come, in conseguenza della delibera di
Giunta regionale 2014, venga ad oggi rispettato il principio "chi
inquina paga""
.
Per quanto riguarda le competenze regionali, dall'esame delle
tabelle allegate alla deliberazione che richiamava lei, evidenzio
che emerge che il principio in questione è rispettato. Ai fini
della determinazione delle tariffe regionali, infatti, sono assunti
a riferimento tutti i costi, cioè i costi di gestione e di
investimento sostenuti per assicurare i servizi presso il centro
regionale di trattamento dei rifiuti ed assimilati di Brissogne:
per esempio, il ricevimento dei rifiuti indifferenziati e
differenziati, come ha ricordato lei, la gestione e la ricopertura
giornaliera e periodica delle aree di discarica in esercizio,
l'esecuzione dei controlli amministrativi e tecnici inerenti ai
rifiuti conferiti, l'esecuzione dei controlli ambientali prescritti
sia sulla qualità dell'aria, sia su quella delle acquee sotterranee
e superficiali, nonché sul rumore, la manutenzione degli impianti e
via dicendo, nonché per assicurare la gestione dei rifiuti urbani a
livello centrale, cioè competenza dell'ATO, quindi della Regione,
quali, per esempio, attività di gestione amministrativa e di
controllo sulla gestione del centro regionale di Brissogne, costo
del personale regionale. Per ogni tipologia di rifiuto conferito,
sono inoltre valutati gli oneri specifici di gestione e gli
introiti derivanti dalla valorizzazione dei rifiuti conferiti in
forma differenziata, destinati al recupero e dalla vendita GSE
nazionale dell'energia prodotta e il biogas delle discariche e del
calore, quindi, risultante dal cascame della produzione di energia
elettrica. Nella determinazione delle tariffe, come rilevabile
appunto dalle tabelle, benché poco chiare, concordo con lei,
allegate alla deliberazione in questione...è applicata la tariffa
relativa alla gestione dei rifiuti indifferenziati, e quella
prevista per ogni tipologia di rifiuto differenziato, al netto
degli introiti applicabili a ciascuna tipologia. Il calcolo è
quindi eseguito non in modo generico con una tariffa unica sui
rifiuti differenziati, ma in modo tale da evidenziare i costi e i
ricavi derivanti dalla gestione di ciascuna tipologia di rifiuto,
chiaramente differenziato.
Relativamente invece al punto 2 dell'interpellanza:
"entro
quali tempi l'Assessorato competente intende adottare modalità
tariffarie nei confronti dei subATO, tali da riconoscere agli
stessi la parte di introiti derivanti dalla frazione differenziata
conferita ai consorzi nazionali, al netto delle spese di
conferimento...".
Ai subATO è applicata, dal 2013, quindi da
quest'anno la tariffa che tiene conto...
Presidente
- Chiederei per gentilezza un po' di silenzio
all'aula.
Bianchi (UV)
- ...della quantità effettiva dei rifiuti
conferiti in modo differenziato. Siamo dunque intervenuti per
modificare le modalità di calcolo della tariffa, quindi il rifiuto
differenziato viene riconosciuto interamente ai subATO. Per i
rifiuti urbani differenziati conferiti dai subATO a partire da
quest'anno sono riconosciuti tutti gli introiti derivanti dalla
valorizzazione dei rifiuti, calcolati sull'effettiva quantità degli
stessi conferiti presso il centro regionale, dedotti chiaramente
dai costi di gestione. Aggiungo che è stato avviato un lavoro in
sinergia tra Assessorato e CELVA proprio per la definizione del
calcolo delle tariffe e in futuro potrebbero essere introdotte
ulteriori premialità per i subATO, per esempio - ed è un esempio,
rimane tale -: la ripartizione degli introiti da biogas dei subATO,
cioè chi meno conferisce potrebbe avere un'agevolazione in quel
senso, ma è un esempio. Lo vedo un lavoro in progressione comunque,
che dovrà tener conto ed essere coerente con il piano rifiuti e con
la nuova organizzazione, come ricordava lei, Consigliere Roscio,
nella riorganizzazione chiaramente dei subATO. Grazie.
Presidente
- Grazie Assessore Bianchi. Per la replica, ha
chiesto la parola il Consigliere Roscio, ne ha la facoltà.
Roscio (ALPE) -
Grazie Assessore. Vede, dalla
rassicurazione che mi ha dato adesso a parole non so come
dire...evinco una cosa che si va nella direzione che
auspichiamo...
Presidente
- Assessore Marguerettaz, per cortesia!
Roscio (ALPE) -
...il problema è che dall'analisi delle
tabelle della delibera queste cose non emergono. Magari se poi ha
delle tabelle aggiuntive su cui fare dei ragionamenti, perché sennò
da quelle tabelle viene difficile...come dire? disaggregare i dati,
se viene presentato in un modo solo, nel senso che sarebbe bello
che le informazioni non rimanessero nascoste, ma venissero...come
dire? rese fruibili a chi vuole andare ad approfondire la
questione.
Un'altra cosa importante che ho osservato è la collaborazione
col CELVA, ecco questo riteniamo che sia veramente importante,
perché spesso e volentieri alcune Comunità montane non hanno
coscienza di questo fatto, ma non so, è una questione...anche il
Comune di Aosta, per citarne uno...non è ancora ben chiaro al
Comune se questa parte che deriva dagli introiti della raccolta
differenziata gli venga riconosciuta oppure no. Su quello sarebbe
bene far chiarezza, perché se io vado a mettere in piedi un sistema
che premia chi fa bene e penalizza chi fa male, allora si mette in
piedi un circolo virtuoso che va in una direzione che è quella di
migliorare il recupero, minimizzare il quantitativo di
indifferenziato in discarica, e cose che le abbiamo già detto,
altrimenti anche il cittadino poi si chiede: "ma la fatica che io
faccio comunque in aggiunta, se mi penalizza sulla tariffa, se
comunque non vedo il risultato in termini di miglioramento del
servizio, miglioramento ambientale, chi me la fa fare?".
Soprattutto quando magari il vicino è il primo che, invece, sversa
malamente, porta...quindi è importante che ci sia...se poi ha dei
dati aggiuntivi, me li può gentilmente fornire. Grazie.
Presidente -
Grazie collega Roscio. Passiamo al punto 18
dell'ordine del giorno. Credo che con questo punto potremo
concludere i lavori della mattinata.
