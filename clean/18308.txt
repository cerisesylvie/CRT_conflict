Classificazione
ASSISTENZA SANITARIA E OSPEDALIERA
Presidio ospedaliero


Resoconto integrale del dibattito dell'aula
Oggetto del Consiglio n. 1401 del 21 giugno 2000 - Resoconto
OGGETTO N. 1401/XI Intendimenti circa la realizzazione di una
nuova struttura ospedaliera. (Interpellanza)
Interpellanza Viste le dichiarazione del neo Ministro alla
Sanità, il Professor Umberto Veronesi, sulla funzionalità e ruolo
dell’ospedale in Italia, apparse sul Sole 24 ore del
18 maggio 2000, ed in particolare l’affermazione
secondo cui sarebbero possibili "risparmi giganteschi", se le
strutture ospedaliere fossero più moderne;
Considerato che - sempre a detta del neo Ministro alla Sanità -
"il costo di costruzione di un ospedale, chiavi in mano, equivale
al costo di gestione di quell’ospedale per un anno"
e che "un ospedale ha una vita media di circa 30 anni";
Atteso che la struttura ospedaliera di Viale Ginevra ha superato
il limite di età media di un ospedale;
Considerati inoltre gli ingenti costi delle ristrutturazioni in
atto e quelli richiesti dalla costruzione ex novo della ipotizzata
ala a sud dell’attuale struttura ospedaliera;
Considerato infine gli alti costi aggiuntivi per la pulizia,
determinati dai lavori di ristrutturazione che - a detta del neo
direttore generale dell’USL - ammontano a ben 3
miliardi;
i sottoscritti Consiglieri regionali
Interpellano
l’Assessore competente per sapere:
1) come valuta le dichiarazioni del neo Ministro alla Sanità e
se queste la inducono a rivedere la scelta politica di non
procedere alla costruzione di un nuovo ospedale;
2) se intende riesaminare, alla luce dei parametri indicati dal
Ministro, il confronto tra le due ipotesi, nuova costruzione o
ristrutturazione dell’esistente, tenendo conto del
differente costo di gestione;
3) se, a fronte del deficit del bilancio
dell’USL, intende verificare quali sono i costi
derivanti dall’obsolescenza e rigidità della attuale
struttura ospedaliera.
F.to: Squarzino Secondina - Curtaz - Beneforti
Presidente
La parola alla Consigliera Squarzino
Secondina.
Squarzino (PVA-cU)
Questa interpellanza prende le mosse
dallo stesso giornale citato un attimo fa dal collega Tibaldi, cioè
da "Il Sole 24ore", che effettivamente è una miniera di
informazioni.
Sicuramente l'Assessore avrà letto su "Il Sole 24ore" del 18
maggio un'intervista fatta al neoministro della sanità Veronesi che
riguarda tutta la problematica degli ospedali. Ha affermato il
ministro che, a suo avviso, sarebbero possibili risparmi
giganteschi, se le strutture ospedaliere fossero più moderne.
"Se lei fa dei conti
- dice il ministro rivolto al
giornalista -
anche semplicissimi, vedrà che il costo di
costruzione di un ospedale chiavi in mano equivale al costo di
gestione di quell'ospedale per un anno".
Ora noi in Valle abbiamo dei costi sui 300 miliardi all'anno di
gestione dell'ospedale, che poi lievitano ancora sempre.
"Il costruirlo
- continua Veronesi -
costerebbe tanto
quanto gestirlo per un anno e se considera che un ospedale ha una
vita media di circa 30 anni, vuol dire che la spesa impegnata è
pari a 1/30 del costo totale di quell'ospedale e di tutte le sue
gestioni per 30 anni. Intanto però un ospedale moderno, costruito
intelligentemente e che farà risparmiare un mucchio di
soldi".
Queste sono le affermazioni fatte dal neoministro alla sanità,
prof. Veronesi.
È inevitabile che sia fatto un raffronto fra queste valutazioni
e la nostra realtà regionale. Tutti sappiamo che abbiamo un
ospedale che sicuramente ha più di 30 anni, è stato costruito nel
1942, quindi ha un'età superiore ai 30 anni; sappiamo anche che i
lavori di ristrutturazione che sono in atto costano e costano
parecchio.
Non solo. A più riprese ho sollevato in quest'aula il problema
del lievitare continuo delle spese di ristrutturazione dei reparti
dell'Ospedale perché è normale che in una struttura già
consolidata, se si interviene, ci siano problemi sempre nuovi che
non sono stati previsti nel momento della programmazione dei
lavori. Per questa materia i costi di ristrutturazione sono molto
ingenti.
Teniamo conto che nella prospettiva del progetto che
l'Assessore, la Giunta e questa maggioranza hanno in mente, non c'è
soltanto la ristrutturazione degli attuali reparti, ma c'è anche la
costruzione di un'ala nuova a sud, quindi un'altra ala che
richiederà altri tipi di intervento finanziario.
Questa è la situazione nostra, una situazione in cui,
continuando a lavorare sul vecchio, impegniamo miliardi e miliardi
senza ottenere in cambio quello che potremmo ottenere con una
struttura nuova.
Ci siamo chiesti se anche l'Assessore, che sicuramente avrà
avuto modo di leggere questa intervista, ha ripensato al problema
nel suo complesso; se qualche dubbio almeno questa intervista
glielo ha sollevato; se di fronte a questi parametri che il
ministro pone, l'Assessore sia intenzionato a ripensare, insieme
alla Giunta e alla maggioranza, la decisione che è stata presa; se
non ritiene di rivedere le proprie scelte anche a fronte del
continuo deficit dell'USL, che si presenta qui alla fine di ogni
anno di gestione con una quota sempre maggiore di deficit.
Deficit che è legato anche - a detta della stessa neodirettrice
generale dell'USL - a delle cose in più che pone il lavorare nella
vecchia struttura; facevo un esempio di 3 miliardi circa all'anno
solo per costi aggiuntivi per la pulizia. Ora 3 miliardi all'anno
non sono noccioline e questi lavori all'interno della struttura
sembra che debbano continuare per chissà quanti anni ancora! Quindi
siamo interessati a sapere dall'Assessore se queste nuove
informazioni da parte del neoministro della sanità hanno fatto
sorgere almeno qualche dubbio.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Ringrazio la Consigliera Squarzino per
l'interpellanza e nel contenuto rispondo subito a quest'ultima
domanda: se quell'intervista mi ha fatto sorgere qualche
dubbio.
Non solo non mi ha fatto sorgere dubbi, mi ha confermato
totalmente nella bontà della scelta fatta nel 1994, e dirò perché.
Perché le affermazioni del Ministro Veronesi si possono
sintetizzare in uno slogan "piccolo è bello", e già prima il
Consigliere Tibaldi parlava per altra materia di questo slogan, si
vede che oggi è la giornata, in quanto il contenuto
dell'intervista, che poi è stata meglio esplicitata nell'incontro
che il ministro stesso ha avuto con noi Assessori la settimana
scorsa, è il seguente.
Il ministro ipotizza una rete di ospedali piccoli in rete, è
questo il punto fondamentale, ipertecnologici con non più di 2-300
posti letto, camere possibilmente tutte singole con degenze di 2-3
giorni al massimo, blocchi divisi, da una parte la terapia e
dall'altra la convalescenza, e anche belli da vedere.
Questo è il contenuto del pensiero di Veronesi, contenuto fra
l'altro contestato immediatamente dal Presidente del Centro
nazionale per l'edilizia tecnica ospedaliera, Canneto, il Direttore
generale del Policlinico Gemelli di Roma, che sempre su "Il Sole
24ore" dice che gli ospedali troppo piccoli non consentono di
investire in tecnologia, ovvero limitano l'attività delle strutture
ad una specializzazione, e contesta la logica dell'ospedale al
centro dell'attenzione. Logica che il ministro con questa ipotesi
cerca di rafforzare in senso contrario, cioè puntando con
un'attività sul territorio e quant'altro.
Cosa dice il ministro? Ipotizza quale sarà l'ospedale di domani,
che è esattamente quanto abbiamo detto quando si riteneva che non è
necessario un nuovo ospedale in Valle d'Aosta, perché il futuro
degli ospedali si baserà come si dice su piccoli ospedali per acuti
e strutture separate per la riabilitazione e per la
lungodegenza.
Tant'è che questo articolo dice che per quanto riguarda
l'organizzazione funzionale, per le degenze si è affermato il
concetto di qualificazione in senso trasversale con una riduzione
dei posti letto - concetto ribadito da sempre da noi e tornerò su
questo - sviluppo dei servizi diagnostici e terapeutici in day
hospital e in day surgery, quindi ampliamento delle prestazioni
terapeutiche e riabilitative al di fuori dell'ospedale
tradizionalmente concepito - ed è quanto noi abbiamo detto, ovvero
prestazioni terapeutiche e riabilitative al Beauregard, prestazioni
per acuti in Viale Ginevra - riduzione dei posti letto, riduzione
dei servizi generali di supporto alle funzioni ricettive e
amministrative mediante l'affidamento di tale attività ad aziende
specializzate esterne - quello che si sta facendo in Valle d'Aosta
- richiesta da parte degli utenti di una maggiore qualità ricettiva
(e la proposta di ampliamento dell'ospedale prevederà come dirò
dopo anche questi aspetti).
Per quanto riguarda l'organizzazione volumetrica - continua
l'articolo - l'ospedale di domani privilegia lo sviluppo di tipo
orizzontale con un impianto volumetrico di tipo semiestensivo; per
quanto riguarda l'articolazione planimetrica, si tende al
superamento delle distinzioni fra le parti, divisioni e sezioni,
verso il modello dipartimentale con l'obiettivo di ottimizzare
l'uso comune di risorse umane e tecnologiche. È esattamente quello
che prevediamo noi nell'ipotesi di ampliamento: non più reparti, ma
dipartimenti, all'interno dei quali ruota il personale, ruotano i
letti, letti non più assegnati al singolo primario, ma assegnati al
dipartimento per aree della medicina, aree della chirurgia, aree
della diagnostica, e via dicendo. Per cui tutto questo è
esattamente in linea con quanto è affermato da dibattiti in
Consiglio regionale e quanto è affermato dalla documentazione a
disposizione di tutti.
Aggiungo che proprio nei giorni scorsi la Commissione di
inchiesta del Senato ha pubblicato l'esito di un interessantissimo
rapporto sugli ospedali incompiuti; il titolo di questo rapporto è:
"Ospedali incompiuti da 30.000 miliardi: sprechi, inefficienze,
clientelismi, tempi biblici".
Per fortuna la Valle d'Aosta non c'è, e non c'è perché abbiamo
rivisto la scellerata ipotesi di costruire un ospedale nuovo di
800, sottolineo, 800 posti letto, assunta non più tardi di 7-8 anni
fa. Qualcuno voleva all'epoca costruire in Valle d'Aosta un
ospedale di 7-800 letti?
(interruzione del Consigliere Beneforti, fuori
microfono)
? Consigliere Beneforti, sono atti del Consiglio regionale che
lo dicono! Dicevo, 7-800 posti letto che sarebbero stati
assolutamente in controtendenza rispetto a quanto tutti dicono
oggi, ma già dicevano anni fa.
In questi ospedali incompiuti da 30.000 miliardi che sono ben
134, ci sono regioni come il Veneto, la Liguria, le Marche, il
Lazio, l'Abruzzo-Molise, la Campania, la Basilicata, la Puglia, la
Sicilia e la Sardegna che hanno 134 ospedali incompiuti!
Cosa dice questa interessantissima inchiesta del Senato? Che i
tempi medi di costruzione non sono quelli che si dicevano durante
il dibattito sull'ospedale nuovo, cioè bastano 3 anni per costruire
un ospedale nuovo; i tempi medi - che significa che come tutte le
medie c'è di più e di meno - sono di vent'anni! Qualcuno ipotizzava
la costruzione di un ospedale nuovo con tempi medi di vent'anni,
senza tener conto che l'attuale struttura acquistata dalla Regione
doveva e deve comunque essere ristrutturata, perché non a norma in
molte sue parti. Problema di una gravità assoluta che ha già, in
alcuni casi, interessato la Procura della Repubblica, per fortuna
non siamo interessati da questa inchiesta.
Ma l'Amministrazione regionale può assicurare, per rispondere
nel merito, che la struttura ospedaliera di Viale Ginevra, al
termine degli interventi in atto e in previsione, potrà essere
considerata un ospedale moderno e sicuro, fruibile,
tecnologicamente adeguato e rispondente ai requisiti gestionali di
qualsiasi altra nuova struttura ospedaliera.
L'Amministrazione è sicuramente conscia che un ospedale ha una
vita media di circa 30 anni, ma nessuno di noi ipotizza che ogni 30
anni si ricostruisca un ospedale nuovo in Valle d'Aosta, è nella
logica delle cose! Nessuno di noi ipotizza e neanche il ministro
ipotizza che ogni 30 anni si costruisca un ospedale nuovo; basta
vedere l'esperienza francese: chi di noi conosce Parigi sa dove
sono situati gli ospedali di Parigi. Sono situati in strutture del
1700 mediamente.
Ciò non evita di dare un'assistenza di tipo qualitativo
altissima, anche se evidentemente anche a livello francese stanno
ripensando questa politica. Sta di fatto che, in Viale Ginevra,
sono stati effettuati interventi sistematori del corpo di fabbrica,
la cosiddetta "ala chirurgica", che è stata costruita agli inizi
degli anni '70, costruita con una logica degli anni '70, non la si
può definire giusta o sbagliata, ma diversa rispetto alla
tecnologia costruttiva di oggi, che è una tecnologia per
padiglioni, per dipartimento rispetto ai reparti.
Se poi si parla di parti tecnologiche, la vita media si abbassa
ulteriormente. Nelle strutture ad altissima tecnologia, come la
Rianimazione, l'invecchiamento è rapidissimo; ogni 2 anni una
rianimazione in teoria dovrebbe essere rifatta, indipendentemente
dal fatto che sia situata, localizzata in un ospedale nuovo o in un
ospedale che ha 30 anni e infatti non si acquistano più le
apparecchiature tecnologiche, ma si affittano in leasing.
Nel territorio dello Stato circa un terzo delle strutture
ospedaliere ha un'età media di oltre 60 anni e si trovano in pieno
centro cittadino; in buona parte di queste si stanno eseguendo gli
interventi di parziale ristrutturazione e ammodernamento, in
esecuzione del piano straordinario di investimenti, finanziati
dalla legge dello Stato, il famoso articolo 20 della legge n.
67/88.
Il Presidio di viale Ginevra è fra questi e gli interventi già
eseguiti e quelli in atto e in previsione, oltre che attendere alla
risoluzione di carenze relative ad aspetti normativi, edilizi e
sanitari, sono rivolti ad un graduale ammodernamento e ad una
maggiore funzionalità della struttura ospedaliera, secondo le nuove
tendenze in atto.
Il sistema compositivo e l'organizzazione volumetrica
privilegiano un impianto di tipo semiestensivo, che con un
opportuno riordino permetterà di creare una serie di corpi di
fabbrica esistenti e di nuova edificazione collegati fra loro e
dimensionati in relazione alla loro destinazione. In questo modo si
otterrà una migliore organizzazione funzionale con la separazione
degli spazi di degenza da quelli di diagnosi e terapia e con
conseguente maggiore razionalizzazione ed economicità delle
funzioni.
Altro obiettivo degli interventi sarà l'organizzazione e
l'ottimizzazione dei percorsi sia orizzontali sia verticali per una
più rapida mobilità del paziente e dell'informazione allo stesso
connessa quali lastre, referti, e via dicendo. Inoltre, le
componenti tecnologiche previste all'interno delle realizzazioni,
tenderanno a migliorare oltre la componente impiantistica, anche i
sistemi informatici e di gestione integrata. In particolare, la
realizzazione di nuovi spazi per le degenze, per lo svolgimento
delle funzioni, per i servizi, nel rispetto dei requisiti
strutturali e sanitari degli standard edilizi, permetterà di
giungere alla realizzazione di una struttura ospedaliera più
funzionale sotto gli aspetti relativi alla sicurezza, al benessere,
alla fruibilità e alla gestione.
Per quanto riguarda la sicurezza, verranno raggiunte migliori
condizioni per l'incolumità degli utenti: protezione da cadute,
migliore percorribilità, difesa e prevenzione di danni in
dipendenza da fattori accidentali, evacuazione in caso di emergenza
e protezione dal fuoco, nonché nella fruibilità del sistema
edilizio.
Un maggior benessere sarà assicurato dall'insieme delle
condizioni edilizie e sanitarie adeguate ad una migliore qualità
della vita, alla salute e allo svolgimento dell'attività
dell'utenza: camera degenza a due letti con servizi, spazi di
socializzazione e di relazione, climatizzazione, protezione da
inquinamento acustico, servizi all'utenza, servizi generali quali
la biblioteca, asili nido, e via dicendo.
Una migliore fruibilità sarà garantita inoltre da migliori
condizioni di accessibilità, di correlazione, di flessibilità delle
strutture, di dotazione di migliori apparecchiature, impianti ed
arredi e quant'altro per lo svolgimento di tutte le attività
rivolte all'utenza.
Si evidenzia che gli interventi di ristrutturazione del Presidio
ospedaliero fanno parte, come tutti sanno, di un programma generale
in materia di edilizia sanitaria, approvato dal Ministero della
sanità e finanziato per la maggior parte con fondi statali, per cui
i costi delle ristrutturazioni in atto risultano compresi nei
parametri nazionali.
Si tratta di interventi perfettamente in linea con gli standard
e le indicazioni ministeriali, che sono stati attentamente vagliati
dagli organi ministeriali preposti, accertandone l'assoluta
validità e condivisibilità. Questi sono dati ufficiali
incontrovertibili.
È opportuno rilevare che gli interventi di ristrutturazione
presso la struttura ospedaliera si sarebbero comunque dovuti
indifferibilmente effettuare, al di là della decisione o meno di
costruire un nuovo complesso ospedaliero, in quanto si tratta di
opere di adeguamento alle normative vigenti.
Per quanto riguarda la costruzione ex novo dell'ipotizzata ala a
sud dell'attuale struttura ospedaliera, il costo di realizzazione
della stessa risulterebbe analogo a quello di una nuova
edificazione in qualsiasi altro luogo, trattandosi di una struttura
ad hoc.
In considerazione di quanto sopra espresso, le dichiarazioni del
Ministro della sanità, ripeto, non inducono certamente a rivedere
la scelta politica di non procedere alla costruzione di un nuovo
ospedale. Non è sicuramente un argomento che può essere messo in
discussione ogni sei mesi, pur rendendosi conto che le tendenze
sanitarie sono variate e continuano a variare nel corso degli anni!
Pensiamo, come dicevo, all'Ospedale che nel 1990 si parlava di
ristrutturare, di ampliare, con una disponibilità di circa 800
posti letto; sarebbe stato un errore gravissimo, di cui avremmo
portato le conseguenze oggi e per i prossimi 20-30 anni!
Oggi le cose sono cambiate e si va verso una riduzione dei posti
letto per acuti e una riqualificazione dei servizi sul territorio,
tant'è che oggi si parla di un ospedale con 567 posti letto, di cui
solo 447 per acuti in viale Ginevra rispetto agli 800 previsti
all'epoca, e 120 per la riabilitazione e la lungodegenza al
Beauregard.
Torno ad evidenziare che la struttura di viale Ginevra, al
termine degli interventi previsti, potrà essere considerata un
ospedale moderno, rispondente ai requisiti gestionali di qualsiasi
altra nuova struttura ospedaliera, per cui non si intende
riesaminare il confronto fra le due ipotesi: nuova costruzione e
ristrutturazione dell'esistente, tenendo conto del cosiddetto
"differente costo di gestione".
Argomento sul quale confesso che non ci sono a tutt'oggi delle
indicazioni precise; sono affermazioni valide che però non sono
suffragate da dati, perché è incontrovertibile che il costo di
gestione di una struttura è in conseguenza di una serie di
molteplici fattori, dal dimensionamento degli stessi, ai percorsi,
alla gestione del personale, alla gestione delle scorte, alla
gestione del magazzino, e via dicendo, e anche relativamente alla
parte strutturale in senso stretto, ma soprattutto alla parte della
gestione dei servizi.
Per quanto riguarda l'influenza dei costi di gestione, derivante
dall'obsolescenza e rigidità dell'attuale struttura ospedaliera,
sulle voci che hanno determinato il deficit di bilancio si può
affermare che quest'ultimo è conseguenza di spese ben diverse - ne
parleremo dopo - dalla manutenzione della struttura ospedaliera,
che ha influito per circa un miliardo su 33. La Consigliera
Squarzino ha citato l'aspetto delle pulizie, quello è un aspetto
che costituisce una spesa straordinaria rispetto alla normalità,
questo è di tutta evidenza, perché con i cantieri all'interno le
necessità di pulizia aumentano.
Devo dire però che la parte interventistica all'interno della
struttura sta venendo meno, perché i grossi interventi sono stati
tutti realizzati e si tratta ora di iniziare i lavori della
Radioterapia e dell'ampliamento del Pronto soccorso, che sono
lavori esterni alla struttura, per cui anche il disagio verrà meno
piano piano.
Non ho altro da aggiungere, mi pare di aver dato una risposta
alle tre domande che venivano poste dall'interpellanza; sicuramente
è un argomento su cui torneremo. Devo dire che l'impressione
generale che il ministro ha dato rispetto a questo problema è
positiva, perché questo ministro vuol dare una scossa forte alla
sanità in Italia, ma il ministro vive in una logica di
superspecializzazione, che sicuramente non è adattabile alla Valle
d'Aosta, perché non è ipotizzabile nella nostra regione un ospedale
di 2-300 posti letto iperspecializzato, in quanto obbligherebbe i
Valdostani a rivolgersi altrove per le specialità non presenti.
Noi siamo una realtà del tutto particolare e stiamo ragionando
in termini assolutamente inversi, ovvero in termini di dare un
ospedale di 450 posti letto per acuti, che dovrà dare delle
risposte per il 90 percento per le specialità di base e le
specialità di secondo livello, escludendo quanto il ministro invece
prevede, l'iperspecializzazione in Neurochirurgia e Cardiochirurgia
per la quale stiamo lavorando, e c'è un incontro venerdì prossimo
con il collega assessore del Piemonte, per mettere in piedi un
sistema dipartimentale che comprenda Aosta, Biella e Ivrea.
Presidente
La parola alla Consigliera Squarzino
Secondina.
Squarzino (PVA-cU)
Ringrazio l'Assessore per aver ribadito
qui il proprio programma di politica sanitaria.
Io non le risponderò leggendo qual è stato il nostro programma
come Ulivo, perché sarebbe un ridirle le cose che le ho già detto
tante altre volte. Mi permetto di fare alcune annotazioni flash su
alcune sue osservazioni.
Era chiaro che la domanda sulla possibilità di rivedere la
propria opinione era retorica, perché sappiamo bene che
dell'ospedale nuovo se ne dovrà parlare, ma se ne parlerà quando
l'Union Valdôtaine deciderà di parlarne! Ormai lo sappiamo che è
così, per qualunque problema! Quando l'Union Valdôtaine decide di
parlarne, allora diventa il problema fondamentale; prima quando ne
parlano gli altri, non è mai un problema!
L'Assessore ha descritto molto bene come dovrebbe essere
l'Ospedale, come sarà a suo avviso l'Ospedale di Aosta
ristrutturato, facendo un elenco di indicazioni che potrebbero
essere prese tali e quali da una rivista, perché descrivono il
modello tipo di ospedale, che non è collegato all'Ospedale di
Aosta, ma che può essere collegato a qualunque ospedale. Perché le
dico questo? Perché lei non ha dato un esempio, uno solo, in cui ha
fatto capire che rapporto c'è fra la struttura attuale così come è
organizzata, e le cose che lei vuole che si raggiungano! Faccio
degli esempi.
L'Assessore ha parlato di spazi per i degenti, io direi anche
per le persone che intendono morire in santa pace insieme ai
familiari, tutto questo; ma questi spazi l'Assessore se li sogna! O
almeno se il progetto è sempre quello che abbiamo visto, in quel
progetto non c'è spazio per la vivibilità, come non c'è spazio per
i 450 posti letto di cui sta parlando l'Assessore, perché si sa
bene che ogni volta che si interviene su un'area, si tolgono
4-5-6-7 posti letto per ogni reparto, quindi diminuiscono questi
posti letto.
Ed è chiara questa diminuzione non per scelta politica, ma
perché la realtà lo dice: se andiamo a vedere la relazione
sanitaria che l'Assessore ha presentato in Consiglio, questo appare
chiaramente; nel 1997 il rapporto fra posti letto e abitanti era
4,5 mentre nel 1998 è 4,3 e poi diminuirà ancora di più, non per
una scelta, ripeto, ma perché mancano i posti realmente!
Altra annotazione. Lei, Assessore, continua a confondere il
piano ideale con la realtà odierna. Lei continua a dire che ci
vogliono solo pochi posti letto per acuti, perché poi ci sono
strutture regionali per la degenza. Lei sa benissimo che questo è
un programma per chissà quando! Lei non ha mai dato una data
precisa, perché è vero che ci vogliono posti letto per la
lungodegenza, ma lei sa meglio di me che da noi mancano almeno 100
posti letto per la lungodegenza, e rispetto a questo non si sta
facendo niente.
Quindi, da una parte, lei dice che ci vogliono piccoli ospedali
per acuti, e noi siamo d'accordo a ridurre i posti letto perché
bisogna potenziare il territorio, però, poi, riduce i posti letto
nella struttura ospedaliera ma il territorio non lo potenzia. E
allora lei fa un danno, perché i 20 miliardi di lavoro non sono
relativi ai 120 posti letto che sono necessari.
Lei non ha detto una parola sui costi, non una; parole fumose,
sì, ma dati concreti e cioè quanto costa questa ristrutturazione
alla fine, lei questo non lo ha detto! I dati più recenti che lei
ha sottomano dicono che bisogna spendere almeno 260 miliardi per
questa serie di opere, e vede che la cifra più o meno corrisponde a
quello che si diceva, corrisponde all'anno di gestione di questa
struttura, e corrisponde alla costruzione di un nuovo ospedale: la
cifra più o meno è questa, quella che si sa. Lei neanche questo ha
detto, quindi non ha neanche avuto il coraggio di dire chiaramente
quanto costa complessivamente questa ristrutturazione.
Ancora, lei ha fatto l'elenco degli ospedali incompiuti in
Italia; credo che sarebbe interessante fare l'elenco degli ospedali
cantiere e vedere come in questi i lavori progettati per un anno,
due o tre, invece si prolungano per anni e anni. Lei dice che
dappertutto gli anni di costruzione di un ospedale sono molto alti.
Lei sa benissimo che sarebbe possibile, se si volesse, utilizzare
delle procedure, chiavi in mano, dandoli a delle società, in cui
questo in 3-4 anni sarebbe fatto. E noi che vogliamo essere
all'avanguardia in tante cose, non siamo capaci di individuare una
strategia per raggiungere questo? Non c'è la volontà politica,
questo va detto, e io riconosco che lei ha detto con chiarezza che
non c'è la volontà politica e di questo prendo atto!
Non è altrettanto onesto intellettualmente quando presenta il
grande sogno e non fa alcun collegamento con la realtà oggi come
oggi, per cui lei fa questi discorsi, ma chi va in Ospedale oggi
non trova niente di quello che lei ha detto! E lei non ha neanche
precisato quanti anni bisogna aspettare per avere quello che lei ha
descritto!
Sottolineo un ultimo aspetto, ma ce ne sarebbero tanti perché
lei non ha finito di leggere come è descritto il piccolo ospedale,
in cui si parla di organizzazione dei percorsi, ma non solo dei
percorsi, ma delle informazioni - referti, lastre - che viaggiano
sulla rete?
(interruzione dell'Assessore Vicquéry, fuori
microfono)
? tutto fatto? Andrò a vedere come viaggiano e poi verrò qui a
dirle! La prendo in parola, Assessore, lei ha detto che è tutto
fatto; io andrò in Ospedale a vedere come avviene questo passaggio
in rete delle lastre.
Volevo infine sottolineare qui come lei dice "bianco", e poi un
attimo dopo "nero", e poi si rimangia il bianco, cioè dice una cosa
e il contrario della stessa! Lei ha iniziato il suo discorso
dicendo: condivido il modello di ospedale di Veronesi, cioè piccoli
ospedali per acuti, reti di ospedali piccoli molto specializzati, è
questo che noi vogliamo, ed ha costruito il suo discorso tutto su
questa impostazione, come dire: con Veronesi siamo d'accordo,
stiamo facendo quello che dice Veronesi.
Come conclude alla fine? Che sia ben chiaro - lei conclude - il
modello Veronesi non è un modello che va bene per la nostra Valle,
quindi dobbiamo pensare non a un modello specializzato in rete, ma
ad un modello in cui il 90 percento delle cure vengono soddisfatte
e poi solo il 10 percento no!
Ma questo, lo ha detto lei, non è il modello Veronesi! Allora
lei mi deve spiegare il vostro progetto politico dove si colloca.
Per 20 minuti mi ha fatto l'elogio del modello Veronesi, dicendo
che era il vostro modello, e alla fine conclude che questo non è il
vostro modello. Ora, Assessore, io non capisco bene qual è il suo
progetto politico, se non la volontà di non affrontare il problema
del nuovo ospedale.
