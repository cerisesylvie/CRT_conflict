Classificazione
BILANCIO E CONTABILITA' REGIONALE



Oggetto del Consiglio n. 1624 del 3 dicembre 2015 - Resoconto
OGGETTO N. 1624/XIV - Inizio della votazione del disegno di
legge: "Disposizioni per la formazione del bilancio annuale e
pluriennale della Regione autonoma Valle d'Aosta (Legge finanziaria
per gli anni 2016/2018). Modificazioni di leggi
regionali.".
Presidente
- Colleghi siamo all'esame della legge
regionale n. 63, all'articolo 1. Nessuno intende chiedere la
parola? Passiamo alla votazione? Votazione aperta.
Votazione chiusa.
Esito della votazione:
Presenti: 34
Votanti: 21
Favorevoli: 21
Astenuti: 13 (Bertin, Certan, Chatrian, Cognetta, Fabbri,
Ferrero, Gerandin, Grosjean, Morelli, Nogara, Roscio, Rosset,
Laurent Viérin)
Il Consiglio approva.
Passiamo all'esame dell'articolo 2, sul quale sono stati
presentati due emendamenti. Il primo è l'emendamento n. 1 dell'UVP.
Qualcuno intende illustrarlo? Prego collega Gerandin.
Gerandin (UVP) -
Merci Président.
Il nostro emendamento va nel senso di provare a mettere nella
finanziaria una delle grandi difficoltà sulle quali ci siamo
confrontati in questi tre giorni, in cui si è parlato anche dei
costi riferiti al personale della pubblica amministrazione. Penso
che il nostro emendamento sia molto chiaro. Noi pensiamo che, in un
momento di grande ristrettezza economica e nel quale ci sono
veramente poche risorse per gli investimenti, bisogna cercare di
limitare quanto possibile il costo della macchina amministrativa
pubblica. Se condividiamo quello che è previsto nella legge, vale a
dire il blocco delle assunzioni per gli enti locali, noi
chiederemmo di ampliare questo sforzo anche all'Amministrazione
regionale, perché noi siamo in un comparto unico, come dicevamo
ieri quando si parlava di tutela del personale. Al di là degli
impegni presi nel precedente bilancio, noi pensiamo che sia il
momento di provare a ragionare su una mobilità di comparto. Con gli
enti che non hanno lo stesso contratto, la mobilità può essere
eventualmente un discorso di distacco, però non possiamo più
permetterci di continuare a inserire nella macchina amministrativa
costi, che poi alla fine determinano quella carenza di risorse in
conto investimenti.
Noi crediamo che le stesse regole che valgono per gli enti
locali debbano valere anche per l'Amministrazione regionale, per
quel concetto, mi pare condiviso anche da lei, Presidente, per cui
viene difficile in questo momento pensare a drastiche riduzioni.
Però possiamo almeno evitare di continuare con le sostituzioni,
seppure questo avvenga in percentuali limitate. Noi pensiamo che
sia il momento di dare un segnale chiaro e che non possano esserci
più deroghe, anche solo del 10 percento.
Noi estendiamo questo discorso anche all'azienda USL. Tuttavia,
per venire incontro alla situazione drammatica che ci ha illustrato
ieri l'Assessore Fosson, in riferimento alla necessità di avere in
prospettiva più personale assistenziale e medico, noi lo abbiamo
limitato al solo personale amministrativo.
Una regola del genere l'avevate già scritta nel precedente
bilancio ed era addirittura estesa a tutto il comparto, non solo a
quello l'amministrativo, ma quest'anno non è stata ripresa. Noi
chiediamo con forza questo, Assessore, perché così eviteremo quelle
deroghe che lei ha usato per continuare ad assumere anche personale
amministrativo, in barba a quello che era il blocco. Noi crediamo
che non basti non rispondere a una richiesta del direttore
dell'azienda USL
per essere legittimati a derogare a una
norma finanziaria, per cui con questo rimettiamo l'alt a queste
possibilità di deroga, che lei nel 2015 ha utilizzato pur essendoci
un blocco delle assunzioni.
Io penso che sia un emendamento assolutamente accettabile,
perché va nel senso che tutti ci siamo posti come percorso ormai
obbligato, se vogliamo essere credibili quando diciamo che la
macchina amministrativa pubblica deve costare di meno. Questo è
quanto noi crediamo sia necessario, a fronte di un bilancio che è
drasticamente diminuito, sennò continuiamo a perderci dietro alle
parole. I perché li conosciamo e non siamo neanche intervenuti sul
precedente articolo, sul patto di stabilità, perché sappiamo che
purtroppo la situazione è questa, pur sperando che le regole
cambino secondo l'auspicio di tutta l'aula e di tutti i valdostani.
Grazie.
Presidente
- Grazie. La parola al collega Chatrian.
Chatrian (ALPE)
- Sì, grazie Presidente.
Parto dalla seconda parte dell'emendamento che è stato
illustrato dal collega Gerandin. Dal nostro punto di vista, più
volte sollecitato in questi ultimi mesi e negli ultimi anni, è
troppo importante che all'interno del comparto unico si faccia una
verifica molto puntuale e strutturata sugli eventuali esuberi di
personale e di conseguenza ci si doti di opportuni trasferimenti
per mobilità. Questa è il primo
volet
necessario e
fondamentale. Il secondo è quello di creare le stesse condizioni
per gli enti locali e per l'Amministrazione regionale; è da diversi
anni che abbiamo proposto in finanziaria di tenere lo stesso
parametro. Il terzo discorso, dal nostro punto di vista - mi
ricordo la discussione fatta nella scorsa finanziaria - è di
raccogliere la sfida, una volta fatta la verifica, di cercare di
dare gambe a un staffetta generazionale anche all'interno
dell'Amministrazione regionale, con un saldo finale sul bilancio
che però sia negativo, cioè con un costo inferiore.
Tocca a noi, tocca alla finanziaria regionale creare queste
condizioni. Da una parte ci vorrebbero risorse per poter agevolare
scivoli e possibilità di prepensionamento o di pensionamento.
Dall'altra, la sfida che io ritengo più forte è di creare comunque
una staffetta generazionale, dando all'amministrazione pubblica
vivacità e nuove energie dal punto di vista non solo anagrafico, ma
legato alle competenze e ai
curricula
delle nuove
generazioni, dei nostri giovani.
Sosteniamo convintamente questo emendamento e sottolineiamo che
la parte più importante è la seconda, quella della verifica
puntuale sugli esuberi. Grazie.
Presidente
- Grazie collega. La parola al Presidente
della Regione.
Rollandin (UV)
- Sì, grazie.
Le valutazioni su questo emendamento sono due. La prima riguarda
l'Amministrazione regionale per la quale, come ricordava il collega
Gerandin, noi siamo passati dal 20 percento al 15 e infine al 10
percento. Il 10 percento vuol dire che, su 10 persone che vanno
via, se ne può sostituire una. Soprattutto in alcuni settori, se
andiamo avanti con il discorso che si sta facendo, francamente
diventa difficile immaginare di non sostituire nessuno. Uno su
dieci credo che sia una posizione ragionevole, per non dire
minimale.
Diverso è il discorso del personale amministrativo dell'USL e,
sul secondo punto dell'emendamento, dove si dice che
l'Amministrazione regionale e gli enti locali provvedono a
effettuare un monitoraggio per adottare eventualmente trasferimenti
per mobilità,
noi possiamo concordare sul fatto che ci sia
questo intervento. Vorrei solo far presente che, sul tema del
personale amministrativo dell'USL, ultimamente avevamo già fatto
una riflessione abbastanza attenta per cercare di limitare le
eventuali possibilità di aumento del personale. Quindi, non siamo
dell'idea di poter accogliere la prima parte dell'emendamento,
mentre la seconda parte sì.
Presidente
- Voglio solo ricordare che, in base al
Regolamento, se si accolgono solo delle parti del testo bisogna
formulare un subemendamento. Prego collega Gerandin.
Gerandin (UVP)
- Merci Président.
Ci dispiace veramente, perché siamo assolutamente convinti che
in una macchina amministrativa come quella regionale, che ha più di
duemila dipendenti, diventa difficile capire il discorso del 10
percento. Può essere difficile da capire, ma può essere ragionevole
e su questo, da parte nostra, ci sarebbe la disponibilità a
eventualmente rivedere il punto legato alla Regione.
Invece, Presidente, non siamo assolutamente d'accordo con il
discorso del personale amministrativo dell'USL. Le torno a dire che
lo scorso anno, nonostante ci fosse una norma finanziaria che
limitava i concorsi, si è andati oltre. Qualcuno ha usufruito o
comunque impiegato male una delibera di Giunta, qualcuno
volutamente non ha risposto e si è proceduti ad andare oltre. Noi
vogliamo regole certe! L'USL ha un numero di dipendenti che supera
i duemila e noi abbiamo lasciato fuori il personale medico e
assistenziale, proprio perché capiamo il momento difficile. Ma
sugli amministrativi noi non recediamo.
Accogliamo con favore la disponibilità ad accogliere la seconda
parte dell'emendamento. Proviamo a capire le difficoltà per quello
che riguarda il personale della Regione, ma sul discorso dell'USL
non pensiamo che si debba assumere altro personale amministrativo,
in un momento in cui, come ha detto l'Assessore ieri, non siamo
forse nemmeno in grado di garantire il servizio di assistenza
medica. Perché assumere altro personale amministrativo, invece di
procedere mediante mobilità interna o con il distacco? Con questo
mettiamo un punto finale, dicendo che probabilmente le risorse per
l'Azienda USL sono anche troppe, se non siamo in grado di dire
basta all'assunzione di amministrativi. Grazie.
Presidente
- Ricordo che stiamo dibattendo se subemendare
il testo di un emendamento sul quale è in corso la discussione. Se
c'è una proposta diversa, qualcuno deve presentarla. Prego collega
Gerandin.
Gerandin (UVP)
- Grazie.
Vedo che state colloquiando, ma mi pare corretto che la gente
possa capire. Dateci una risposta che tutti possano sentire. Noi
ieri abbiamo concluso una seduta del Consiglio ascoltando un pianto
greco sulla garanzia dei servizi sanitari. È stata una pagina da
libro
Cuore
!
Ma lei, Assessore, pensa di riuscire a garantire i servizi
sanitari continuando ad assumere amministrativi? Se non li volete
assumere - glielo chiedo per favore - prenda la parola e dica che
accettate la prima parte dell'emendamento! Io non ho detto di
interrompere i percorsi o i concorsi che non avete concluso. Noi
chiediamo che il personale amministrativo, se necessario, lo
prendiate mediante distacco di personale del comparto, non potendo
farlo con la mobilità perché c'è un altro contratto. Se vi va bene
ce lo votate. Grazie.
Presidente
- Grazie per la chiarezza, collega Gerandin.
Però prima di votare qualcuno deve prendere la parola e fare la
proposta, sulla quale essere tutti d'accordo, di dividere
l'emendamento in due parti. La parola al Presidente della
Regione.
Rollandin (UV)
- Credo di essere stato chiaro nel primo
intervento, dicendo che sulla seconda parte noi siamo d'accordo.
Quindi se si vota per parti, noi sulla seconda siamo d'accordo.
Per la prima parte c'è questa perplessità sul discorso
amministrativo, anche se ho detto che sicuramente non c'è
l'intenzione di incrementare il personale, che comprende anche
delle figure tecniche. Per quanto riguarda la parte del personale
regionale, ho detto che al di sotto del 10 percento è veramente
difficile starci. Quindi sulla prima parte noi ci asteniamo, sulla
seconda votiamo a favore.
Presidente
-Prego, collega Gerandin.
Gerandin (UVP)
- Merci Président.
A questo punto ci verrebbe da dire: meglio poco che niente. Per
cui accettiamo di dividere la nostra proposta.
A noi rimangono non una ma tutte le perplessità, perché è
veramente incomprensibile, mentre si mette in discussione il futuro
del servizio sanitario per quello che riguarda l'assistenza medica,
non avere il coraggio di prendersi la responsabilità di dire che
per un anno - perché questa è una misura che dura un anno -
privilegeremo il sanitario rispetto all'amministrativo. Rimane per
noi questo cruccio e penso che rimarrà anche per i valdostani.
Grazie.
Presidente
- Procediamo con due votazioni. Voteremo
separatamente la prima parte dell'emendamento n. 1 dell'UVP, fino
alle parole "mobilità e distacco" e la seconda parte da
"L'Amministrazione regionale" fino a "per la mobilità". È aperta la
votazione sulla prima parte dell'emendamento.
Votazione conclusa.
Esito della votazione:
Presenti: 34
Votanti: 13
Favorevoli: 13
Astenuti: 21 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, La Torre, Lanièce,
Marguerettaz, Marquis, Péaquin, Perron, Restano, Rini, Rollandin,
Testolin e Marco Viérin)
Il Consiglio non approva.
Votiamo adesso la seconda parte dell'emendamento, che viene
classificato 1bis. Votazione aperta.
Votazione chiusa.
Esito della votazione:
Presenti, votanti e favorevoli: 34
Il Consiglio approva all'unanimità.
Su questo articolo c'è ancora l'emendamento n. 1 della II
Commissione, che introduce un nuovo comma 4bis. Chi intende
prendere la parola? Possiamo metterlo in votazione? Votazione
aperta. Votazione chiusa.
Esito della votazione:
Presenti, votanti e favorevoli: 34
Il Consiglio approva all'unanimità.
Il collega Chatrian ha chiesto la parola, prego.
Chatrian (ALPE)
- Sì, grazie Presidente.
Solo per fare ordine nei lavori. Iniziamo una giornata pesante
per tutti e dobbiamo, come voi immagino, avere sottomano gli
emendamenti, gli incroci e tutto. Se possibile chiederei al governo
e a chi ha presentato gli emendamenti di illustrarli, in modo da
averne contezza. Lo so che questo è un emendamento della II
Commissione, ma ho fatto un esempio per proporre un
modus
operandi
migliore. Se è possibile, almeno una brevissima
presentazione, così è più semplice per tutti. Grazie.
Presidente
- Grazie collega. Procediamo alla votazione
dell'articolo 2 nel suo complesso. Votazione aperta.
Votazione conclusa.
Esito della votazione:
Presenti: 34
Votanti: 34
Contrari: 13
Favorevoli 21
Il Consiglio approva.
Passiamo all'emendamento n. 2 della II Commissione che, se vi
può aiutare, è quello che riguarda l'Expo. Chi intende prendere la
parola? La parola all'Assessore Perron.
Perron (UV)
- Grazie Presidente.
Come avevo già anticipato in Commissione, questo emendamento
stabilisce la cessazione anticipata della società per l'Expo VdA.
La legge era stata costituita nel 2014 e con questo articolo si
dispone la messa in liquidazione della società, tenuto conto del
completamento del suo oggetto sociale. Questo è correlato
all'iniziativa di Expo Milano a livello italiano che è terminata
nel 2015 e conseguentemente la società, che era stata creata
ad
hoc,
termina la sua azione.
Presidente
- La parola al collega Bertin.
Bertin (ALPE)
- Grazie Presidente.
Con questo emendamento mettiamo fine a una vicenda che forse non
avremmo mai dovuto aprire. Siamo stata l'unica regione in Italia
che per partecipare a una mostra ha istituito una S.p.A.
ad
hoc
. Siamo stati gli unici e con risultati che si potevano
benissimo ottenere senza bisogno di costituire una società di
scopo, al solo fine di gestire una partecipazione a un'esposizione.
Tutte le altre regioni hanno proceduto in modo diverso, mentre noi
siamo stati un'eccezione. Tra l'altro erano stati previsti due anni
supplementari di attività di questa società e francamente questo
non aveva senso.
È una vicenda che nasce - lo abbiamo capito tutti - non da
ragioni legate strettamente al merito della promozione di Expo in
Valle d'Aosta, ma a equilibri che si dovevano trovare all'interno
della maggioranza. Una vicenda negativa che oggi si chiude.
Paradossalmente potremmo addirittura votare favorevolmente a questo
emendamento per chiudere la vicenda. Ci asteniamo, ma con questo
veramente mettiamo il punto finale a questa che è la cinquantesima
S.p.A. in Valle d'Aosta, una partecipata regionale che non avremmo
mai dovuto istituire. Grazie.
Presidente
- Grazie collega. La parola al Presidente
della Regione.
Rollandin (UV)
- Credo che le valutazioni fatte dal
collega Bertin siano in qualche modo fuorvianti, perché la ragione
che ha portato a questa scelta l'avevamo spiegata nel momento in
cui la scelta era stata presentata in quest'aula. Ogni regione si è
organizzata in modo proprio e alcune di esse hanno dato dei compiti
ad altre istituzioni che erano già costituite e che potevano
svolgere questo ruolo.
Per quanto ci riguarda ci sembrava corretto utilizzare le
disponibilità di questo Consiglio. Avevamo chiesto una
disponibilità, che poi non è stata data da tutti, ma credo che
l'attività svolta abbia comunque permesso di utilizzare al meglio
un'opportunità, che sicuramente è stata intesa nel senso corretto,
di presentare la Valle d'Aosta a questo appuntamento importante.
Ringrazio i membri del Consiglio, il consigliere Cognetta, il
presidente La Torre e il presidente Restano, per aver operato in
questo senso, credo ampliando il lavoro che fanno comunemente in
questo Consiglio, quindi senza oneri in più. C'è stato invece un
lavoro di raccordo che era indispensabile per cercare di coordinare
e di far emergere le potenzialità della nostra valle, così come
avvenuto. Il successo dell'Expo, anche per la Valle d'Aosta, è nei
numeri, nelle manifestazioni che si sono tenute e nell'adesione di
tutti gli operatori coinvolti in questo percorso. Riteniamo che
l'esperienza adesso sia da considerare conclusa nel senso in cui
era stata evocata ossia rispetto al bisogno di questa coralità e di
avere un supporto importante.
Naturalmente questo non vuol dire che gli effetti dell'Expo non
devono essere considerati e, anzi, l'effetto Expo deve continuare
in qualche modo, per avere una presenza della Valle d'Aosta nelle
sue molteplici attività e non solo con il turismo. C'è stata la
presentazione dei prodotti, della cultura, dell'industria ed
infatti hanno partecipato industriali, varie società, artigiani e
la Chambre de commerce. C'è stato un coinvolgimento continuo e
diretto di tutti gli operatori, che ha saputo in qualche modo di
reggere ad uno sforzo non indifferente, tenendo conto delle
manifestazioni che si susseguivano. Credo che i risultati siano
stati ottimi. Quindi noi ringraziamo per la collaborazione coloro
che sono in questa sala e anche i funzionari che hanno lavorato con
grande dignità ed efficienza per il buon risultato di questa
esperienza. Grazie.
Presidente
- Per la dichiarazione di voto la parola al
collega Bertin.
Bertin (ALPE)
- Lo ripeto, lo strumento e le previsioni
erano sbagliate, tant'è vero che la chiudete due anni prima di
quando avevate stabilito. Mi sembra una difesa d'ufficio che non
regge. Grazie.
Presidente
- La parola al collega Laurent Viérin.
Viérin L. (UVP)
- Merci Monsieur le Président.
Al di là della questione in generale, la nostra idea su questo
emendamento è che stupisce un po' la modalità della chiusura della
società per Expo. Noi avevamo votato in modo convinto
l'istituzione, al di là della modalità e della formula utilizzata,
di una società incardinata nell'amministrazione, ma con una
modalità funzionale diversa, con lo scopo - ne avevamo parlato qui
in aula - di fare vivere la Valle d'Aosta a Expo e di attrarre dal
punto di vista soprattutto turistico un'utenza sul nostro
territorio.
È chiaro che quando abbiamo votato in modo convinto questa legge
in aula, era prevista una durata di questa società. Abbiamo preso
dei dipendenti regionali, li abbiamo distaccati e gli abbiamo detto
che per un
tot
di tempo loro sarebbero rimasti lì con una
funzione. Quindi, Assessore Marguerettaz, noi vorremmo capire come
mai, al di là delle considerazioni generali,
d'emblée
in
autunno ci si accorge che qualcosa va modificato. Non lo chiediamo
in senso polemico, perché una cosa può anche non aver funzionato e
ci si può rendere conto in corsa che questa esperienza è finita.
Però noi crediamo che bisogna avere la franchezza di venire qui in
Consiglio a dirlo. Noi per primi avevamo sostenuto questa cosa,
mentre altri non l'hanno fatto e oggi dicono che effettivamente era
un fallimento. Noi crediamo che Expo sia stata un'opportunità molto
importante anche per la Valle d'Aosta e abbiamo avuto la fortuna
con alcuni colleghi di visitare lo stand della nostra regione, che
era molto suggestivo.
Volevamo capire, Assessore Marguerettaz, semplicemente quali
sono state le valutazioni da un punto di vista di funzionalità, di
appeal
e di promozione turistica. Ieri abbiamo votato
l'istituzione di un ente di promozione turistica, quindi non
crediamo che la motivazione sia di esternalizzare certe cose,
perché ieri di fatto lei ha accettato di avere un ente che, con
snellezza e con maggiore funzionalità, gestirà in modo autonomo,
semiautonomo o comunque esterno questa parte di promozione. Quella
che chiudiamo era una società di scopo, ma lo scopo è finito prima:
avevate valutato male che probabilmente questa cosa anche dopo
avrebbe potuto avere una funzione? Noi voteremo in base alla sua
capacità di convincimento: se all'epoca siamo venuti qui in aula e
abbiamo sostenuto un'idea del Consiglio e del governo per
promuovere Expo, mentre oggi ci dite che questa cosa non ha più un
senso di esistere, possiamo anche aderire e crederci. Avremo modo
di confrontarci sui risultati ottenuti da Expo, ma vorremmo solo
capire che cosa è intervenuto per spingervi ad agire nella
finanziaria, nel senso che attraverso un emendamento si chiude una
cosa che invece era stata condivisa all'interno di un dibattito
politico.
Senza andare oltre, le chiediamo se è possibile capire qual è la
sua valutazione, Assessore Marguerettaz, visto che l'Assessore
Perron ha dato una motivazione tecnica e il Presidente ha fatto un
cappello politico. Noi vorremmo avere da lei che è assessore al
turismo una valutazione sull'esperienza di Expo e soprattutto una
ratio
politica, per il fatto che oggi lei chiude una
società, modificando dopo pochi mesi un indirizzo che lei aveva
dato al Consiglio, che noi avevamo capito essere di un certo tipo e
al quale, tra l'altro, all'epoca avevamo aderito in modo convinto.
Grazie.
Presidente
- La parola alla collega Certan.
Certan (ALPE)
- Grazie Presidente, buongiorno.
Prendiamo atto che la società Expo, che noi avevamo criticato
per il modo in cui era stata creata e, più ancora, per come ha
lavorato successivamente, oggi è morta. Se poi vogliamo andare a
fare un'autopsia per capire quali sono state le ragioni, va bene e
può essere interessante: le ascolteremo, Assessore, e sarà
sicuramente utile.
Come ha ricordato il collega Bertin, noi avevamo detto che era
sbagliato lo strumento in quel momento, tant'è che lo scorso anno,
proprio in sede di discussione di quella legge, avevamo presentato
una proposta che andava già nella direzione di quello che un anno
dopo - quindi abbiamo perso un altro anno - siamo riusciti a far
passare. In effetti, ieri la nostra proposta, che è stata votata
all'unanimità, andava in questa direzione, cioè la stessa dello
scorso anno e avrebbe potuto già allora avere le stesse
caratteristiche e fare le stesse cose che ha fatto.
Quel che è passato è passato e si possono fare tutte le
valutazioni che vogliamo sulle attività che Expo ha fatto in questo
anno. Certo è, però, che il Presidente Rollandin disse in sede di
discussione che il termine andava prolungato per altri due anni,
proprio per dare un
elan
e una visione più ampia, che una
società destinata più al
marketing
e al turismo in generale
non avrebbe potuto dare.
La morte anticipata di questa società testimonia che avevamo
visto bene. Come hanno ricordato i colleghi, ci sono stati
distacchi di personale e c'è stato un investimento da parte
dell'Amministrazione regionale che poi è finito in un nulla di
fatto, perché tutto quello che si è organizzato in un anno chiude i
battenti,
point à la ligne.
Faccio anche un'altra precisazione. Ieri noi avevamo parlato di
una società mista pubblico-privato, perché altrimenti una società
solo pubblica ce l'avevamo già. La società Expo poteva essere in
qualche modo trasformata, variata: il consiglio di amministrazione,
invece di essere costituito solo da consiglieri regionali, poteva
essere integrato. Però la società Expo VdA era già pubblica:
potevamo cambiargli il nome, ma di fatto era già istituita.
C'è stata una morte improvvisa, per chissà quali cause. Quando
si prendono queste decisioni, forse è il caso di consultare e
ascoltare anche i colleghi dell'opposizione, perché magari qualche
idea e qualche prospettiva ce l'hanno.
Presidente
- La parola all'Assessore Marguerettaz.
Marguerettaz (UV) -
Grazie.
Visto che mi è stata posta una domanda in modo puntuale, credo
sia assolutamente corretto intervenire. Mi perdonerete, però quando
il Presidente della Regione interviene non è che lo fa a livello
personale, ma parla rappresentando il pensiero del governo.
Tuttavia,
ad adiuvandum
, se posso fare delle considerazioni
personali, credo che la costituzione di Expo VdA non sia stata
assolutamente un errore, ma un'opportunità. Ho avuto modo di dire
in tutte le sedi che Expo Milano è nata in mezzo a diecimila
polemiche. Noi abbiamo avuto un approccio molto più laico. In una
situazione come questa, se ci sono delle opportunità è inutile
discutere del sesso degli angeli: cerchiamo di intercettarle e di
fare del nostro meglio.
Il fatto di aver costituito una società e di aver distaccato del
personale, vuol dire che la Regione Valle d'Aosta ha affrontato
l'evento con un'energia e un supplemento di attività che
normalmente non viene proposto. Se andate a vedere i dati, tutta
una serie di cose sono state fatte grazie a questo impulso e a
queste energie. Anche nell'ambito del Consiglio regionale, al di là
della minoranza o della maggioranza, abbiamo avuto delle persone
che si sono dedicate oltre il loro ruolo a queste attività.
Pertanto il giudizio che viene dato è positivo, perché in questa
situazione sono state fatte delle cose che universalmente sono
state riconosciute. Quando il sottoscritto, il presidente attuale
di Expo VdA, Restano, e il Presidente della Regione siamo andati
pochi mesi fa a Milano, lo abbiamo fatto perché sollecitati da
Padiglione Italia
,
che ha ritenuto che una delle esperienze
più significative nell'ambito delle presenze regionali è stata
quella della Valle d'Aosta. Nonostante il periodo breve, abbiamo
proposto uno
stand
che era straordinario, innovativo e degno
di essere menzionato, tanto che ci hanno chiesto di andare a
testimoniare rispetto a questo.
Tutta una serie di ragionamenti, io non li condivido. C'era
un'opportunità, abbiamo individuato uno strumento per coglierla, ci
sono delle persone che si sono dedicate e abbiamo fatto bene.
Quando le società si costituiscono - mi perdonerete, perché non
voglio fare ovviamente il commercialista - vengono indicate delle
date, dopodiché nel corso dell'attività si verificano se ci sono le
condizioni, se è opportuno o se non è opportuno. In questo momento
l'attività importante è stata definita e da questo punto di vista
riteniamo che, avendo fatto allora una legge, interveniamo oggi con
un'altra norma di legge per dire che si chiude un'esperienza e che
raccogliamo tutti i risultati di questa esperienza,
perché
tutti i contatti e tutte le attività non sono persi.
La
presenza del coordinatore dell'assessorato del turismo era organica
nell'ambito di Expo
,
quindi nulla è perso e l'esperienza
proseguirà nell'ambito di queste attività.
Presidente
- Collega Restano, prego.
Restano (UV) -
Grazie Presidente.
Questo intervento mi dà innanzitutto l'opportunità di
ringraziare tutte le persone che hanno collaborato con la società.
I dipendenti distaccati, che hanno dato tanto impegno, anche oltre
le normali mansioni professionali, si sono messi in gioco e sono
riusciti nel loro intento, quindi bisogna ringraziare e riconoscere
questo merito, che non sempre è comune nei pubblici dipendenti.
Questo fa loro tanto onore: non hanno guardato gli orari e hanno
lavorato intensamente per questi sei mesi. Come tutti sapete, io
sono giunto in corsa e questo non era uno dei miei obiettivi
fondamentali, ma ci ho messo tutto l'impegno del caso. È stata una
sfida che direi abbiamo vinto e, oltre a ringraziare in qualità di
presidente, voglio fare anche i miei ringraziamenti personali a
tutti quelli che hanno collaborato.
È stata un'esperienza importante ed è stata un'opportunità per
fare conoscere la Valle d'Aosta, come ho sempre detto, per
valorizzare le nostre eccellenze, i nostri prodotti
enogastronomici, il nostro ambiente unico, ma è stata anche
qualcos'altro. È stata un'attività di promozione del territorio a
360 gradi, ma vorrei aggiungere che è stato un laboratorio per
tutti: per chi ci ha lavorato, per noi consiglieri, ma soprattutto
per chi (esercizi commerciali, associazioni e attività di vario
genere) ha collaborato con Expo. È stato un modo per iniziare una
collaborazione con un mondo che a volte è un pochino staccato
dall'ente pubblico. Abbiamo visto che in Alto Adige la
collaborazione tra il pubblico e il privato è molto attiva,
soprattutto nel campo della promozione turistica e
dell'organizzazione di eventi; forse Expo per noi è stato un
laboratorio in questo senso. Abbiamo lavorato insieme a dei privati
che hanno messo delle loro risorse personali e a volte anche
economiche per realizzare degli eventi.
Sembrava che non fosse uno degli obiettivi principali di questa
società, ma nella realtà è stato un mezzo per portarci avanti, per
fare delle riflessioni e per scoprire quello che può essere
l'attività di promozione futura della nostra regione. Molte volte
crediamo che il centro di tutto sia qua all'interno, ma non è
affatto vero. Crediamo di essere osservati da chi sta all'esterno,
ma non è così. Chi sta all'esterno corre ed è molto rapido.
Io so che le associazioni di categoria, delle quali qualcuno di
noi fa parte, si stanno attivando e hanno riflettuto. Sono
associazioni attive nel mondo del turismo e della promozione
turistica, che hanno meno risorse, ma hanno avviato dei percorsi
che permettano loro di vivere da soli e di camminare con le proprie
gambe. Noi dobbiamo essere al passo con queste associazioni e
ritengo che l'attività di Expo - a me personalmente e a chi ha
collaborato con Expo - abbia dato questa opportunità.
Mi permetto di dire che la riflessione che abbiamo fatto ieri
sulla società di promozione turistica è anche figlia di questa
esperienza con Expo, che ci ha permesso di vivere insieme ad altre
regioni le loro esperienze, di confrontarci e di riflettere su
questo. Lo ha fatto fare a me, ma anche a chi ha collaborato con me
e ai colleghi che mi sono stati quotidianamente a fianco. Ci siamo
confrontati anche con il governo regionale e si è arrivati a questa
soluzione. Se questo percorso che stiamo facendo di chiusura della
società sia giusto o meno, lo vedremo in seguito. È una riflessione
profonda che è stata fatta col governo e si è scelta la chiusura.
Io la condivido e andiamo avanti insieme. Adesso nel campo della
promozione turistica si stanno facendo scelte importanti - ieri
abbiamo fatto una riflessione e ne abbiamo parlato - credo che
siano le scelte giuste e tutti insieme le valuteremo, però direi
che questa è in parte l'eredità di Expo. È un'eredità che guarda
anche a un turismo internazionale, perché a Milano, come è stato
detto giustamente dall'Assessore, abbiamo avuto con altre nazioni
contatti e grosse opportunità che ci porteremo dietro negli
investimenti futuri. Grazie.
Presidente
- Grazie collega. La parola alla collega
Certan.
Certan (ALPE)
- Sì, grazie.
Due battute, Assessore Marguerettaz. Noi non abbiamo detto che è
stato un errore in generale, ma lo è stato il tipo di società che è
stata istituita, con quelle finalità e con quella struttura, e
questo l'avevamo detto lo scorso anno. Poi, era quasi d'obbligo che
la società lavorasse in quel modo e ringraziamo anche noi - a
titolo personale, ma credo anche di tutto il nostro gruppo - per il
lavoro che alcuni colleghi hanno portato avanti. Ma il problema era
il tipo di società. La valutazione non può essere: alla fine però
abbiamo lavorato ed è stata un'opportunità per tutti, anche per la
Valle d'Aosta. Non credo che sia questo l'obiettivo che devono
avere degli amministratori e degli assessori.
Mi permetto di dire, collega Restano, che lei ha ragione quando
dice che fuori il mondo corre e corre anche più velocemente di
quello che noi facciamo qua; sono completamente d'accordo con lei.
Il problema è che noi non dobbiamo correre più veloci, noi dobbiamo
stabilire le regole con le quali si fanno le corse fuori. E mi
permetta di dire che, se si sbagliano le regole o regolamento di
gara, chi ne perde poi è la società fuori e non noi, quindi sono le
regole che noi stabiliamo che devono essere giuste. Lei l'ha
ricordato cosa hanno fatto altre regioni e che c'è stato un
confronto, ma i nostri amministratori regionali lo dovevano sapere
già prima che c'era una Trentino Marketing o che altre regioni
facevano in un altro modo. E lo si sapeva! Ma politicamente
qualcuno ha deciso che conveniva fare quel tipo di società, perché
in quel momento andava bene così. Inoltre, Assessore Marguerettaz,
non è una questione tecnica da commercialisti il fatto che l'avete
allungata di due anni e oggi la tagliate, perché il Presidente
Rollandin lo scorso anno ha dato delle motivazioni politiche
all'allungamento di due anni. Non è una questione da
commercialisti.
Presidente
- Per dichiarazione di voto, la parola al
collega Laurent Viérin.
Viérin L. (UVP) -
Abbiamo ascoltato con attenzione le
parole dell'Assessore e anche del presidente di Expo. Sicuramente
se l'idea di chiudere Expo è sorta sulla base di un grande
successo, ci dispiace che tra tutti non l'avessimo pensata prima.
Si poteva pensare che questa società durava fino a dopo Expo e si
diceva qui in Consiglio. Tuttavia, giustamente riconfortati dalle
parole del presidente di Expo, il quale è il primo a essere
convinto della bontà della chiusura di questa società, noi facciamo
una considerazione di riguardo nei confronti di chi ha lavorato sei
mesi in Expo. Ci dispiace veramente per queste persone, perché
hanno dato l'anima, sono state distaccate e hanno cercato di dare
il meglio di loro stessi per una società che doveva durare nel
tempo, mentre oggi, per giochi politici come qualcuno ha detto, si
vedono ricollocati, chi da una parte, chi da un'altra. Anche sui
criteri di ricollocazione di questi dipendenti ci sarebbe qualcosa
da dire, perché non sempre e anche in questo caso le competenze
vengono valutate per la scelta della nuova collocazione.
Al di là di questo, ci dispiace perché abbiamo vissuto questa
vicenda di Expo come un piccolo sogno, che effettivamente andava
codificato in modo diverso se si sapeva già prima che l'esperienza
finiva. Sarebbe stato molto più corretto nei confronti di chi vi ha
lavorato e soprattutto nei nostri, perché noi abbiamo aderito a
questa proposta, convinti che avesse una funzione diversa rispetto
a quella a cui oggi l'assessore Marguerettaz la riconduce.
Noi, Assessore, ci asterremo su questa vicenda, perché non
condividiamo appieno questa conduzione. Forse lei non è mai stato
convinto di questa esperienza di Expo e oggi lo dimostra. Non era
convinto, perché probabilmente ha dovuto subire questa vicenda.
Oggi però i vostri giochi politici non devono interferire
sull'azione amministrativa, soprattutto su quella che è un'idea di
sviluppo turistico. Probabilmente voi avevate interpretato Expo con
un'altra finalità, anche politica, all'interno del Consiglio. Noi
avevamo anche investito sui consiglieri di opposizione che hanno
fatto parte di questa esperienza, che oggi si conclude con un
emendamento in finanziaria, neanche con un articolo di legge. Se la
vostra idea era proprio che Expo avrebbe terminato la sua
esperienza in autunno, avreste almeno fatto un articolo di legge
già incardinato nel testo della finanziaria, invece arrivate con un
emendamento in autunno. Probabilmente lei un mattino si è alzato e
si è reso conto che Expo è stata un'esperienza positiva - perché lo
dice qui in Consiglio - ma secondo lei va chiusa.
Ripetiamo che ci asterremo, perché da un lato abbiamo creduto in
quest'esperienza e dall'altro ci dispiace per chi ha lavorato con
dedizione all'interno di questa società, credendo in un sogno che
oggi invece viene chiuso con un emendamento, ma soprattutto perché
non vogliamo essere tirati in giochi politici che nulla hanno a che
vedere con la promozione turistica, ma che sono semplici equilibri
all'interno di una maggioranza. Grazie.
Presidente
- La parola al collega Ferrero.
Ferrero (M5S)
- Grazie Presidente.
Non si tratta di fare la lista dei buoni e dei cattivi, perché i
bilanci si faranno poi in seguito, guardando quello che è successo.
Certo che arrivati a questo punto, per quanto riguarda l'esperienza
della
partecipata
virtuosa che ci aspettavamo, beh, siamo
stati profondamente delusi. I criteri di selezione del personale
non abbiamo capito alla fine quali siano stati. Tutti gli
affidamenti delle forniture sono stati fatti direttamente, quindi a
trattativa privata e non c'è stato uno straccio di gara. Per le
gare che ci sono state, io ho visto una parte della documentazione
e più avanti, quando avrò tempo, potrò fare una cartina del perché
forse all'inizio la società ha interessato a tanti, visto che le
ditte sono riconducibili esattamente a partiti e movimenti
politici. Da quel punto di vista è stata una brutta esperienza. Non
mi riferisco al lavoro che è stato fatto, che lo giudicherà chi
vuole, ma decisamente dal punto di vista delle modalità è stata una
grande delusione.
Cosa c'è da dire oltre? Senza fare una grossa polemica, forse ci
aspettavamo molto di più - ma molto di più! - da questa esperienza
e se sul sito della società che si è occupata, tramite il Signor
Rampello, della direzione artistica, la pagina di Expo della Valle
d'Aosta è ancora con la scritta "pagina in costruzione", forse
dovremmo chiederci qualcosa.
Il chiudere questa società per noi è una cosa positiva e il
nostro sarà un voto favorevole alla chiusura. Per carità, si può
fare sempre meglio, ma qui diciamo che lo sforzo per fare bene, a
livello di modalità di gestione di una società che poteva essere la
partecipata del futuro della Valle d'Aosta, direi che non c'è
stato. Quindi chiudiamola pure, che sarà un risparmio per tutti, e
poi meditiamo quando ci sarà da aprire altre società partecipate,
perché di certo, almeno da parte mia, non ci sarà assolutamente un
parere favorevole.
Presidente
- Grazie collega. Possiamo procedere alla
votazione dell'emendamento. Votazione aperta.
Votazione chiusa.
Esito della votazione:
Presenti: 35
Votanti: 23
Favorevoli: 23
Astenuti: 12 (Bertin, Bertschy, Certan, Chatrian, Fabbri,
Gerandin, Grosjean, Morelli, Nogara, Roscio, Rosset e Laurent
Viérin)
Il Consiglio approva.
Abbiamo adesso l'emendamento n. 1 dei colleghi Guichardaz, La
Torre e Marquis, che dovrebbe costituire, se approvato, l'articolo
2 ter. Chi intende illustrarlo? La parola al collega
Guichardaz.
Guichardaz (PD-SIN.VDA) -
Grazie Presidente.
Continua un percorso già intrapreso l'anno scorso e che contiamo
di proseguire con la preannunciata legge sulle società partecipate
e sulle controllate. Nella scorsa finanziaria introducemmo un
principio importante, quello della possibilità di usare in modo
dinamico le nostre risorse umane pubbliche all'interno delle
società partecipate e controllate, ampliando quindi il campo e la
platea entro la quale utilizzare in modo congruo e razionale delle
risorse. Ne abbiamo già parlato ieri e oggi continuiamo verso la
direzione auspicata, che è quella di una maggiore integrazione di
queste nostre società all'interno del panorama pubblico, ponendo in
essere delle regole che anticipano e connotano in qualche modo lo
spirito della legge di prossima approvazione sulle partecipate, per
la quale ieri ci siamo formalmente impegnati a proseguire
rapidamente e in tempi brevi il percorso.
Minori costi e regole, per quanto compatibili ovviamente con le
prerogative della società, analoghe o simili a quelle per il
pubblico. Parliamo dei trattamenti di trasferta, a cui si è voluto
applicare un regime che è quello del riconoscimento, per quanto
riguarda le trasferte del personale delle società controllate,
uguale e analogo a quello in uso per le categorie e la dirigenza
del comparto unico regionale. Tra l'altro, oggi avviene già così
nel caso, per esempio, delle elette nella Consulta femminile, per
le quali si applica già questa disposizione. Invece per i consigli
di amministrazione, cioè per coloro che sono stai nominati e non
sono all'interno degli organici delle società controllate, abbiamo
stabilito nel nostro emendamento che le condizioni, qualora
risultassero meno onerose, perché ovviamente l'obiettivo è di
andare verso un contenimento dei costi, sono quelle applicate per
le trasferte dei consiglieri regionali. Voglio solo precisare che
questo tipo di utilizzo del sistema delle trasferte dei consiglieri
regionali, per regolamento è già in uso per i componenti del
Corecom e per il Difensore civico, cioè esiste già una previsione
di uso.
Sicuramente questo tipo di emendamento va nella direzione di
creare un sistema uniforme e di evitare delle fughe in avanti - non
so se sono avvenute - per esempio, per quanto riguarda il
trattamento di trasferta laddove dei limiti non sono previsti o
sono molto laschi e non sono presi in considerazione. È un
emendamento assolutamente nella direzione del risparmio e
dell'ottimizzazione dei costi, che anticipa in qualche modo lo
spirito con cui noi intendiamo portare avanti la nostra prossima
legge sulle partecipate e controllate.
Presidente
- La parola al collega Ferrero.
Ferrero (M5S) -
Grazie Presidente.
In se l'emendamento ovviamente è condivisibile. Certo che,
rispetto al discorso che era stato fatto ieri, sulla questione di
fare una legge unitaria che riguardi le partecipate e farla in
tempi brevi, non riesco a capire quale sia il significato di fare
questo emendamento, se non per fare uno
spot
per Guichardaz,
La Torre e Marquis che magari dicono: facciamo i primi della classe
e portiamo avanti questo emendamento. Ma questo ci sta bene! Se si
tratta di essere virtuosi, io vi dico che siete stati comunque
bravi e si poteva fare. Peccato che ieri si era stati d'accordo in
una maniera diversa. Ma per carità, quando è così io dico che lo
appoggerò comunque. Avete avuto il vostro spot e se fate sempre
degli spot così io sono contento, perché andate comunque nella
direzione giusta. Se volete redimervi continuate in questa
direzione e noi saremo favorevoli. Però, insomma, un pochettino fa
sorridere, dai!
Presidente
- La parola al collega Laurent Viérin.
Viérin L. (UVP) -
Merci Président.
Sicuramente per sostenere questo emendamento, ma anche per fare
da parte nostra alcune considerazioni. Lo strumento degli
emendamenti al bilancio, soprattutto quando provengono dalla
maggioranza sono sintomo di schizofrenia della maggioranza stessa,
o meglio di mancata condivisione a monte di un bilancio che
probabilmente il governo ha calato dall'alto in Commissione, dove
abbiamo parlato di questo, e anche rispetto ai membri della
maggioranza, per cui l'unico strumento che i consiglieri hanno è
l'emendamento.
Al di là del tema, noi giudichiamo in modo positivo gli
emendamenti che giungono da singoli consiglieri, perché in
Commissione noi abbiamo cercato di lanciare questo messaggio: se a
fronte di un bilancio che non è condiviso la Commissione esiste e
ha un senso, qual è il senso di essere ed esistere in quanto
consiglieri? È quello di agire attraverso gli emendamenti. È chiaro
però che noi avremmo preferito una condivisione a monte fra tutti,
anche con i consiglieri di opposizione, perché noi in Commissione
avevamo chiesto una condivisione su certi temi. Noi capiamo che
probabilmente non vi hanno dato la possibilità di condividere anche
con i consiglieri di opposizione certi emendamenti, ma come dice
giustamente il consigliere Ferrero, se avevate questi emendamenti,
perché non ne avete parlato anche con noi in Commissione? Potevano
diventare degli emendamenti della Commissione.
Effettivamente c'è una volontà politica di segnare un terreno e
di farsi lo
spot
, o magari di dare qualche segnale un po'
più politico. Noi non vogliamo, anche in questo caso, farci
attirare in giochi politici. Noi sosteniamo questo emendamento per
i suoi contenuti, ma la
nostra
legge sulle partecipate, come
la definisce Guichardaz, speriamo che sia intesa come del Consiglio
regionale, perché in II Commissione diventerà la legge di tutti,
non di Marquis, Guichardaz e La Torre. Altrimenti partiamo di nuovo
male. Ieri sera lei, collega La Torre, ha cercato correndo verso il
gruppo ALPE di chiudere una votazione, onde evitare che ci fossero
delle astensioni, invece oggi presentate i vostri emendamenti. Ben
vengano, ma sono su un tema che invece è di tutti!
C'è un pizzico di rammarico, perché in Commissione siamo rimasti
delle settimane a parlare. Avevate questa idea? Ma perché non
l'avete proposta! Noi sicuramente l'avremmo già sostenuta in
Commissione. Ci dispiace, perché di conseguenza noi abbiamo
presentato i nostri emendamenti senza condividerli con voi. Ognuno
di noi ha poi fatto il proprio percorso, però le nostre idee che
abbiamo portato in Commissione, visto che non sono state recepite,
sono poi confluite in emendamenti, invece queste idee in
Commissione non sono mai emerse, quindi sono frutto di altri
ragionamenti.
Questo per dire che la considerazione politica non deve
prevalere rispetto a una valutazione di merito, che va nell'ottica
di ciò che abbiamo sempre detto. Cerchiamo di inserire qualche
parametro tra l'amministrazione pubblica e le partecipate che sia
un po' unitario. È chiaro che questo sarà anche inserito nella
legge sulle partecipate, quindi probabilmente il senso di questi
emendamenti è un altro. Grazie.
Presidente -
La parola al collega Chatrian.
Chatrian (ALPE)
- Sì, grazie Presidente.
Le buone intenzioni sono sempre da valutare positivamente.
Abbiamo letto questi tre emendamenti su una questione sulla quale
noi abbiamo stimolato il dibattito da mesi, da anni ed è positivo
quando le modifiche partono dal basso e dai semplici consiglieri
come noi, al di là di maggioranza e opposizione. Sono interessanti
anche le tre firme: il collega Guichardaz e il collega Marquis,
capigruppo di due movimenti, ma manca il terzo capogruppo e questo
è un dato politico interessante.
Vorremmo sottolineare un'altra considerazione. Capiamo il
collega Guichardaz che sicuramente dovrà segnare un po' il terreno
e di conseguenza trovare qualcun altro che apponga una firma per
poter inserire un articolo. Le intenzioni sono buone e il titolo
dell'articolo, la riduzione dei costi delle società partecipate, è
su un argomento di peso, sul quale proprio ieri abbiamo fatto una
discussione nel merito e non solo nella forma. Noi apprezziamo
quando ci sono buone intenzioni, soprattutto se partono dal basso
e, ancora di più, se non partono dal governo regionale in modo
verticistico. Noi vorremmo lanciare sfide e dare apporti anche su
cose un po' più importanti, che possano incidere e creare
condizioni nuove. La rapidità non è in contrasto con la
collegialità, quindi se quest'ultima parte dal basso e se le idee
sono buone, evviva! Noi qui siamo per modificare le regole, per
fare delle regole che orientino il domani del sistema Valle
d'Aosta.
Presidente
- Grazie. La parola al collega La Torre.
La Torre (UV) -
Grazie Presidente.
Brevemente per dire che questo emendamento ha il pregio di
raccogliere un ampio consenso, quindi vuol dire che evidentemente
va nella direzione giusta. Qui nessuno rivendica alcuna
primogenitura. Anzi, io credo che questo emendamento, proprio
perché è firmato da soggetti delle diverse forze politiche della
maggioranza, dia proprio un'indicazione di come la maggioranza
voglia porsi all'interno della Commissione, cioè con una volontà
chiara di fissare delle regole, di dare delle risposte che siano
leggibili ai cittadini e una trasparenza. Quindi credo che questo
sia veramente il segno al contrario, di una volontà precisa di
condividere, come ho detto già ieri all'interno della Commissione,
una legge che sia poi un patrimonio di tutti, al quale noi
cominciamo a dare dei contributi.
D'altronde credo che gli emendamenti viaggino a diversi livelli
e non sempre neanche l'UVP fa gli emendamenti insieme all'ALPE e
quasi mai insieme al Movimento Cinque Stelle. Credo che ci sia una
sorta di dinamica in Consiglio che non deve stupire, se poi
arrivano degli emendamenti e questi vanno nella giusta direzione,
come avete testimoniato e come penso testimonierete con il vostro
voto a sostegno. Grazie.
Presidente
- La parola al collega Laurent Viérin per
dichiarazione di voto.
Viérin L. (UVP) -
Grazie.
Per raccogliere l'invito e per dire che sosterremo con
convinzione questi emendamenti firmati dai tre capigruppo. Per dire
anche che la nostra idea e il nostro sostegno a questo emendamento
rimarranno anche per il futuro. Il rammarico andava nell'ottica di
dire che ci dispiace, perché avremmo potuto presentare altri
emendamenti, sempre su questo argomento, che avrebbero ottenuto lo
stesso consenso.
Presidente
- Per dichiarazione di voto la parola al
collega Ferrero.
Ferrero (M5S) -
Grazie Presidente.
Anche noi ribadiamo ovviamente il sostegno a questo
spot
e direi che, senza perdere ulteriore tempo, possiamo passare allo
spot numero due. Grazie.
Presidente
- La parola al collega Gerandin.
Gerandin (UVP) -
Merci Président.
È indubbio, come ha già detto il collega Viérin, che per noi è
un passo importante nella giusta direzione, però leggendo le
premesse una breve considerazione mi viene spontanea. Quando si
dice che "ai fine di razionalizzare e contenere i costi delle
società controllate, anche indirettamente dalla Regione", mi
vengono in mente quelle società di scopo in cui lo scopo stesso è
finito. Magari era il caso di avere un po' più di coraggio, perché
certe battaglie le abbiamo portate avanti insieme ed era il momento
di dare un segnale anche per quelle società di scopo senza scopo,
che sono di fatto finite. La giusta direzione è di adeguare i
rimborsi spese, ma ci sono degli oneri che costano molto più dei
rimborsi, perché queste società mantengono in piedi organismi,
presidenze, dipendenti e sedi, che costano molto più cari di questi
rimborsi. Se si ha il coraggio di intraprendere una strada, si sia
coraggiosi fino in fondo e non solo, come qualcuno ha detto,
provare a marcare in maniera parziale un percorso ormai
imprescindibile, perché siamo veramente ai titoli di coda. Sarà
necessario avere una azione di responsabilità comune molto
maggiore, rispetto a qualcosa che ha tanto di facciata ma poco di
contenuto. Grazie.
Presidente -
Grazie. La parola al collega Marquis.
Marquis (SA) -
Grazie Presidente.
Noi abbiamo sottoscritto con convinzione questa iniziativa e
sottolineo che non abbiamo voluto porre delle questioni di
primogenitura su questo argomento. Considerando che è un periodo in
cui si discute dei costi della politica, ci sembrava che questo
fosse un argomento da trattare, nel senso di prevedere
un'omogeneità di comportamenti tra le società che sono controllate
direttamente o indirettamente dalla Regione e dalla pubblica
amministrazione.
Mi lasciano un po' perplesso le osservazioni fatte dal collega
Ferrero: quando le proposte provengono dalla maggioranza sono degli
spot
, invece quando le proposte le fa lui sono questioni
prettamente di buon senso. Grazie.
Presidente -
Possiamo passare alla votazione
dell'emendamento. Votazione aperta.
Votazione chiusa.
Esito della votazione:
Presenti, votanti e favorevoli: 35
Il Consiglio approva all'unanimità.
Passiamo adesso all'emendamento n. 3 della II Commissione, che
se sarà approvato introdurrà gli articoli 2 ter e 2 quater.
Faccio una breve relazione in merito.
Con i presenti emendamenti si intende proseguire l'azione
finalizzata al contenimento dei cosiddetti costi della democrazia,
iniziata dal 1999 con la legge regionale n. 28 e proseguita con la
riduzione del trattamento indennitario previdenziale spettante ai
consiglieri regionali, così come delle spese per i gruppi
consiliari, nel 2012 con la legge regionale n. 35 che ha ridotto il
costo per la pubblica amministrazione di circa il 36 percento. A
tale proposito appare opportuno ricordare che la legge regionale n.
28 del 1999 in materia di contenimento della spesa in materia di
previdenza dei consiglieri regionali, aveva già sostituito il
previgente sistema della prestazione definita, con il sistema
previdenziale e contributivo, fondato sui contributi effettivamente
versati e poi adeguato al modello della Camera dei deputati.
Mi preme anche ricordare che la Valle d'Aosta ha anticipato di
oltre 12 anni la riforma, oggetto dell'attenzione in questi ultimi
anni da parte delle altre assemblee legislative, che sono
intervenute a legiferare a seguito dell'entrata in vigore del
decreto legislativo n. 174 del 2012.
L'Ufficio di Presidenza nel corso di quest'anno ha posto una
attenzione particolare su questo tema, infatti a inizio d'anno ha
predisposto un primo dossier di dati e dopo alcuni mesi un secondo
dossier, che sono stai entrambi forniti a ogni capogruppo.
Successivamente l'Ufficio di Presidenza ha svolto vari
approfondimenti e, tenendo conto del fatto che il tema è stato
affrontato anche in seno alla Conferenza dei presidenti delle
assemblee legislative regionali, con l'approvazione di un ordine
del giorno che ha indicato le linee guida sull'istituto
dell'assegno vitalizio, ha formulato questa proposta che oggi
esaminiamo e che prevede la riduzione dei vitalizi già in godimento
agli ex consiglieri regionali e a coloro che lo percepiranno per il
prossimo triennio 2016-2018. Questa proposta è stata trasmessa alla
II Commissione.
L'Ufficio di Presidenza, a seguito di questi approfondimenti,
all'unanimità ha recepito e quindi proposto un emendamento che
prevede una misura di contenimento a scaglioni con aliquote del 6,
9, 12 e 15 percento, differenziate a seconda dell'importo mensile
erogato, secondo i criteri di temporaneità, ragionevolezza e
proporzionalità, in linea con l'orientamento consolidato della
giurisprudenza costituzionale.
La medesima disposizione normativa prevede altresì una
maggiorazione del 40 percento delle aliquote di riduzione, qualora
il beneficiario sia titolare di assegno vitalizio erogato dal
Parlamento europeo, dal Parlamento italiano o da altro Consiglio
regionale. Inoltre definisce la soglia di 18 mila euro lordi annui,
al disotto della quale può essere richiesta l'esenzione della
riduzione. È stata inoltre prevista una ulteriore misura di
contenimento dei costi che consiste nella sospensione
dell'adeguamento all'indice Istat per tutti i vitalizi erogati o in
attesa di erogazione, sempre per il triennio 2016-2018.
Con questi emendamenti si conseguiranno economie di spesa nel
triennio pari a quasi 900 mila euro.
Chi intende chiedere la parola? Possiamo porre in votazione?
Votazione aperta.
Votazione chiusa
Esito della votazione:
Presenti, votanti e favorevoli: 35
Il Consiglio approva all'unanimità.
Passiamo ora all'emendamento numero 2 dei consiglieri
Guichardaz, La Torre e Marquis. Chi intende illustralo? La parola
al collega Guichardaz.
Guichardaz (PD-SIN.VDA) -
Questo secondo emendamento, che
vogliate crederlo o no, è condiviso da tutta la maggioranza, è
firmato a nome dei tre gruppi e va nella direzione semplicemente di
dare una sorta di identità a una manovra di razionalizzazione dei
costi della politica, che si aggiunge ai contenimenti che sono
stati fatti negli anni passati, in modo conforme alle indicazioni
date dalla legge finanziaria dell'anno scorso, quindi alle
disposizioni sull'autoriduzione.
Solo per informazione, i contenimenti dei costi per i
consiglieri regionali dal 2010 al 2014 sono stati di 8 milioni e
700 mila euro, quasi 9 milioni di euro, portando oggi a una
riduzione dei costi complessivi per questo capitolo di circa il
43/45 percento. Il relativo risparmio che è stato effettuato in
questi anni si aggiunge alle manovre di contenimento operate dal
1999 in materia di riduzione dei vitalizi, fino all'eliminazione
del vitalizio stesso a decorrere da questa ultima legislatura, alla
riduzione delle spese per i gruppi consiliari, all'eliminazione dei
costi per i rimborsi chilometrici e a un'altra serie di manovre.
Però i risparmi non sono mai stati finalizzati in alcuna maniera e
queste riduzioni sono sempre entrate in economia all'interno del
bilancio regionale, si sono sempre diluite all'interno del bilancio
regionale e non sono mai state né finalizzate, né quantificate.
Quindi anche le riduzioni operate in questi anni non sono in
nessuna maniera finalizzate e nemmeno contrassegnate.
Noi crediamo che l'autoriduzione volontaria, così come è già
stata operata da qualcuno e preannunciata praticamente da tutti i
gruppi, possa essere finalizzata a capitoli particolari, in modo
tale che si dia anche un'indicazione. Il capitolo di destinazione
di questa autoriduzione volontaria, che noi riteniamo più
opportuno, è quello con il quale noi abbiamo già finanziato l'anno
scorso le misure di inclusione e che in questa finanziaria viene
definito come fondo per il contrasto delle povertà e per il
sostegno dell'economia locale, quello di cui all'articolo 3, che è
destinato a interventi proprio nella direzione del sostegno
all'inclusione, nel caso specifico, e dell'economia locale.
Noi presentiamo convintamente questo emendamento, che tra le
altre cose va a riparare in qualche modo anche la previsione della
possibilità dell'autorinuncia nei quindici giorni. Perché
l'articolo della precedente finanziaria, votato da quasi tutti i
gruppi, prevedeva che l'autoriduzione potesse essere operata nei
primi quindici giorni di entrata in vigore di questa norma. È vero
che gli uffici non lo definiscono un termine perentorio, ma andava
corretto, quindi questa parte viene eliminata e l'autoriduzione può
essere operata in qualunque momento con questo tipo di
destinazione. Grazie.
Presidente
- Grazie collega. La parola al collega
Ferrero.
Ferrero (M5S) -
Grazie Presidente.
Devo dire che a sentire interpretare al collega Guichardaz tutta
la serie delle riduzioni che hanno dovuto subire i poveri
consiglieri regionali in questi anni, ho trattenuto a stento le
lacrime! I poveretti sono ridotti, quelli che non hanno emolumenti
aggiuntivi, a circa 5500/5600 euro al mese. Per carità, ognuno
difende quello che vuole difendere.
Dare un vincolo di destinazione a quelli che potrebbero essere i
risparmi è positivo. La potremmo chiamare tranquillamente elemosina
per i poveri. Perché elemosina per i poveri? Per un motivo molto
semplice: si è parlato di riduzioni nell'ordine del 10 percento
che, se verranno effettivamente applicate, saranno quattro soldi e
saranno veramente un'elemosina, perché usciranno 40, 50, 60 o 70
mila euro, poco di più. È veramente una cosa di poca o nessuna
rilevanza. Se con questi quattro soldi si vuole contrastare la
povertà e sostenere l'economia della Valle d'Aosta, io vi faccio
gli auguri.
Presidente
- La parola alla collega Certan.
Certan (ALPE) -
Diciamo che anche qui le buone intenzioni
sono sicuramente apprezzabili. Fa un po' sorridere il fatto che per
ora l'unico gruppo che ha fatto effettivamente le riduzioni
previste da questa legge è il gruppo di ALPE, ma ci sono già degli
emendamenti che stabiliscono le destinazioni delle eventuali
riduzioni. È vero che non c'è mai fine e le scoperte sono veramente
illimitate. Prendiamo atto della buona intenzione di dare
destinazione alle riduzioni delle indennità e alle autoriduzioni.
Può essere una buona strada, tant'è che questo punto c'è anche nel
nostro emendamento che illustreremo dopo e che avevamo proposto già
lo scorso anno nella finanziaria del 2014; peccato che fu votato
solo da qualche gruppo e non da tutti.
Presidente
- Altri che chiedono la parola? Possiamo
passare alla votazione. La votazione è aperta.
La votazione è chiusa.
Esito della votazione:
Presenti: 35
Votanti: 33
Favorevoli: 33
Astenuti: 2 (Certan e Roscio)
Il Consiglio approva.
Passiamo adesso all'emendamento n. 1 di ALPE e UVP. Qualcuno
intende illustrarlo? La parola al collega Chatrian.
Chatrian (ALPE) -
Sì, grazie Presidente.
Sarò brevissimo, perché è un emendamento che era stato scritto a
17 mani e non era stato semplice mettere insieme tante persone, ma
ci riuscimmo. Questo emendamento è stato presentato nel dicembre
2013 in sede di finanziaria e poi ripresentato nel 2014, ma per ben
due volte siamo andati al limite, perché poi la differenza la si fa
solo nel momento in cui diventa legge.
Coi colleghi dell'UVP abbiamo voluto ripresentare questo
emendamento principalmente per due motivi. Il primo: per pochissimo
tale emendamento non fu approvato nel dicembre 2014 e ci fu un
ordine del giorno, approvato quasi all'unanimità dal Consiglio, con
cui si incaricò l'Ufficio di Presidenza di trovare una sintesi più
allargata. L'Ufficio di Presidenza iniziò il suo percorso per
trovare una sintesi sulle proposte fatte in aula, ma poi non si
giunse a nessuna soluzione e nel mese di giugno, nel momento in cui
ci fu un cambio di maggioranza, il sottoscritto chiese diverse
volte all'interno della Conferenza dei Capigruppo quale fosse
l'intenzione della maggioranza, perché non si modificano le leggi
se non ci sono almeno 18 voti su 35. Dopo aver capito chiaramente
dal Presidente Marco Viérin che non c'era nessuna volontà da parte
della maggioranza di dare gambe a quell'ordine del giorno,
approvato mi sembra da 33 consiglieri su 35, noi decidemmo da soli
di dare corso a quanto deciso in questa aula.
All'interno di questo emendamento c'è l'indennità di carica del
consigliere semplice e ci sono tutte le indennità di funzione per i
rispettivi ruoli assunti all'interno di questo Consiglio,
modificati con delle percentuali abbastanza importanti, legate ai
ruoli che ognuno di noi ha all'interno di questa legislatura.
Noi gradiremmo, colleghi, che sia codificato all'interno di una
legge, in modo che sia chiaro a tutti cosa ciascuno percepisce e
poi sarà la popolazione valdostana a decidere il prosieguo: se
abbiamo fatto bene o male, se portiamo le istanze della comunità e
soprattutto se troviamo delle soluzioni. Una cosa però deve essere
chiara, secondo noi: nel momento in cui diventa legge, questo è il
costo della democrazia vera; si tira una linea e questo è, diciamo,
il costo della democrazia tutta. Altrimenti, con la proposta
dell'autoriduzione del collega Guichardaz o della maggioranza, alla
fine sicuramente la cosa è diversa. Noi preferiremmo che ci sia
carta che canta, legge che dica, in modo che ci sia chiarezza in
riferimento alle funzioni, alle cariche e a chi fa che cosa. Noi
pensiamo che questo sia un emendamento, che oltretutto aveva
ottenuto quasi la maggioranza solo qualche mese fa e non era
passato per appena un voto, che potrebbe essere accolto anche dai
colleghi della maggioranza. Grazie.
Presidente
- Grazie collega Chatrian. La parola al
collega Ferrero.
Ferrero (M5S)
- Grazie Presidente.
L'emendamento presentato dai colleghi di ALPE è sostanzialmente
simile a quello che ha presentato il Movimento Cinque Stelle.
Bisogna però fare una spiegazione, soprattutto per chi ci ascolta.
Lo stipendio del consigliere è composto attualmente da 5185 euro di
indennità di carica e 2686 euro di diaria, che è una specie di
rimborso spese forfettario che viene inserito nello stipendio.
Tutte le proposte di legge o comunque gli emendamenti che abbiamo
visto finora vanno a toccare esclusivamente l'indennità di carica.
Per carità, va bene, ma è una parte dello stipendio e quando io
riduco l'indennità di carica da 5185 e 4700 lordi, lascio però
fissa a 2686 la diaria, cosa che nel successivo emendamento che
illustreremo invece viene eliminata.
Dal punto di vista dell'intervento sull'indennità di carica noi
siamo completamente d'accordo con i colleghi di ALPE, ma ovviamente
la diaria dovrà essere tolta, perché se no andiamo a fare una
diminuzione più o meno di 500 euro lordi che però, a nostro avviso,
non va a incidere in maniera veramente rilevante sulla riduzione
dello stipendio. Dal punto di vista dell'emendamento in sé riferito
all'indennità di carica noi non possiamo che condividerlo e lo
voteremo. Ovviamente, successivamente chiederemo di incidere
veramente in maniera cospicua sullo stipendio dei consiglieri,
proponendo l'eliminazione della diaria. Grazie.
Presidente
- Grazie collega. La parola al collega
Perron.
Perron (UV)
- Presidente, forse le chiederò qualche
minuto in più, per fare adesso una sorta di dichiarazione di voto
su tutti e dieci i subemendamenti presentati dal Movimento Cinque
Stelle.
A me francamente non appassiona dovere intervenire
periodicamente su questo argomento e credo che non sia, nella sua
complessità, utile alla politica. A mio modo di vedere, se c'è una
filosofia che ha contraddistinto il comportamento del Consiglio
regionale della Valle d'Aosta in questi ultimi quindici anni, è
quella del rigore, del risparmio e anche di essersi posti il
problema in modo chiaro su dove vada a finire la spesa relativa a
questa materia, a differenza di ciò che è stato fatto in tutti i
consigli regionali d'Italia.
Nel 1999 si è fatta una grande riforma che ha trasformato il
sistema da retributivo in contributivo, con un cambiamento radicale
che ha consentito grandi risparmi. Nel 2006 ci fu una finanziaria
che imponeva un risparmio del 10 percento e, anche di fronte a una
sentenza della Corte costituzionale che dichiarava illegittima
questa applicazione, fummo l'unico consiglio regionale d'Italia che
applicò questa decurtazione. Nel 2011 ci fu un'ulteriore riduzione
del 10 percento dell'indennità di funzione e di carica. Nel 2012 ci
fu una grande riforma, se possiamo definirla così e la collega Rini
potrebbe dettagliarla meglio di me, con la quale si fece un
risparmio veramente alto rispetto al sistema esistente. Mi ricordo
che la decurtazione della spesa per i gruppi consiliari fu circa
del 70 percento e si intervenne sulle indennità, sulle
retribuzioni, sulle missioni, sull'anzianità del vitalizio,
producendo per le casse della Regione grandi economie di spesa e
risparmi. Il Consiglio regionale della Valle d'Aosta è l'unico che
da quindici anni non produce nessun adeguamento rispetto
all'indennità dei parlamentari, con un atteggiamento che situa la
Valle d'Aosta fanalino di coda rispetto a ciò che avviene in tutti
gli altri consigli d'Italia. Non pretendiamo certamente delle
medaglie, ma credo sia corretto mettere in evidenza con serenità un
impegno e un comportamento che nel tempo ci sono stati.
Oggi interveniamo con un'ulteriore proposta che riduce in modo
drastico i trasferimenti alla Presidenza del Consiglio e diminuisce
di un ulteriore 10 percento le indennità di carica e di funzione.
Noi abbiamo fatto una proposta come maggioranza - forse nel suo
percorso poteva essere finalizzata meglio e si poteva immaginare di
coinvolgere altri gruppi - con un emendamento che è stato discusso
poc'anzi e che finalizziamo ancora meglio, nel senso che questo
risparmio sarà inserito nel fondo per la povertà. Prevediamo una
riduzione di tutti i vitalizi - tutti! - quelli ante 2003 e quelli
post 2003, immaginiamo delle misure per coloro che in questi tre
anni andranno ancora a percepire il vitalizio e blocchiamo la
rivalutazione.
Io credo che, senza pretendere delle medaglie o delle patenti,
su questo argomento qualcosa abbiamo fatto e non sarebbe male che
ogni tanto anche una certa stampa, molto sobriamente, rendesse
semplicemente conto di ciò che facciamo.
Su tutti questi argomenti riteniamo che il nostro sia un ruolo
che esige anche preparazione, impegno e studio. È un ruolo che
richiede a tutti, ciascuno nelle proprie funzioni, una quotidiana
assunzione di responsabilità e riteniamo molto semplicemente che
chi si assume delle responsabilità debba anche essere pagato. La
nostra è l'unica funzione, diversamente da tante altre, che
periodicamente riceve un esame da parte dell'elettorato: i
consiglieri si presentano e se hanno agito bene ottengono il
giudizio dell'elettorato, altrimenti vanno a casa. Da questo punto
di vista io credo che non sia tanto il chiedersi se guadagniamo
tanto o poco. Il vero problema, a mio giudizio, che dovrebbe porsi
quest'aula, è se facciamo bene il nostro lavoro. Lavoriamo
nell'interesse della comunità? Facciamo le scelte giuste per la
Valle d'Aosta? Se la risposta è sì, credo che sia corretto
immaginare un'indennità proporzionata alle funzioni che ognuno ha.
Se la risposta è no, credo che non ci sia un'indennità che possa
essere ritenuta giusta e confacente al ruolo che abbiamo.
Francamente e molto sobriamente non ci riconosciamo nel gioco al
massacro che periodicamente viene posto su questo argomento.
Abbiamo attuato una nostra proposta, riteniamo in questi anni di
aver dato, come ho cercato di riassumere molto schematicamente, dei
messaggi forti di contenimento della spesa e spiace sottolineare
che questo non venga correttamente messo in evidenza o che dobbiamo
essere sempre e periodicamente posti al pubblico ludibrio da parte
di qualcuno. Noi su tutte le proposte che vengono avanzate ora dai
gruppi, ivi comprese quelle del Movimento Cinque Stelle, che credo
saranno successivamente illustrate, perché sono tutti articoli in
subordine e che trattano sempre la stessa materia, non esprimeremo
un voto favorevole. Grazie.
Presidente
- Grazie. Possiamo passare alla votazione
dell'emendamento n. 1 di ALPE e UVP? Votazione aperta.
Votazione chiusa.
Esito della votazione:
Presenti: 35
Votanti: 14
Favorevoli: 14
Astenuti: 21 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, La Torre, Lanièce,
Marguerettaz, Marquis, Péaquin, Perron, Restano, Rini, Rollandin,
Testolin e Marco Viérin)
Il Consiglio non approva.
Passiamo adesso all'esame dell'emendamento n. 1 del Movimento
Cinque Stelle. Colleghi intendete illustrarlo? La parola al collega
Cognetta.
Cognetta (M5S)
- Sì, grazie Presidente.
A questo punto esporrei gli emendamenti dal numero 1 al 6,
perché sono simili, riguardano l'indennità di carica dei
consiglieri e successivamente l'indennità di funzione per il
presidente del Consiglio e della giunta, per gli assessori e per i
presidenti di commissione, nonché la diaria.
Per quanto riguarda il primo emendamento, noi chiediamo una
riduzione a 4300 euro lordi, che vuol dire 2500 netti, o in
subordine un abbassamento del 10 percento del tutto uguale a quanto
richiesto già dai gruppi ALPE e UVP. Il secondo emendamento è
relativo al dimezzamento dell'indennità di carica della presidenza
del Consiglio, il terzo al dimezzamento dell'indennità di carica
del presidente della giunta, il quarto è il dimezzamento per quella
dei vicepresidenti del Consiglio, il quinto è il dimezzamento per i
presidenti di commissione e il sesto invece riguarda l'eliminazione
della diaria. Questo è in termini molto semplici e brevi quanto
abbiamo già espresso. Grazie.
Presidente
- Grazie collega Cognetta. La parola al
collega Chatrian.
Chatrian (ALPE)
- Sì, grazie Presidente.
Per annunciare all'aula il nostro posizionamento sugli
emendamenti dei colleghi del Movimento Cinque Stelle. Il gruppo
ALPE insieme al gruppo UVP ha presentato l'emendamento che abbiamo
votato poc'anzi, al quale noi come gruppo da sei mesi stiamo dando
corso e gambe, perché abbiamo messo in campo l'autoriduzione per
quanto riguarda l'indennità di carica del consigliere e lo stesso
stiamo facendo anche per l'indennità di funzione: la collega
Certan, che è Segretario del Consiglio, rinuncia a metà
dell'indennità di funzione, come da emendamento. Questo è quanto
noi abbiamo sostenuto un anno fa e che abbiamo presentato pochi
minuti fa: l'aula non ha approvato, ma a questo noi stiamo dando
gambe e corso da sei mesi.
Detto questo, per correttezza volevamo annunciare il nostro voto
di astensione sugli emendamenti che i colleghi del Movimento Cinque
Stelle hanno presentato, perché come movimento ALPE questa è la
proposta che abbiamo fatto e, anche se non è stata votata
dall'aula, noi dal primo agosto 2015 stiamo dando gambe e corso a
quello che c'è scritto qua dentro, sia come indennità di carica,
sia come indennità di funzione avendo una collega all'interno del
gruppo che percepisce un'indennità di funzione. Avessimo qualcun
altro che ricoprisse altri ruoli che fanno parte dell'indennità di
funzione, noi daremmo gamba a questo. Faccio un esempio. Il
riconoscimento al consigliere che fa il segretario nell'Ufficio di
Presidenza è di 880 euro lordi e il nostro gruppo rinuncia al 50
percento dell'indennità, a seguito di questo emendamento.
Correttezza vuole che diciamo qual è il nostro posizionamento, cosa
stiamo facendo e cosa oggi abbiamo presentato.
Un
di cui
per chi ci ascolta: le riduzioni che noi
facciamo, sia sulle indennità di carica sia di funzione, rimangono
nella disponibilità di tutta la collettività regionale, quindi
rimangono nelle casse dell'Amministrazione regionale. Grazie.
Presidente
- Grazie collega. La parola al collega
Ferrero.
Ferrero (M5S)
- Grazie Presidente.
Semplicemente per dire che noi rispettiamo la sensibilità di
ognuno sulla questione. L'Assessore Perron ha parlato di una
filosofia del rigore e del risparmio, io parlo del clan del 10
percento. Di fronte a un bilancio del genere, se per chi annuncia
sempre di essere super autonomista è sufficiente il 10 percento a
lavarsi la coscienza, io, per carità, rispetto la vostra scelta. Ma
i tagli e l'eliminazione dei servizi non sono stati solo del 10
percento, è stato di qualcosa di più. Sinceramente, nel rispetto
delle posizioni di ognuno, noi all'inizio della campagna elettorale
c'eravamo impegnati a sostenere la riduzione a 2500 euro netti
dello stipendio di consigliere e andremo avanti così fino alla fine
della legislatura.
Ognuno è libero di fare le sue scelte. Ognuno è libero di dire
quello che ritiene delle riduzioni del 6, 7, 8 o 9 percento
rispetto alle cifre dei vitalizi dei consiglieri, che sono state
viste da tutti. Se voi ritenete che siano sufficienti, è una scelta
che noi non condividiamo. Il paradosso sarebbe che i giornalisti
non diano conto dei grandi sacrifici che sono stati fatti dai
consiglieri regionali in questi anni! Secondo me è veramente un
bilancio marziano, con tanti marziani che stanno lì a dire delle
cose che sono completamente fuori dal mondo. Ci si aspettava
effettivamente una sensibilità leggermente maggiore.
Qualcuno ha detto che i Cinque Stelle non lasciano i soldi nelle
casse dell'Amministrazione regionale, e vi spiego anche perché.
Finché io vedrò dei signori che se ne vanno in giro con biglietti
in prima classe da 8500 euro o con i macchinoni a spese e con i
soldi dell'Amministrazione regionale, preferisco prenderli e
restituirli direttamente a una scuola, a un ospedale o all'USL,
perché nelle vostre mani non ce li metto i soldi. Dimostrate che
volete cambiare, fate una legge sulle società partecipate che vada
bene ed eliminate gli sprechi perché messi nelle vostre mani quei
soldi sono buttati.
Presidente
- Solo per una precisazione, collega Ferrero.
Lei, parlando di biglietti da 8500 euro e di macchinoni, non può
rivolgersi a nessuno in quest'aula, a nessuno! Solo per capirci e
la ringrazio che lei confermi questo, perché sono spese forse di
qualcuno fuori da quest'aula. I consiglieri regionali non hanno
fatto nessuna di queste spese, anzi le potrò dimostrare tra qualche
giorno, dopo che li avremo esaminati in Ufficio di Presidenza,
quali sono stati i costi medi.
Chi chiede la parola? Allora passiamo alla votazione
dell'emendamento n. 1 de Movimento Cinque Stelle. Votazione
aperta.
Votazione chiusa.
Esito della votazione:
Presenti: 35
Votanti: 23
Favorevoli: 2
Contrari: 21
Astenuti: 12 (Bertin, Bertschy, Certan, Chatrian, Fabbri,
Gérandin, Grosjean, Morelli, Nogara, Roscio, Rosset e Laurent
Viérin)
Il Consiglio non approva.
Colleghi posso dare lo stesso risultato per i sei emendamenti
già illustrati dal collega Cognetta nella discussione?
Emendamento n. 1bis del Movimento Cinque Stelle: stesso
risultato
Emendamento n. 2 del Movimento Cinque Stelle: stesso
risultato.
Emendamento n. 3 del Movimento Cinque Stelle: stesso
risultato.
Emendamento n. 4 del Movimento Cinque Stelle: stesso
risultato.
Emendamento n. 5 del Movimento Cinque Stelle: stesso
risultato.
Emendamento n. 6 del Movimento Cinque Stelle: stesso
risultato.
Esaminiamo adesso l'emendamento n. 7 del Movimento Cinque
Stelle, sempre all'articolo 2. La parola al collega Ferrero.
Ferrero (M5S)
- Grazie Presidente.
In questo emendamento si parla semplicemente del costo attuale
dei vitalizi dei consiglieri regionali, cioè dei nostri. Il nostro
vitalizio attualmente è alimentato da due voci: una è la trattenuta
mensile sullo stipendio di circa 450 euro, l'altra voce è
costituita da quello che ci mette il Consiglio ogni mese, pari a
circa 1500 euro. Dato che sulla questione vitalizi ci sono
sensibilità molto diverse, noi chiediamo una cosa molto semplice:
che chi vuole alimentare il fondo del vitalizio con i 450-500 euro
del suo stipendio possa continuare a farlo, ma che il Consiglio
smetta di versare i 15 mila euro a consigliere per la costituzione
del vitalizio. Questo consentirebbe un notevole risparmio e,
d'altro canto, permetterebbe ai consiglieri di non essere
completamente sprovvisti di un piccolo vitalizio, che però sarebbe
dato esclusivamente dal versamento di quanto prelevato dallo
stipendio. Ci pare una proposta ragionevole: non si elimina il
vitalizio per chi mette di tasca sua, ma si porta un risparmio
nelle casse del Consiglio di circa 15 mila euro all'anno a
consigliere, che alla fine non sono neanche pochi.
Presidente
-Ricordo al collega Ferrero che, dal 2003 con
legge n. 99, il nostro sistema è di tipo contributivo. Nella
relazione della proposta approvata dall'Ufficio di Presidenza, ho
detto del blocco per tre anni di tutte le misure che quest'aula ha
adottato e del fatto che noi abbiamo anticipato di dodici anni il
decreto legge dello Stato n. 174. Dodici anni fa noi siamo già
passati al sistema contributivo e non c'è più un vitalizio. Era una
precisazione, collega Ferrero, che andava fatta.
Qualcun altro chiede la parola? La parola al collega
Ferrero.
Ferrero (M5S)
- Grazie Presidente.
Per mozione d'ordine. Se lei va sul sito del Consiglio
regionale, viene definito ancora assegno vitalizio, quindi abbiate
pazienza.
Presidente
- Sono i due sistemi: prima e dopo il 2003.
Comunque questa cosa la verifichiamo, collega Ferrero, senza nessun
problema.
Qualcuno chiede la parola? Possiamo votare l'emendamento n. 7
presentato dal Movimento Cinque Stelle? Votazione aperta.
Votazione chiusa.
Esito della votazione:
Presenti: 35
Votanti: 23
Favorevoli: 2
Contrari: 21
Astenuti: 12 (Bertin, Bertschy, Certan, Chatrian, Fabbri,
Gerandin, Grosjean, Morelli, Nogara, Roscio, Rosset e Laurent
Viérin)
Il Consiglio non approva.
Siamo all'emendamento n. 8 del Movimento Cinque Stelle. Colleghi
un po' di attenzione, per cortesia. La parola al collega
Ferrero.
Ferrero (M5S)
- Grazie Presidente.
Vista l'indisponibilità a parlare di riduzioni nelle tasche
degli attuali consiglieri, noi qui chiediamo un emendamento quasi
ad personam
. Voi potete fare quello che volete, ma l'attuale
normativa non consente a un consigliere del Movimento Cinque Stelle
di rinunciare al vitalizio, perché non c'è una norma che lo
prevede. Noi vi chiediamo semplicemente di votare questo
emendamento che prevede di poter rinunciare al vitalizio. Ci
fareste un favore e ci consentireste di rispettare un impegno che
abbiamo preso con gli elettori. Non chiediamo nulla a voi e le
vostre tasche non vengono toccate da questo emendamento, però
sarebbe una questione di onestà intellettuale: qualcuno si è preso
un impegno, ma la normativa attuale non lo consente. Io avevo fatto
anche una verifica con gli uffici già quando ci siamo insediati e
mi avevano detto che, con le leggi che abbiamo attualmente, anche
se vogliamo rinunciare non possiamo farlo.
Io chiederei solo di poter rinunciare al vitalizio. Io questo
vitalizio non lo voglio. Dateci questa possibilità, che penso non
vada a toccare nulla. Avreste dei soldi risparmiati, ve li spendete
come volete i nostri 15 mila euro, non facciamo vincoli di
destinazione, ma vi chiediamo la cortesia di approvare questo
emendamento.
Presidente
- Un po' di silenzio, per cortesia. Chi
intende prendere la parola, dopo l'illustrazione del collega
Ferrero? Prego, la parola all'Assessore Perron.
Perron (UV)
- Presidente grazie.
Solo per chiederle cinque minuti di sospensione per approfondire
da un punto di vista tecnico e anche al nostro interno, con gli
altri gruppi, la proposta che il collega Ferrero ha fatto.
Presidente
- Cinque minuti di sospensione accordata.
Grazie.
La seduta è sospesa dalle ore 11.13 alle ore 11.28.
Presidente
- Riprendiamo i lavori. Chi intende chiedere
la parola? La parola all'Assessore Perron.
Perron (UV) -
Grazie Presidente.
Chiedo scusa all'aula e al collega Ferrero, ma avevamo soltanto
la necessità di fare un approfondimento anche di tipo tecnico.
Collega Ferrero, se non interpreto male, la filosofia è un po'
quella introdotta l'anno scorso con l'articolo 7, di permettere ad
un consigliere qualora intenda autonomamente rinunciare a certe
posizioni, in questo caso lei la codifica, di poterlo fare. È una
filosofia simile a quella che avevamo introdotto l'anno scorso con
un articolo analogo, quella di consentire al consigliere regionale,
qualora voglia autonomamente e liberamente rinunciare a certe
posizioni, di poterlo fare. Da questo punto di vista noi, credo
condividendo anche una sensibilità di altri, siamo d'accordo,
quindi ci esprimeremo favorevolmente all'articolo che lei ha
introdotto, per permettere quindi ai consiglieri che vogliano
rinunciare a certe posizioni di poterlo autonomamente fare.
Presidente
- Grazie. La parola al collega Ferrero.
Ferrero (M5S) -
Ringrazio l'Assessore Perron e il resto
dei colleghi per darci questa opportunità. Era un impegno che
avevamo preso e sinceramente ci metteva in imbarazzo non poterlo
attuare. Grazie
Presidente
- Grazie collega Ferrero.
Possiamo procedere alla votazione dell'emendamento n. 8 del
Movimento Cinque Stelle. Votazione aperta.
Votazione chiusa.
Esito della votazione:
Presenti, votanti e favorevoli: 35
Il Consiglio approva all'unanimità.
Passiamo adesso all'emendamento n. 9 del Movimento Cinque
Stelle. La parola al collega Ferrero
Ferrero (M5S) -
Grazie Presidente.
L'emendamento, come potete leggere, è molto semplice. A oggi, i
consiglieri regionali prendono per le spese legate al gruppo
consiliare 432 euro mensili; ovviamente le spese sono per le
attività del gruppo consiliare. Noi chiediamo la riduzione della
metà, perché ci sembra una cifra che possa essere sostenibile e
soprattutto perché, nei testi delle future riforme costituzionali
che abbiamo già avuto la possibilità di esaminare, c'è scritta
chiaramente l'eliminazione totale dei fondi per i gruppi
consiliari. Da questo punto di vista sarebbe, a nostro avviso, un
gesto positivo: ci portiamo avanti col lavoro e non aspettiamo che
sia il governo di Roma a dire ai consigli regionali che non possono
dare contributi ai gruppi consiliari. Noi li porteremmo già alla
metà. So che in questo caso, rispetto ad altri consigli regionali,
siamo già a un livello basso. Per quanto riguarda il gruppo del
Movimento Cinque Stelle è una grossa rinuncia, perché noi abbiamo
delle spese legali alle quali vedremo poi di fare fronte in maniera
alternativa e cercheremo di autofinanziarci in qualche maniera,
però riteniamo che in questo momento il dimezzamento dei fondi ai
gruppi consiliari sia una cosa effettivamente indispensabile.
Presidente
- La parola al collega Bertschy.
Bertschy (UVP
) - Grazie Presidente:
Intanto per una precisazione, perché probabilmente il collega
Ferrero si è espresso male: i soldi non vanno ai consiglieri
regionali, ma sono per gestire il gruppo. L'ultima volta che ha
detto che mangiavamo a colpi di 75 euro, ci siamo ritrovati tutti
belli pieni in giro per la Valle d'Aosta, ma si è dimenticato di
dire che capita ogni tanto, di rado e in missione di poter usare le
cifre che sono previste, ma le missioni mi sembrano molto molto
rare e sono dei massimali.
Detto questo, noi siamo contrari, collega, nel senso che su
questi fondi abbiamo impostato la programmazione del lavoro e i 432
euro a consigliere portano circa 3000 euro mensili per il gruppo
UVP: abbiamo assunto una persona con la quale collaboriamo e
sviluppiamo il nostro lavoro, gli studi e le consulenze che stiamo
cercando di portare sui vari temi. L'uso di questi fondi
obiettivamente è molto attento, perché abbiamo un controllo sul
loro utilizzo che sapete tutti di quale livello sia ed è destinato
esclusivamente per questo tipo di attività, nulla di personale,
nessuna missione dei consiglieri, nessun pranzo e nient'altro,
quindi è tutto lavoro.
Rinunciare alla metà di questo fondo ci metterebbe in difficoltà
per svolgere con efficacia il nostro lavoro. Se poi si deciderà in
questi termini è chiaro che dovremo regolarci, però ci tenevo a
sottolineare il fatto che questi soldi ci servono per svolgere al
meglio la nostra attività di gruppo e non assolutamente per fare
spese di tipo personale, perché non sono neanche utilizzabili in
quel senso. Grazie.
Presidente
- Grazie collega Bertschy.
Volevo confermare quanto detto dal collega Bertschy e ricordare
che nel 2012, in ottemperanza al 174, abbiamo cambiato come
Consiglio regionale anche le destinazioni di utilizzo possibili e
soprattutto le procedure. Inoltre abbiamo ridotto del 70 percento,
perché fino ad allora la spesa del Consiglio regionale era di 620
mila euro, mentre a oggi è di 195 mila euro. Questo per chiarezza
di chi ci ascolta, quindi meno 70 percento dal 2012 a oggi.
Chi chiede la parola? La parola al collega Ferrero per
dichiarazione di voto.
Ferrero (M5S) -
Grazie Presidente.
Anche qui noi ovviamente rispettiamo la sensibilità di ogni
gruppo. Gradiremmo magari che in occasione della prossima tornata
elettorale, quando nei programmi tutti metteranno "riduzione dei
costi della politica", vicino a ciascuno dei costi mettessero anche
l'importo. Grazie.
Presidente
- Possiamo passare alla votazione
dell'emendamento n. 9 del Movimento Cinque Stelle. Votazione
aperta.
Votazione chiusa.
Esito della votazione:
Presenti: 35
Votanti: 30
Favorevoli: 2
Contrari: 28
Astenuti: 5 (Bertin, Certan, Chatrian, Morelli e Roscio)
Il Consiglio non approva
Passiamo adesso all'analisi dell'articolo 3, al quale sono stati
presentati due emendamenti, il n. 3 e il n. 4 dei colleghi
Guichardaz, La Torre e Marquis. Qualcuno chiede la parola per
l'illustrazione? La parola al collega Guichardaz. Se vuole, può
illustrare insieme i due emendamenti
Guichardaz (PD-SIN.VDA) -
Grazie Presidente.
Gli emendamenti n. 3 e n. 4 si completano l'uno con l'altro e in
qualche modo intendono mettere ordine in una materia che oggi è
trattata da una normativa, la legge n. 22 del 2010, ripresa dal
contratto del comparto unico e trattata anche dai contratti della
sanità, che sono oggi applicati ad alcuni enti del comparto come
Arpa e la sanità stessa. Nella legge n. 22 non si cita mai la
mobilità volontaria, si riporta la mobilità a domanda o altro, ma
questa denominazione è comunque ripresa dai contratti di lavoro sia
del comparto unico sia della sanità.
Questo emendamento va nella direzione di confermare l'indirizzo
che è stato dato nella scorsa finanziaria, cioè di ampliare la
platea dei luoghi di lavoro nei quali è possibile operare una
mobilità volontaria, secondo le regole già previste dai contratti
di lavoro - sono regole già parametrate su criteri di trasparenza,
di pubblicazione ed esistono delle modalità diverse, tra l'altro,
tra comparto unico e sanità - e fissa il principio della mobilità
volontaria anche nel caso delle ricollocazioni per mutamento delle
condizioni di salute, siccome il contratto del comparto unico non
la tratta specificamente, mentre invece quello della sanità sì.
Infatti, nel caso in cui la mobilità sia disposta per
ricollocazione, il dipendente può essere ricollocato nella
categoria immediatamente inferiore, così come stabilito
specificamente dal contratto della sanità, il quale è un contratto
pubblico che ha delle differenze non sostanziali rispetto
all'argomento della mobilità volontaria.
È semplicemente un articolo che cerca di rimettere ordine e di
chiarire alcuni percorsi, tra l'altro nella direzione di una
richiesta specificamente fatta dalle organizzazioni sindacali
qualche tempo fa con un comunicato, in cui si chiedeva proprio di
definire meglio le procedure che favoriscono la mobilità volontaria
tra i diversi enti del comparto, con un conseguente riequilibrio
delle risorse umane, senza la necessità di dover ricorrere ad altri
istituti di obbligatorietà. Si tratta di un comunicato sindacale
che risale al 25 novembre. Quindi è solo un emendamento tecnico che
cerca di aggiustare un po' e di uniformare, visto che oggi parliamo
di ampliare la platea e la possibilità di ricollocazione per
mobilità volontaria. Grazie.
Presidente
- Altri sull'emendamento n. 3 Guichardaz, La
Torre, Marquis? Il collega Guichardaz ha illustrato anche il n.
4.
La votazione è aperta sull'emendamento n. 3 dei colleghi
Guichardaz, La Torre, Marquis.
La votazione è chiusa.
Esito della votazione:
Presenti, votanti e favorevoli: 34
Il Consiglio approva all'unanimità
Possiamo dare lo stesso risultato per l'emendamento n. 4 di
Guichardaz, La Torre, Marquis, già illustrato dal collega
Guichardaz? Stesso risultato per l'emendamento n. 4.
Mettiamo in votazione l'articolo 3 nel suo complesso. La
votazione è aperta.
La votazione è chiusa.
Esito della votazione:
Presenti: 34
Votanti: 27
Favorevoli: 21
Contrari 6
Astenuti 7 (Bertschy, Fabbri, Gerandin, Grosjean, Nogara, Rosset
e Laurent Viérin)
Il Consiglio approva.
Passiamo all'articolo 4, sul quale c'è l'emendamento n. 4 della
II Commissione e il subemendamento del collega Gerandin e
dell'Assessore Perron, sostitutivo dell'emendamento n. 3 dell'UVP e
con conseguente decadenza degli emendamenti n. 2 e n. 4 dell'UVP.
La parola al collega Gerandin.
Gerandin (UVP) -
Merci Président.
Noi questo emendamento lo condividiamo e siamo felici che ci sia
stata una condivisione da parte anche della maggioranza. Prima di
entrare nel merito del contenuto, di quello che ci preoccupava
prima e di quanto succederà con questo emendamento, io volevo
sottolineare la disponibilità dimostrata dall'Assessore Perron, che
con me ha sottoscritto questo subemendamento, dal Presidente, dai
funzionari che hanno lavorato per questo testo. Forse è stato
compreso l'effettivo pericolo che una parte importante di personale
del comparto unico non avesse le dovute garanzie, legate al
mantenimento del posto di lavoro e di conseguenza a tutto quello
che poteva essere e creare un disagio, non solo a famiglie e
anziani, ma anche ad un servizio di eccellenza, come ho già detto
nel passato.
Fatta questa premessa, noi rimaniamo assolutamente critici per
il fatto che una norma come questa non doveva neanche mai nascere.
Però è nata, dovuta probabilmente a una situazione e a un contesto
economico particolare molto difficile. Non doveva mai nascere,
oppure una volta nata avrebbe dovuto essere quantomeno approfondita
e valutata nella sua gravità, da due componenti che noi riteniamo
siano stati poi i grandi assenti a questo tavolo. Lei, Assessore,
in Commissione ha cercato di rassicurarci sulla copertura
finanziaria, ma poi - bontà sua e probabilmente anche un po' per
merito nostro - abbiamo evidenziato un rischio di impugnazione che
aveva questo primo articolo, così come è scritto e che poi è stato
modificato con il comma 3 dell'articolo 4. L'altro grande assente,
che avrebbe dovuto vigilare molto più attentamente - lo dico con un
po' di rammarico, perché provengo da questo mondo - io penso siano
stati i sindaci, i quali dovrebbero farsi un piccolo esame di
coscienza, perché un tale rischio, un tale pericolo per un servizio
gestito da loro, avrebbe dovuto suscitare un po' più di
apprensione.
È inutile fare processi. Noi pensiamo e guardiamo al futuro.
Questo emendamento noi siamo convinti che metta al sicuro per
quest'anno il discorso del personale, per un semplice motivo che
voglio spiegare tecnicamente. Con questo emendamento, che possiamo
definire a tutela finale, si dice che va dato prioritariamente
l'avanzo dei comuni - su questo, ognuno pianga del suo male - poi
quello di finanza locale e in subordine l'avanzo di amministrazione
della Regione, a tutela dei posti di lavoro. A noi pareva e pare
tuttora che questa sia una tutela garantista, nel senso che
l'avanzo di amministrazione della Regione non ha gli stessi vincoli
che hanno i comuni, per cui impegna politicamente e
amministrativamente la Regione a coprire questi 20 milioni di euro
necessari per garantire il servizio, la copertura dei posti di
lavoro e gli stipendi.
Noi speriamo che da questo articolo, proprio come è stato detto
ieri quando parlavamo della necessità di avere risorse certe sul
sociale, inizi da subito un percorso diverso, affinché mai più si
verifichi che all'interno di una finanziaria non ci sia, a priori e
senza coperture generiche o subordinate a eventuali risorse di
prospettiva, la copertura degli stipendi del personale di comparto.
Questa volta è toccato al sociale, ma per noi non fa differenza.
Avremmo fatto la stessa battaglia, Assessore, glielo garantisco, se
fosse stato per il personale magari della sanità o di un altro
settore. Probabilmente questo percorso ci farà meditare tutti
assieme, affinché nel futuro non succeda più, perché non è una
vittoria di nessuno riuscire a salvaguardare una eccellenza nel
servizio e soprattutto l'occupazione prevalentemente femminile,
come è quella che si sta occupando in questo momento del sociale.
Concludo ringraziando ancora, perché indubbiamente c'è stata
sensibilità e condivisione di un pericolo reale. Grazie.
Presidente
- Altri? La parola al Presidente della
Regione.
Rollandin (UV) -
Sì, grazie.
Solo per ricordare che su questo tema avevamo già avuto modo di
ascoltare le perplessità sul metodo che avevamo utilizzato, tra
virgolette, per costruire questo passaggio, che consiste
nell'utilizzare gli avanzi di amministrazione dei comuni, i quali,
al di là della quantificazione, onestamente sono dei fondi che
rimangono congelati. Quello che voglio dire è che non abbiamo
sottratto fondi ai comuni, perché utilizziamo gli avanzi di
amministrazione che comunque rimangono congelati e non sono
utilizzabili. Questo lo specifico e credo che i colleghi lo
sappiano: un conto sarebbe se noi togliessimo dei fondi che in
qualche modo potrebbero passare da una parte all'altra, ma così non
sottraiamo niente, e utilizziamo quello che non è utilizzabile.
Questo come premessa.
Sull'altro discorso, noi abbiamo scritto prudenzialmente 20
milioni di euro, perché a oggi non sappiamo ancora la cifra giusta,
bisogna dirlo. Alla fine dell'anno lo sappiamo, del 2014, perché ci
sono a oggi più di 30 milioni di euro, però possono ancora essere
fatti degli impegni. Quindi, onestamente non credo che ci sia nulla
da nascondere sul percorso che è stato fatto. Questi 20 milioni di
euro sono più dei 18 che erano stati messi l'anno scorso per lo
stesso servizio, però il punto debole, che i colleghi hanno
correttamente sollevato, era che sull'avanzo di amministrazione
potevano esserci delle incertezze. Quindi riteniamo che
l'emendamento presentato valga a evitare che ci siano dei dubbi,
dei malintesi o, peggio, delle paure sul modo con cui si alimenta
questo fondo. Abbiamo giustamente accettato che si dica che,
qualora eventualmente mancassero questi riferimenti, si considerino
i fondi dell'avanzo di amministrazione della Regione, i quali a
questo punto diventano la vera garanzia. Questo è il concetto.
Ringraziamo il collega Gerandin e il suo gruppo per aver dato la
disponibilità a seguire questo percorso, che sicuramente aveva dei
punti innovativi (lo diciamo tra virgolette) legati all'esigenza di
poter dire: se possiamo utilizzare questi fondi, bene, perché
risparmiamo sugli altri, se no dobbiamo comunque trovarli. Questa è
la logica con cui si va ad approvare tale emendamento, che dà
sicuramente maggiori garanzie sull'utilizzo di questi fondi.
Grazie.
Presidente
- Grazie. La parola al collega Bertschy.
Bertschy (UVP) -
Grazie Presidente.
Se mi permettete, anche per stemperare un po' i toni della lunga
discussione del bilancio, sentire Gerandin e Rollandin andare
d'accordo è un bel segnale che il dialogo sui temi concreti poi
trova la soluzione. Lo dico come battuta, ma c'è stata una grossa
discussione all'interno del gruppo e con voi, perché la necessità
di approfondire questo argomento è stata rilevata da subito e la
preoccupazione era tanta. Avere trovato una sintesi vuol dire
averla trovata per i 74 comuni e non per noi.
Presidente, ci aspettiamo che, così come sono state liberate
queste risorse, che comunque andranno ad aiutare il bilancio della
Regione, in qualche maniera nella visione futura si tenga conto che
oggi - purtroppo gli articoli sui giornali vanno in questa
direzione - i comuni sono veramente in una situazione di grande
difficoltà. Dovremo in qualche maniera tutti insieme trovare la
strada giusta per aiutarli negli investimenti, per sostenerli, per
fare qualche cosa che permetta loro di continuare a prendersi cura
del territorio e della territorialità, come è stato ricordato bene
anche ieri dal capogruppo dell'ALPE, il collega Chatrian. I comuni
sono un presidio per noi e sono lo strumento necessario per gestire
al meglio gli interessi dei nostri cittadini. Oggi come oggi le
risorse sono veramente limitate e quindi, nell'applicazione futura
dell'avanzo di amministrazione, potremo anche trovare il sistema,
nella misura in cui ci sarà la possibilità, di finanziare meglio
alcune leggi di settore che sono in difficoltà e continuare in una
operazione un po' di recupero, insieme alla rivisitazione della
legge n. 48 che è
à la une
. Nel ribadire la soddisfazione,
allo stesso tempo diciamo che è importante che si apra da subito
una discussione sul futuro, perché è quello l'elemento emergenziale
in questo momento di tutti i bilanci pubblici e di quello dei
comuni in particolare.
Presidente
- La parola al Presidente delle Regione.
Rollandin (UV) -
Sì, grazie.
Vorrei solo sottolineare un aspetto. Lei, collega Bertschy, ha
fatto riferimento a un articolo di oggi sul giornale, di cui siamo
scandalizzati per due motivi. Hanno scritto come se fosse una
dichiarazione pubblica della Regione e faremo una smentita
ufficiale, così come anche gli enti locali smentiranno. Questi dati
sono assolutamente falsi. Lo dico: falsi! Ed è una vergogna che
tutte le volte si continui ad alimentare la polemica su dati
assolutamente falsi! Questo è l'ennesimo caso - l'ho detto in
un'altra occasione a proposito della povertà, in cui è stato detto
esattamente il contrario di quello che è - e continua questa
campagna di disinformazione. Per questo siamo scandalizzati e
faremo una nota ufficiale di protesta!
Ci sono sicuramente delle ristrettezze, però la riduzione non è
di 21 milioni di euro ma di 11 milioni. Si continua a parlare
dell'esatto contrario e si fa una rappresentazione assolutamente
falsa del sistema di ripartizione della Regione, che è tutto da
rivedere con la legge n. 48 e che non corrisponde nemmeno alla
riduzione effettiva rispetto al bilancio. Questo per noi è
gravissimo, perché chiaramente alimenta la polemica in modo
assolutamente inutile. Mi dispiace molto.
Presidente
- Chiede la parola il collega Gerandin, per
dichiarazione di voto? Prego.
Gerandin (UVP) -
Presidente, credo di avere ancora
diritto a un intervento, prima della dichiarazione di voto, perché
prima ho illustrato l'emendamento.
Presidente
- Sugli emendamenti sono previsti solo
interventi di cinque minuti, quindi può parlare per dichiarazione
di voto, prego.
Gerandin (UVP) -
Va beh, comunque non cambia molto.
Intervengo semplicemente per riprendere alcuni dei passaggi che
ha fatto il Presidente. È vero che, come lei ha detto, senza una
norma di legge l'avanzo di amministrazione degli enti locali non
sarebbe stato utilizzato, questo è indubbiamente vero.
Nell'illustrazione dell'emendamento io non sono entrato nel merito,
però è pur vero che l'avanzo è stato liberalizzato - lei ha citato
l'esempio del Trentino - ma è stato usato in conto investimenti e
non per la spesa corrente. Per cui il primo passaggio che stride
fortemente e su cui noi mettevamo in dubbio la legittimità di
quell'articolo, era proprio l'utilizzo per la parte corrente. Se
lei in futuro proporrà degli articoli di legge che libereranno
delle risorse in conto capitale, le posso garantire che glieli
voteremo tutti e su questo non c'è ombra di dubbio, perché la
nostra perplessità era sull'utilizzo.
Questo è il primo passaggio che ritengo doveroso fare, perché
non siamo scandalizzati che con legge si siano liberalizzati 20
milioni di euro di avanzo; se ce ne fossero stati 40, evviva,
liberalizziamone 40. Era per il loro utilizzo in parte corrente,
perché i cittadini penso che dall'avanzo di amministrazione si
aspettino piazzali, pubblica illuminazione, strade, magari
sistemazioni di acquedotti e non il pagamento del personale. Questa
era la premessa.
Sul resto, tutti abbiamo letto i numeri che sono stati
pubblicati oggi. È chiaro che con la legge n. 48, cambiando i
parametri, i riparti potrebbero essere modificati. Quello che a
nostro parere non si può sindacare è che - trasferimento con
vincolo, senza vincolo, sommando: non è così importante - quello
che i comuni scriveranno a bilancio, sarà un saldo negativo di meno
21 milioni. Questo è inoppugnabile e lei lo sa benissimo, perché
succede anche nel bilancio regionale: quando si predispone il
bilancio, si devono mettere le risorse certe. Anche se c'è una
legge di settore - lei ha calcolato tutte quelle leggi di settore
che erano finanziate in gestione speciale, Finaosta o quant'altro -
quello che i comuni metteranno nella predisposizione del bilancio,
sarà comunque un totale di 69 milioni di euro, perché quelle leggi
non potranno iscriverle. È scritto in legge che il trasferimento è
di 69 rispetto a 90 e questo è inoppugnabile. Giustamente lei potrà
anche contestare la stampa e dire che i trasferimenti possono
essere variati, ma il saldo negativo rimane quello. È questo che
noi contestiamo e quando io le dicevo che ci saranno certamente dei
comuni che avranno difficoltà a chiudere i conti, sarà perché nel
bilancio non si possono mettere ipotetici finanziamenti derivanti
dalla gestione speciale di Finaosta. Non si potranno mettere,
perché non è possibile.
Questo per una doverosa puntualizzazione. Noi non parteggiando
né per l'uno né per l'altro, ma i comuni avranno l'effettiva
difficoltà che il saldo finanziario sarà di meno 21 milioni.
Grazie.
Presidente
- La parola al collega Laurent Viérin.
Viérin L. (UVP) -
Merci Président.
Brevemente per sottolineare l'importanza dell'approvazione di
questo emendamento e della condivisione. Sul tema degli enti locali
in questa legislatura ci siamo confrontati spesso e il Presidente
lo ha ricordato. Anche durante le audizioni con i rappresentanti
degli enti locali c'è stato un confronto, che poi ha portato a un
voto condizionato a certe considerazioni che loro hanno maturato al
loro interno.
Noi ci siamo permessi di dire loro, quando sono venuti, che la
riforma della legge n. 48 e del sistema del federalismo valdostano,
dovrà essere condiviso con l'Amministrazione regionale partendo dal
basso e però anche da una loro idea di riforma. Noi siamo
sicuramente propensi a rivisitare un modello federalista che veda
Aosta scorporata dal resto del sistema degli enti locali, e un
sistema perequativo che veda anche il più piccolo dei comuni messo
istituzionalmente sullo stesso piano con i più grandi.
Ci tenevamo a sottolineare tale questione, perché questo
subemendamento, che recepisce il nostro emendamento sugli enti
locali, era un po' il cuore di quelli in materia di finanza locale
e di comuni, in attesa della riforma che andava a migliorare quella
che era un'idea migliorabile come già era stata presentata e che
quindi in senso propositivo assieme ai colleghi avevamo avanzato.
Questo sicuramente ci gratifica nei nostri sforzi e fa anche
percepire che c'è stato un clima collaborativo su questo tema. Noi
auspichiamo e speriamo, come abbiamo detto e senza bisogno di
sottolinearlo di nuovo, che su questi grandi temi istituzionali
tale clima ci sia ancora. Anche con gli enti locali, al di là di
ciò che pensano i sindaci, già sugli asili nido abbiamo fatto un
grande lavoro e loro si erano espressi in un certo modo, poi noi
qui ci siamo attivati per migliorare un sistema.
Oggi spero che ci sia contezza tra gli amministratori locali che
con questo subemendamento effettivamente si va a salvaguardare una
prerogativa dei nostri comuni, che altrimenti sarebbe veramente
stata messa in ginocchio, in termini di un utilizzo coatto su una
certa parte, che andava a limitare quella che invece oggi è una
possibilità effettiva. Quindi l'approvazione di questo
subemendamento è sicuramente un aspetto positivo di questo
bilancio. Grazie.
Presidente
- Grazie collega, mettiamo adesso in votazione
il subemendamento del Consigliere Gerandin e dell'Assessore Perron.
Votazione aperta.
Votazione chiusa
Esito della votazione:
Presenti, votanti e favorevoli: 35
Il Consiglio approva all'unanimità
Sull'articolo 4 chiede di parlare il collega Chatrian.
Chatrian (ALPE)
- Sì, grazie Presidente.
Ringrazio il collega Gerandin per aver avuto la forza di portare
una soluzione a un problema che era nato in Commissione. Ci siamo
confrontati più volte sulla proposta che il governo aveva e ha
fatto, per poter - lo diciamo tranquillamente, come gruppo ALPE -
sbloccare quella parte di soldi che era congelata, quindi guardiamo
il lato positivo dell'utilizzo degli avanzi di amministrazione di
tutta una serie di comuni, che a oggi non potevano essere
utilizzati. Ben venga se si trova la soluzione anche tecnica per
poter utilizzare dei soldi che sono tuttora congelati e avere, non
dico certezze, ma magari qualche garanzia in più che il tutto sia
tracciato bene, senza eventuali difficoltà. E questo è un discorso
di natura tecnica.
Permettetemi qualche minuto, colleghi, per un punto di vista
politico sulla finanza locale. Diversi di noi, qui all'interno,
abbiamo avuto l'onere e l'onore di fare i sindaci di piccoli o
grandi comuni, in tempi anche diversi e dove c'erano delle
ristrettezze. Il collega Rollandin ha fatto il sindaco qualche anno
fa e i bilanci erano poverini. Altri di noi hanno avuto l'occasione
di fare i sindaci quando le risorse erano più abbondanti, ma forse
le idee potevano comunque fare la differenza, anche se le risorse
erano un po' più cospicue.
C'è un però che dobbiamo dirci. Noi ieri avevamo, come gruppo,
presentato un ordine del giorno che voleva aprire un dibattito
politico, al di là delle dichiarazioni che ha fatto poc'anzi il
Presidente su quanto è stato ridotto alla finanza locale,
direttamente o indirettamente. Sappiamo tutti che non solo dobbiamo
rivedere la partita, non solo dobbiamo rivedere i rapporti tra
Regione e comuni, ma dobbiamo dirci dal punto di vista politico che
tipo di autonomia vogliamo dare alle nostre comunità. Penso che sia
lì la sfida più importante: autonomia dal punto di vista
economico-finanziario, ma anche autonomia politica ai nostri
comuni, grandi o piccoli che siano. Mi sembra che uno dei
fil
rouge
del dibattito di ieri o dell'altro ieri siano le ricette
da mettere in campo per i prossimi anni, con meno soldi, per
garantire i servizi al territorio. L'abbiamo detto più volte e
penso che sia lì la sfida. È normale che gli attuali sindaci si
trovino ad avere delle grossissime difficoltà nell'affrontare i
bilanci per il 2016, 2017 e 2018.
Noi riteniamo questo un tema fondamentale: il rapporto tra
Regione e comuni. Un rapporto che deve partire dal basso e
innanzitutto dai comuni. Il legislatore, non in maniera supina,
deve accettare le proposte dei 74 sindaci dei comuni, ma insieme
dobbiamo trovare delle soluzioni che garantiscano soprattutto i
servizi, che oggi comunque abbiamo delle difficoltà a garantire su
tutto il territorio. Noi pensiamo che sia lì la sfida dei prossimi
mesi. Non solo il rifacimento o l'architettura nuova della legge n.
48, perché la sfida principale è molto politica ed è molto legata a
che tipo di autonomia vogliamo ancora garantire ai nostri comuni.
Penso che sia lì il cuore del dibattito e la sfida che dovremo
affrontare come legislatori, ma soprattutto partendo dal basso e
dai nostri comuni.
Il nostro voto sull'articolo 4 sarà negativo, anche a seguito
del dibattito che abbiamo avuto ieri pomeriggio, ma con la sfida
che comunque nei prossimi mesi dobbiamo trovare delle soluzioni
alternative e dirci politicamente e serenamente che tipo di
autonomia vogliamo dare ai nostri comuni. Grazie.
Presidente
- Grazie collega. La parola al Presidente
della Regione.
Rollandin (UV)
- Grazie Presidente.
Una brevissima precisazione credo sia dovuta, in quanto il
dibattito si ricollega agli ordini del giorno discussi ieri che,
come abbiamo detto, hanno anticipato una parte del discorso che
oggi stiamo facendo sugli articoli del bilancio, perché la gran
parte di quello che oggi rivediamo è collegata con tutta una serie
di iniziative, che in qualche modo hanno anticipato il dibattito
stesso.
Vorrei solo ricordare due cose. La prima è la nuova
organizzazione per i servizi. Le Unités des Communes e gli ambiti
territoriali dovrebbero garantire quella duttilità e quella
possibilità di utilizzare al meglio questi servizi. Voglio
ricordare che, tranne sui servizi sociali che sono i più
dispendiosi e che sono legati ad un finanziamento regionale, sugli
altri grandi servizi, come quello idrico - voglio ricordare che su
quello idrico noi non facciamo pagare gli investimenti, perché
questi sono fatti dal pubblico, non facciamo pagare i grandi
depuratori che finalmente stiamo realizzando, non stiamo facendo
pagare un servizio sulle strade che viene comunque ricollegato,
oltre ai servizi dei rifiuti che invece sono gestiti nel modo che
stiamo esaminando con il piano dei rifiuti - sugli altri servizi,
le quattro funzioni principali, che devono essere proprie delle
Unités des Communes, saranno un po' la sfida, per vedere come
vengono giocate, perché o ci sarà qualche risparmio, altrimenti
tutta la costruzione delle Unités a cosa sarà servito? La sfida è
lì, perché o riusciamo a dimostrare che con questo sistema qualcosa
si risparmia, se no il problema obiettivamente diventa difficile da
giustificare in prospettiva. Questo è quello che noi ci auguriamo
con la riforma che abbiamo fatto. Diversa è la questione della
ripartizione della legge n. 48 all'interno dei comuni. C'è un
dibattito aperto, che giustamente dovrà vedere una nuova eventuale
ripartizione, perché ci sono quei cinque parametri, più eventuali
altri che andranno a inserirsi, ma quella è la discussione che sarà
fatta sulla legge 48.
Presidente
- La parola al collega Gerandin.
Gerandin (UVP) -
Grazie Presidente.
È solo per motivare il nostro voto di astensione. Avremmo
certamente votato contro questo articolo della finanziaria, per gli
ovvi motivi che non voglio ripetere, perché la discussione è ancora
lunga. Abbiamo apprezzato la disponibilità a correggere in rotta
quello che noi ritenevamo un gravissimo pericolo. Presidente,
prenda la nostra astensione come una cambiale su quello che può
essere il futuro: l'impegno che è stato preso, affinché mai più ci
troviamo di fronte a una realtà come questa; e che da subito si
inizi a ragionare su di un sistema sostenibile per gli enti
locali.
Riprendo una dichiarazione che ha fatto il neopresidente eletto
in commissione. Il giorno che l'abbiamo audito, ci ha detto: noi
chiederemo come enti locali certezza di risorse. Penso che sia una
dichiarazione corretta, però alle parole, devono seguire i fatti.
Se dobbiamo rivedere i parametri della legge n. 48, non può essere
una finanziaria che di fatto diminuisce il 95 percento. Se ci sono
dei parametri da rivedere si rivedano, se non sarà più il 95, sarà
il 90, l'80 o il 70. Però, alla fine, che il 90, il 70, il 60 o il
50 rimanga finanza locale, perché non è più accettabile che ci
siano dentro invalidità che non hanno nulla a che fare,
finanziamenti ai trasporti, tolti peraltro in questa finanziaria, o
altro. Un passo in questa direzione è stato fatto, però rimane
l'assoluta confusione, perché non può essere che una finanziaria
vada a modificare annualmente una percentuale. Noi chiediamo che ci
sia una visione di prospettiva e futura. Noi ci crediamo ed è il
motivo per cui ci asterremo. Grazie.
Presidente
- Altri? Possiamo mettere in votazione
l'articolo 4 nel suo complesso. Votazione aperta.
Votazione chiusa.
Esito della votazione:
Presenti: 35
Votanti: 28
Favorevoli: 21
Contrari: 7
Astenuti: 7 (Bertschy, Fabbri, Gerandin, Grosjean, Nogara,
Rosset, Laurent Viérin)
Il Consiglio approva.
Passiamo all'articolo 5. C'è qualcuno che chiede la parola? Lo
mettiamo in votazione? Votiamo l'articolo 5.
Votazione conclusa.
Esito della votazione:
Presenti: 35
Votanti: 35
Favorevoli: 21
Contrari: 14.
Il Consiglio approva.
Possiamo dare lo stesso risultato all'articolo 6? Stesso
risultato.
Possiamo dare lo stesso risultato all'articolo 7? Stesso
risultato.
Possiamo dare lo stesso risultato all'articolo 8? Stesso
risultato.
All'articolo 9 ci sono tre emendamenti. Gli emendamenti n. 5 e 6
dell'UVP, però hanno il parere finanziario contrario, quindi non
possiamo metterli in votazione. Però se volete illustrarli, potete
averne la facoltà. La parola al collega Fabbri.
Fabbri (UVP) -
Sì, grazie Presidente.
Con questi due emendamenti volevamo cercare di porre rimedio,
per quanto possibile, agli effetti che l'introduzione del
ticket
sui farmaci avrebbe avuto sui nostri cittadini,
soprattutto sulla parte più debole della società. Nell'emendamento
n. 5 abbiamo introdotto l'articolo 9 bis, con cui volevamo
introdurre una limitazione (6000 euro di ISEE) alla famosa quota
fissa per i cittadini, di 2 e 4 euro o di 1 e 2 euro, introdotta
con l'articolo 9 della legge, in modo da cercare di sollevare la
parte più povera della nostra società, quella che ha maggiore
difficoltà di reddito. Perché 6000 mila euro? Ci eravamo rifatti
alla legge ultimamente approvata per quanto riguarda il
reinserimento sociale e ci sembrava un po' assurdo dare dei
contributi a persone che risultavano sofferenti, ma poi riprenderli
con questi ticket sanitari.
Oltre a questo motivo, era anche per cercare di evitare quel
fenomeno, che secondo noi sicuramente si instaurerà, nel senso che
le persone non abbienti, non avendo la possibilità di pagarsi
questi farmaci e quindi non curandosi, andranno ad aumentare le
ospedalizzazioni e quindi indirettamente le spese sanitarie.
Purtroppo ci è stato detto che per questo emendamento non c'è
copertura finanziaria e che quindi non potrà essere accolto.
Un altro piccolo aspetto che riguardava questo emendamento era
quello di considerare i farmaci - ce ne sono parecchi di
larghissimo uso - che hanno un costo inferiore alla quota, per cui
si chiedeva di esentare dal pagamento del ticket questi farmaci.
Probabilmente questo verrà in qualche modo poi risolto con degli
atti attuativi dell'USL - io me lo auguro e lo spero - in modo da
porre rimedio questo tipo di condizione che si può verificare.
Analogamente, l'emendamento n. 6 andava a favorire l'uso dei
farmaci cosiddetti equivalenti, eliminando il pagamento del ticket
per chi voleva ricorrere a questo tipo di farmaco, il cui uso è
preconizzato a livello ministeriale e la cui diffusione si spera
che aumenti sempre di più, ma anche qui non vi era la copertura
finanziaria.
Speriamo nel prosieguo e abbiamo visto che verrà presentato un
emendamento in cui il pagamento di questi ticket sarà legato
all'ISEE. Speriamo che con questo emendamento, che verrà
probabilmente applicato nel corso dell'anno, in parte sia eliminato
questo tipo di inconveniente a cui facevo riferimento.
Presidente
- Grazie. La parola alla collega Morelli.
Morelli (ALPE)
- Merci Président.
Una riflessione da parte del nostro gruppo su questo tema. In
principio non eravamo contrari, neanche negli anni scorsi,
all'introduzione di un
ticket
anche sui farmaci. Ciò che non
ci sembra opportuno in questo momento è proprio l'introduzione di
quote fisse indipendenti dal reddito, quindi condividevamo lo
spirito degli emendamenti presentati dall'UVP. Torneremo su questo
argomento, visto che ci sarà un emendamento presentato dalla
maggioranza, su cui ci pronunceremo in seguito.
Introdurre in questa situazione, in questo momento storico in
cui non vi è assolutamente nessuna ripresa di tipo economico in
Valle d'Aosta, francamente ci sembra inopportuno e ci sembra molto
difficile da sostenere da parte dei cittadini. Fra l'altro,
l'introduzione dei ticket, non solo quelli sui farmaci, ma anche
quelli sulla diagnostica, è dimostrato da studi fatti che producono
una rinuncia da parte delle fasce più deboli della cittadinanza
alle cure e, come giustamente diceva il collega Fabbri, questo
comunque va a ripercuotersi negativamente, perché vanno poi ad
aggravarsi patologie che sono a carico del servizio pubblico, ma
che magari adeguatamente curate per tempo possono essere evitate.
Grazie.
Presidente
- Grazie. Quindi gli emendamenti n. 5 e 6
dell'UVP non li mettiamo in votazione, perché non hanno il parere
finanziario. E passiamo all'esame dell'emendamento n. 5 presentato
da Guichardaz, La Torre e Marquis. Qualcuno intende illustrarlo?
Collega Guichardaz.
Guichardaz (PD-SIN.VDA) -
Grazie Presidente.
Con questo emendamento noi vogliamo inserire, anche in
conformità con i vari tavoli oramai aperti a livello ministeriale e
di agenzia nazionale sanitaria, il principio che è stato richiamato
questa mattina da alcuni colleghi, relativo all'uso di parametri
non solo reddituali. Noi ampliamo questo ragionamento a tutte
quelle voci che sono riprese all'interno dell'ISEE, quindi di
questo indicatore della situazione economica. È una direzione che è
già stata data a livello nazionale, sulla quale si sta discutendo
da parecchio tempo, ma quando si parla di compartecipazione alla
spesa, poi c'è sempre un allungamento e una dilatazione delle
discussioni, perché ogni Regione e ogni componente di questo tavolo
ha una sua logica e un proprio modo di ragionare rispetto a questo
tema.
Riguardo al tavolo nazionale, va detto che i
ticket
generalmente hanno anche una funzione - questo viene confermato
tanto dal Ministero della salute, quanto dal tavolo del
copayment
- di regolazione dell'uso a volte eccessivo di
certi presidi medico-sanitari e dei farmaci, o almeno questo
dovrebbe essere. Vi è un tavolo dell'Agenas in cui si fa un'analisi
decennale, proprio sulle realtà che hanno già messo questo tipo di
ticket, e la conclusione è che comunque è una forma di regolazione
nei termini dell'appropriatezza. È una forma di regolazione che
però, se applicata secondo delle quote fisse per esenti e non
esenti, rischia in qualche maniera di diventare una sorta di
tassazione indiretta, cioè uguale per tutti, indipendentemente dal
reddito, dai carichi familiari e dalle situazioni che generalmente
sono prese in considerazione dall'indice della situazione
equivalente economica.
Il problema è che oggi la legge ammette l'uso del parametro
reddituale per i ticket ed è questo il motivo per cui questo non
viene contrassegnato come ticket, ma è una quota fissa. Mentre sul
ticket in quanto tale la legge in qualche maniera impone l'uso
semplicemente del reddito, che è un indice che comunque può essere
falsato, perché qualcuno può avere un reddito basso a fronte magari
di altre situazioni patrimoniali molto elevate, se applicato
direttamente su un ticket definito tale sulla farmaceutica, questo
dovrebbe essere il parametro. Il parametro ISEE invece può essere
applicato sulle cosiddette quote fisse e questa effettivamente,
allo stato, è una quota fissa, quindi, così come è stato fatto in
Toscana, anche noi pensiamo che si possa fare un ragionamento.
Ovviamente ci diamo del tempo, perché il ragionamento deve essere
fatto dai tecnici, ma poi dev'essere discusso all'interno della
Commissione competente - infatti l'emendamento richiama il parere
della Commissione competente - così come è stato fatto ad esempio
con il ticket sul pronto soccorso e con altri ragionamenti che sono
stati fatti. Quindi questo emendamento va nella direzione, non
diciamo di correggere, ma del considerare se tecnicamente è
possibile, proprio in virtù della particolarità di questa quota
fissa, un parametro di maggiore equità, rispetto all'applicazione
tout court
di quote fisse per esenti e non esenti.
Grazie.
Presidente -
La parola al collega Fabbri.
Fabbri (UVP)
- Sì, grazie Presidente.
Giustamente il collega Guichardaz ha fatto notare che i
ticket
moderatori vengono introdotti anche, come dice la
parola stessa, per moderare l'abuso di certe situazioni. Ora, come
ho detto l'altro giorno, non è il caso nostro, perché in Valle
d'Aosta, soprattutto nella territorialità, del farmaco non si fa
nessun abuso. Tant'è che rientriamo perfettamente nei parametri,
anzi siamo al disotto. Questo tanto per chiarire la cosa.
Per quanto riguarda poi la questione dell'ISEE, come giustamente
lei ha fatto notare, io avevo scritto questo indicatore nel mio
emendamento, ma si poteva benissimo correggere ricorrendo al
reddito, almeno fintanto che fosse entrata in vigore l'ISEE, così
come abbiamo fatto con il
bon chauffage
,
in modo da
risparmiare per dei mesi il pagamento di questa quota fissa alle
persone meno abbienti.
Diciamo chiaramente che questo è un modo per far cassa, perché
abbiamo bisogno di denaro. Da questo punto di vista, è chiaro che è
facile andare a incidere su questo tipo di prelievo diretto, mentre
invece è molto più scomodo fare delle economie là dove si
potrebbero effettivamente fare.
Presidente
- Grazie. La parola alla collega Morelli.
Morelli (ALPE)
- Merci.
Sì, è evidente che questo è un modo per far cassa. D'altra parte
ci è stato detto molto apertamente che si pensa di recuperare 3
milioni di euro da questi
ticket
. Io apprezzo lo sforzo
fatto dal collega Guichardaz, sono argomenti su cui ci siamo
confrontati anche negli anni scorsi e che condividevamo. Mi chiedo
perché, allora, non rimandare di sei mesi l'applicazione dei
ticket, applicando direttamente quanto il collega Guichardaz
propone.
Presidente
- Grazie. La parola all'Assessore Fosson.
Fosson (UV) -
Grazie.
Brevissimo, solo per intervenire nel dibattito che è corretto. È
chiaro, l'ho detto ieri sera, che aggiungere un
ticket
sui
farmaci non è piacevole. Tutte le regioni lo avevano fatto ed
eravamo rimaste solo in quattro, ma altre lo stanno facendo. La
modalità di applicazione è purtroppo diversa in tutte le regioni
d'Italia, per cui noi abbiamo dovuto sceglierne una aderente alla
nostra realtà. In Valle d'Aosta ci sono 67 mila esenzioni e noi
abbiamo colpito gli esenti in modo molto più basso, con un
contributo che non è eccessivo. Ragionare sul reddito sarebbe stato
possibile, ma non equo. Dico soltanto che in Valle d'Aosta ci sono
comunque delle forme di esenzione continue e persistenti, quelle
che si riferiscono ai farmaci dati in via diretta, all'interno
delle microcomunità, attraverso l'assistenza domiciliare, o per ciò
che riguarda quelli in fascia H per pazienti oncologici.
L'impegno è sicuramente quello di introdurre l'ISEE, che è più
equo e questo è scritto anche nella bozza di piano. Aspettavamo un
pronunciamento del tavolo nazionale, che ha concluso i lavori il
30, ma questo non è stato possibile non solo per i ticket, come ha
detto giustamente il collega Guichardaz, in merito alla quota fissa
farmaceutica, ma anche per poter applicare l'ISEE a tutte le altre
prestazioni. La partecipazione alla spesa sanitaria - lo ha detto
il Ministro recentemente - è di pochi e l'ISEE è sicuramente uno
strumento da impiegare. Aspettiamo questa possibilità, per dare
maggiore equità proprio a questa forma di partecipazione.
Del discorso dei ticket sulla specialistica, ne abbiamo parlato
tanto e ne parleremo di nuovo in Commissione, perché non producono
solo rinuncia alle prestazioni, ma anche appropriatezza, per
fortuna.
Ringrazio di questo dibattito e l'idea di rendere più equa,
l'introduzione del ticket con i mezzi che ci darà il governo al più
presto, è sicuramente un nostro progetto.
Presidente
- Grazie. Possiamo mettere in votazione
l'emendamento n. 5 presentato da Guichardaz, La Torre e Marquis.
Votazione aperta.
Votazione chiusa.
Esito della votazione:
Presenti: 35
Votanti: 21
Favorevoli: 21
Astenuti: 14 (Bertin, Bertschy, Certan, Chatrian, Cognetta,
Fabbri, Ferrero, Gerandin, Grosjean, Morelli, Nogara, Roscio,
Rosset, Laurent Viérin)
Il Consiglio approva.
Votiamo l'articolo 9 nel suo complesso. Votazione aperta.
Votazione chiusa.
Esito della votazione:
Presenti: 35
Votanti: 35
Favorevoli: 21
Contrari: 14
Il Consiglio approva.
All'articolo 10 c'è l'emendamento n. 7 dell'UVP. Qualcuno
intende illustrarlo? La parola al collega Fabbri.
Fabbri (UVP)
- Una piccola chiosa con cui si conclude il
comma 5 dell'articolo che introduce nuovamente la possibilità, per
la Commissione consiliare competente, di prendere parte a una
discussione che secondo noi è importante. A nostro avviso, là dove
c'entra l'applicazione dell'ISEE, è sempre molto importante che
partecipi direttamente la V Commissione, in modo che tutto il
Consiglio nell'espressione della sua commissione sia partecipe a
decisioni che secondo noi sono molto importanti.
Presidente
- Grazie collega Fabbri. Altri? Poniamo in
votazione l'emendamento n. 7 dell'UVP. Votazione aperta.
Votazione chiusa.
Esito della votazione:
Presenti: 32
Votanti: 12
Favorevoli: 12
Astenuti: 20 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, Lanièce,
Marguerettaz, Marquis, Péaquin, Perron, Restano, Rini, Rollandin,
Testolin, Marco Viérin)
Il Consiglio non approva.
Se nessuno chiede la parola, poniamo in votazione l'articolo 10
nel suo complesso. Votazione aperta.
Votazione chiusa.
Esito della votazione:
Presenti: 35
Votanti: 28
Favorevoli: 21
Contrari: 7
Astenuti: 7 (Bertschy, Fabbri, Gerandin, Grosjean, Nogara,
Rosset, Laurent Viérin)
Il Consiglio approva.
Siamo adesso all'articolo 11, sul quale c'è l'emendamento n. 1
dell'Assessore Perron. Lo si intende illustrare? La parola
all'Assessore Perron.
Perron (UV)
- Grazie Presidente.
Questo è semplicemente un emendamento di tipo tecnico, nel senso
che la possibilità di intervento fa riferimento alla legge madre,
cioè la n. 40 del 2010, che consentiva un indebitamento sino al
2016. Nell'articolato sono previsti tutta una serie di interventi a
valere anche sul 2017 e 2018, quindi di conseguenza questo è un
cappello introduttivo che consente una proroga di indebitamento
sino al 2018. Grazie.
Presidente -
Grazie Assessore.
Qualcuno intende chiedere la parola? Poniamo in votazione
l'emendamento. Votazione aperta.
Votazione chiusa.
Esito della votazione
Presenti: 35
Votanti: 28
Favorevoli: 28
Astenuti: 7 (Bertin, Certan, Chatrian, Cognetta, Ferrero,
Morelli, Roscio)
Il Consiglio approva.
La parola al collega Chatrian sull'articolo 11. Prego.
Chatrian (ALPE) -
Sì, grazie Presidente.
Abbiamo detto durante il dibattito che, per il nostro gruppo,
questa è l'unica novità del bilancio ed è la grande novità rispetto
a quello del 2015. Chiederemmo al Presidente un impegno su questo
articolo 11. In queste settimane noi abbiano avuto modo di
confrontarci in Commissione e abbiamo avuto un po' di informazioni
in più, molto stringate. Questa è la novità del bilancio 2016: si
vanno ad allocare 118 milioni di euro, 44 milioni per il 2016 e gli
altri distribuiti nel 2017 e 2018. Gradiremmo, se fosse possibile
nelle prossime settimane, terminato il confronto sul bilancio,
avere un piano o un cronoprogramma un po' più condito e un po' più
strutturato, per conoscere la cantierabilità dei vari immobili, i
tempi e poi, dato che si interviene su diversi palazzi di proprietà
regionale, anche chi saranno i potenziali e prossimi fruitori del
bene restaurato o ristrutturato. Dato che qui la partita è
interessante, gradiremmo avere, oltre alla piccola
slide
che
ci è stata fornita, informazioni in più per avere lo stato
dell'arte in termini di tempi, di utilizzo e di fruitori. E
vorremmo anche capire la cantierabilità, immediata o meno, perché
si parla di interventi più strutturati per di palazzi più
importanti, come palazzo Roncas, e di altri interventi più piccoli,
più brevi, che magari potrebbero già essere cantierabili nei
prossimi mesi. Grazie.
Presidente
- Grazie. La parola al collega Bertschy.
Bertschy (UVP) -
Grazie Presidente.
Probabilmente c'è la voglia di andare avanti, Presidente, ma
questo è un po' l'articolo più importante di questo bilancio e se
non facciamo un minimo di discussione su questo, non ne facciamo
più.
Noi come gruppo vediamo positivamente il fatto che sia stata
raccolta l'idea lanciata l'anno scorso di sospendere il mutuo e di
accenderne un altro per creare uno sviluppo differenziato su vari
settori, per provare a fare quell'operazione di rilancio della
quale abbiamo già parlato l'anno scorso. Questo per due motivi: il
primo, perché siamo contrari alla grande opera dell'ospedale e
siamo invece favorevoli a quella razionalizzazione di cui parlava
ieri il collega Fabbri nella presentazione dell'ordine del giorno;
il secondo motivo, perché questo indebitamento (di questo si
tratta) quantomeno va a favorire un'attività di sviluppo che si
differenzia su vari settori, ma che, se ben spiegata e soprattutto
con l'attenzione che speriamo verrà data a tutti gli attori
economici del territorio, potrà creare una prospettiva e uno
sviluppo. Quindi, bene la ricerca di questi fondi e soprattutto
l'attenzione a differenziarli nel limite del possibile.
Interverranno poi i colleghi sui vari capitoli. Quello che oggi
a noi interessa è far sì che, pur essendo stati distribuiti negli
anni, si possa avere i fondi già da subito, inteso come non perdere
troppo tempo a metterli in gioco. Se possibile, chiediamo che ci
sia poca burocrazia e velocità di esecuzione degli incarichi anche
professionali, perché anche i professionisti fanno parte dello
sviluppo, non solo le imprese, però facciamo sì che questi soldi
possano in qualche maniera favorire una ripresa e che questa possa
partire già dai primi mesi del 2016. Sarebbe un peccato portare le
risorse in là nel tempo, in quanto sappiamo che ce n'è
necessità.
Esprimiamo il nostro interesse per l'operazione fatta, che
riprende la proposta che avevamo fatto nel bilancio dell'anno
scorso, ma che, se vi ricordate, purtroppo non era stata ritenuta
ammissibile in termini di emendamento, perché era veramente
complesso articolarla e voi avete avuto sicuramente gli strumenti
per farlo in una maniera diversa. L'ordine del giorno che avevamo
però portato alla discussione del bilancio, aveva avuto una prima
attenzione, anche se speravamo che le risorse da mettere in gioco
fossero state altre. Assessore Baccega, siamo partiti con un po' di
cantieri, con le piccole opere, evidentemente speriamo che questi
piccoli cantieri diventino sempre di più. Sappiamo che gli enti
locali hanno un sacco di proposte ferme già in fase di esecuzione,
quindi bisognerebbe capire se si può fare un lavoro corale, per far
sì che la ripresa sia favorita dall'interesse di tutti. Grazie.
Presidente -
Grazie. La parola al collega Gerandin.
Gerandin (UVP) -
Grazie Presidente.
Faccio una piccola premessa. Penso che l'atteggiamento che anche
la minoranza ha messo in questo bilancio sia propositivo e non ci
stiamo fermando su temi che hanno poco significato. Le chiederei
veramente, Presidente, di non mettere quella frenesia di dire
"votiamo, votiamo!". Lasciateci un attimo, almeno dove c'è
sostanza, per poter esprimere il nostro parere.
Conclusa questa breve premessa, voglio solo dire che quando si
parla di investimenti l'UVP c'è, ci mancherebbe! Anche perché, come
ho detto nel mio precedente intervento, qualcosa questo bilancio ha
recepito, rispetto all'indicazione che avevamo dato. Noi avevamo
sempre sostenuto, l'ha detto bene il collega Bertschy prima, che
non era il caso di andare avanti con le grandi opere, ma di andare
verso quegli appalti.
Siamo nella giusta direzione e per noi bisognerebbe avere un po'
più di coraggio, nel senso che tanti di questi importi non sono
immediatamente cantierizzabili, perché tanti prevedono ancora delle
fasi progettuali, per cui difficilmente riusciremo ad avere quel
contraccolpo significativo già nel 2016, però la strada
indubbiamente è questa. Come peraltro avevo già chiesto
all'Assessore Baccega e come ha detto anche il collega che mia ha
preceduto, ci sono quasi cinquanta richieste di cantieri in
economia nei comuni, ci sono quasi cento richieste di messa in
sicurezza del territorio
ex lege
n. 5, per cui è questa la
ripresa che noi intendiamo.
Teniamo conto, come avevamo condiviso e mi pare che l'Assessore
l'abbia detto anche nelle premesse, che la tenuta futura
dell'economia e del sistema delle risorse disponibili a bilancio
passerà da quella che sarà l'imposizione o la tassazione locale, le
imposte percette. Queste non possono che essere dovute a una
ripresa della piccola impresa, degli artigiani, di quelli che
pagano le tasse. Noi non ci dimenticheremo mai di dire che quando
andiamo ad aggiudicare un appalto a una ditta esterna, all'atto in
cui sigliamo il contratto perdiamo l'IVA, oltre a tutto il
resto.
Questo è per noi significativo, perché il futuro non può che
essere verso tale direzione. Come ha detto prima il collega
Bertschy, noi siamo felici che si vada in questa direzione e
chiediamo solo un po' più di coraggio e soprattutto di avere una
tempistica certa. Torniamo a investire! L'ho già detto, Assessore:
il suo sia un assessorato ai lavori pubblici e non all'emergenza
abitativa. Noi su questo ci crediamo. Grazie.
Presidente
- Grazie. La parola al collega Nogara.
Nogara (UVP)
- Merci Monsieur le Président.
Volevo solo fare un paio di appunti su due parti di questo
articolo. Il primo è per gli investimenti nell'ambito forestale, i
4 milioni e 200 mila euro che si mettono nel 2016. Siamo ben
contenti di questo, però è un peccato che questi investimenti non
possono essere fatti sulla spesa corrente, perché con questi soldi
sarebbe stato auspicabile - come ha detto lei, Presidente, quando
ha magnificato la professionalità degli operai forestali, dei
bûcherons
- migliorare i nostri boschi e cercare di farli
rendere.
È chiaro che con questi soldi vengono finanziate le aziende a
cui vengono dati questi lavori. Io chiedo solo un'attenzione,
Presidente, nel senso che si parlava proprio di cottimi fiduciari.
Ci sono diverse aziende che sono state messe in piedi dagli ex
bûcherons dei cantieri forestali. Si parla di sfruttare
economicamente il bosco in quei luoghi dove è possibile, ma
guardate che qua in Valle d'Aosta non è che si può sfruttare tutto
il bosco e farlo rendere. Solo in poche zone della Valle d'Aosta si
possono investire dei soldi, perché ci sia una rendita finanziaria.
Sono poche e in più bisogna farlo nel modo giusto e corretto. Noi
le persone e i mezzi li abbiamo, per cui sarebbe molto importante
che, visto che qui abbiamo una disponibilità non indifferente per
dare direttamente i lavori, scegliere con cottimo fiduciario quelle
aziende che sono state messe in piedi da operai forestali che hanno
lasciato i cantieri, si sono organizzati, hanno investito dei soldi
e hanno preso dei macchinari, ma - la cosa più importante - sanno
fare questo lavoro. È importante che questo sia fatto.
La seconda cosa è sui consorzi di miglioramento fondiario. Qui
abbiamo l'impegno di 3 milioni di euro per il 2016 per mutui a
tasso agevolato. Penso che lo sappiate benissimo anche voi: non ci
sarà nessun consorzio che farà un mutuo a tasso agevolato per
ripristinare un impianto di irrigazione a pioggia, che magari ha
dei problemi, perché non sarebbero in grado di pagarsi il mutuo.
Questo lo sanno tutti e lo sanno anche i sassi. Gli unici che
potranno fare delle cose del genere sono coloro che, con la
delibera che è stata fatta per l'idroelettrico, possono fare degli
accordi o altre cose, però penso lo sappiate anche voi, che non
tutti i consorzi possono fare una cosa del genere. Perciò ci
saranno dei consorzi fortunati e altri no. Bisogna pensare a
qualcosa, perché non è accettabile che uno, siccome non ha una
presa per la subconcessione delle acque, allora costui è tagliato
fuori, perché non potrà mai accedere a un mutuo del genere, essendo
in queste condizioni.
Sono questi i due punti, secondo me, ai quali bisognerebbe porre
un minimo di attenzione in questo disegno di legge. Grazie.
Presidente
- Grazie collega Nogara.
Volevo proporre ai colleghi - il Vicepresidente Rosset ha anche
già chiesto il parere dei capigruppo - di finire la discussione su
questo articolo prima di chiudere la seduta del mattino. Poi
sospendiamo per un'ora e mezza, per cui se, per esempio, finiamo
all'una e venti o all'una e mezza, riprendiamo i lavori del
pomeriggio alle ore quindici, invece che alle quattordici e trenta,
come avevamo concordato. Facciamo così? Allora proseguiamo. La
parola al collega Chatrian.
Chatrian (ALPE) -
Sì, grazie Presidente.
È l'articolo più importante, ma nel precedente intervento io non
trovavo un documento. L'articolo 11 comprende non solo il
cosiddetto piano cultura di 50 milioni nel triennio, ma tutta una
serie di investimenti in più. Da quello che abbiamo sentito in
Commissione ci sono delle macro idee e noi gradiremmo avere la
possibilità di entrare nel merito in quella sede, per poter
estrapolare quelli che sono i tempi, i modi e i metodi di lavoro
che si intende mettere in campo sui due
volet
. Il primo è
quello del piano cultura da 50 milioni di euro, il secondo è il
piano scuola da 7 milioni di euro, allocati sempre dall'articolo
11.
Oltre ai 10-12 interventi inseriti nella
slide
che
abbiamo ricevuto, riteniamo importante avere la possibilità di
entrare nel merito e capire quali potrebbero essere le spinte nei
prossimi mesi e nei prossimi anni, dal punto di vista edilizio e
della cantierabilità. Grazie.
Presidente
- Grazie collega. La parola al collega Laurent
Viérin.
Viérin L. (UVP)
- Merci Président.
I colleghi del nostro gruppo hanno già sottolineato che questo
l'articolo è un po' il cuore di questa legge finanziaria e
soprattutto va a recepire quello che noi avevamo proposto l'anno
scorso. Noi capiamo che è stato un anno di modifiche legislative,
di negoziazioni del patto di stabilità, di normativa sui rapporti
fiscali con lo Stato. È chiaro che l'anno scorso il nostro voto di
astensione sul bilancio andava proprio nell'ottica di aver visto e
riconosciuto certe proposte, soprattutto sugli investimenti, che in
parte si ritrovano come segnale in questo bilancio, rispetto a
quelli degli anni scorsi.
Abbiamo detto nelle premesse che sicuramente vediamo nelle cifre
e negli investimenti citati certi settori cui noi siamo
particolarmente sensibili. Mi riferisco alla valorizzazione degli
interventi scolastici: per esempio, il piano di investimento per la
realizzazione del piano scuola, ma anche la logica che vede
l'amministrazione non solo sui tagli lineari - noi questi tagli e
le scelte non le abbiamo condivise - ma dove si vede un barlume di
speranza per quanto riguarda gli investimenti e quindi la
crescita.
È per questo che noi sosterremo tale articolo, proprio perché
crediamo che, nell'insieme del bilancio, le cose che abbiamo
valutato negativamente in Commissione sono in parte migliorate e,
per quanto riguarda gli impegni politici e al di là
dell'emendamento sugli enti locali, vediamo una serie di temi che
noi abbiamo evocato durante questi anni e soprattutto nell'ultimo.
Saranno effettivamente importanti i contenuti al di là delle cifre
e il vedere da un punto di vista operativo come queste cifre
verranno codificate e dove questi interventi verranno mirati. Lo
abbiamo detto: l'attenzione alla cultura e al patrimonio culturale
in generale, che in certe parti si ritrova, è sicuramente una
sollecitazione che era arrivata dalle nostre sensibilità.
Assessore e Presidente, come ricordava bene il collega Gerandin,
su questi argomenti e quando si tratta di investire o di parlare di
ripresa l'UVP c'è. Noi crediamo che questa comunità abbia bisogno
di qualche segnale positivo e, da un punto di vista di prospettiva,
di vedere almeno in certi settori il denaro e gli investimenti che
facciano crescere proprio questi settori. In questo senso noi
accogliamo in modo favorevole queste previsioni, proprio perché
sono le cose che dicevamo da tempo e che siamo lieti di vedere
ricomprese in quest'articolo di bilancio. Grazie.
Presidente
- Grazie collega. La parola al collega
Grosjean.
Grosjean (UVP)
- Merci.
Solo per una precisazione sull'ultimo punto, dove si parla di
finanziamenti mediante la concessione di mutuo a tasso agevolato
per la realizzazione di interventi di riordino e di miglioramento
fondiario. È possibile interpretare che sia sfruttabile anche da
parte di privati o solo per consorzi? Perché qui la parola
consorzi
non c'è. Potrebbe essere aperto anche a un'azienda
privata che voglia fare un riordino o un miglioramento fondiario?
Sugli altri prospetti si parlava di consorzi. Qui la parola
consorzio non esiste e il miglioramento fondiario può essere fatto
anche da un privato. Quindi è così.
Presidente
- Grazie collega. Per dichiarazione di voto la
parola all'Assessore Baccega.
Baccega (SA)
- Grazie Presidente.
Per sottolineare con piacere le parole che sono state dette da
chi è intervenuto rispetto a questo punto, dove si è apprezzato il
lavoro che la Giunta ha fatto, e per dare delle risposte in termini
di tempistiche. Come è noto, noi dovremo approvare un piano
triennale che riassumerà tutti gli interventi che l'Amministrazione
regionale metterà in campo e che poi ci porteranno ad approvare il
piano annuale per il 2016. Questo è un grosso sforzo che si è fatto
già dal 2014 e poi nel 2015, in termini di pianificazione, di
programmazione e soprattutto di monitoraggio degli interventi
proposti. Il piano prevedrà tutte quelle risorse che sono state
messe a disposizione dalla Giunta: dal bilancio, dai residui e in
particolare dal riequilibrio del mutuo da 371 milioni.
L'auspicio è che nel mese di gennaio il piano triennale possa
arrivare in Consiglio regionale, essere valutato, approfondito e
che poi si dia il via al piano annuale. È chiaro che si sono
cercate e individuate delle priorità che sono già state
sottolineate: edilizia scolastica, strutture regionali e anche per
quegli interventi che si andranno a realizzare nei comuni (parlo
della legge n. 26). La priorità sarà data a quegli interventi
realmente più utili per i cittadini valdostani. Questo è un po' il
quadro e il cronoprogramma che ci vedrà impegnati nei prossimi
giorni. Grazie.
Presidente
- Grazie Assessore. La parola, in
dichiarazione di voto, al collega Laurent Viérin.
Viérin L. (UVP)
- Solo per raccogliere alcune
considerazioni dell'Assessore Baccega e per esprimere una nostra
idea. Abbiamo apprezzato e lo abbiamo detto, anche se sul metodo
avremmo voluto una condivisione, ma sul piano di dettaglio di
quelli che saranno gli investimenti ci piacerebbe, nei prossimi
mesi, poter discutere nel merito. Per esempio il settore culturale
è un'ipotesi che poi in corso di realizzazione e di modulazione
potrà essere vista, rivista e adattata alle esigenze. Diciamo
questo perché abbiamo capito che l'idea è: intendiamo i
finanziamenti, facciamo un piano provvisorio di intenti, che è
comunque di indirizzo, dopodiché vediamo durante l'anno,
soprattutto nei prossimi mesi, quale potrà essere l'incidenza,
cercando effettivamente di incidere e di condividere un po' tutti
assieme quelle che potranno essere le priorità.
Il settore culturale ha bisogno oggi di uno sviluppo che vada a
creare una rete dei beni culturali, che è il pezzo mancante per
creare effettivamente quell'attrattiva turistica di cui ieri si
ricordava l'Assessore Marguerettaz. Si tratta di poter poi
intervenire nel dialogo e nella condivisione dei contenuti, al di
là della codificazione magari degli interventi scolastici, dove ci
sono delle priorità, delle regole, delle graduatorie addirittura
parallele a quelle del FOSPI, che sono una questione diversa. Ma
dove si investirà in una filosofia di rimodulazione o di
prospettiva di un settore, per noi sarà importante soprattutto
poter condividere i contenuti. Grazie.
Presidente -
Grazie collega.
La parola
all'Assessore Perron.
Perron (UV) -
Grazie Signor Presidente.
Colgo con molto piacere le parole che sono state avanzate in
Consiglio, in modo particolare dal gruppo dell'Union Valdôtaine
Progressiste, circa il ritrovarsi su una visione di cui anche altri
hanno sostenuto l'importanza. Noi nell'elaborazione di questo
articolo che, è vero, è un po' il cuore della legge finanziaria,
abbiamo opportunamente valutato e tenuto conto delle indicazioni
che durante lo scorso Consiglio erano emerse, delle sensibilità che
erano state avanzate, peraltro anche approvate con degli ordini del
giorno, circa la necessità di tornare a investire. Quindi è in
questo senso che ci siamo adoperati da un punto di vista tecnico,
che poi è anche politico.
Abbiamo immaginato di rimodulare una grande opera, in questo
caso il finanziamento che si era immaginato di destinare
all'ospedale, per spalmarlo in tutta quella serie di interventi che
trovate codificati in quest'articolo. È una visione d'insieme che
anche nella scorsa discussione della legge finanziaria ci aveva un
po' accomunato.
Questo articolo prevede interventi importanti. Si poteva forse
avere maggior coraggio, come qualcuno ha detto, ma abbiamo voluto
avere uno sguardo di attenzione, raccogliendo anche una
sollecitazione come quella espressa ieri dal collega Fabbri, perché
certamente non abbiamo più le risorse completamente disponibili
com'era in passato, ma andiamo a immaginare un mutuo che comporta
degli interventi e degli impegni finanziari anche negli esercizi
futuri. Si è immaginato un passo importante, a nostro modo di
vedere, che segna una forte volontà di ripresa, di investire, di
fare sistema, di fare economia, ipotizzando dei ritorni anche di
tipo fiscale per le casse della Regione.
Solo una precisazione tecnica, collega Grosjean. Certamente
abbiamo immaginato una doppia possibilità, che forse non abbiamo
spiegato chiaramente, per consentire da una parte ai consorzi, che
è lo strumento tradizionale di intervento sulla materia dei
riordini, ma anche eventualmente ai privati che volessero
immaginare queste forme di finanziamento, di percorrerle. È un
ampliamento di possibilità che ci è sembrato, nel momento in cui
abbiamo scritto questo intervento, utile prevedere.
Sull'impegno complessivo del governo regionale circa il fornire
e rapportarsi con le Commissioni, chiederei magari al Presidente di
intervenire su un impegno complessivo della Giunta. Noi in questo
articolo abbiamo immaginato l'impostazione di tipo finanziario e
starà agli assessorati produrre del lavoro, quindi in modo concreto
e materiale dimostrare anche una concreta possibilità di intervento
e di produzione dei risultati. Grazie.
Président
- La parole au Président de la Région.
Rollandin (UV) -
Sì grazie.
I colleghi hanno già bene esposto la centralità di questo
articolo, ma vorrei sottolineare anche due motivi sostanziali. Per
paradosso, se noi avessimo avuto cento milioni da impegnare qui,
non avremmo potuto metterli in bilancio, a causa del patto di
stabilità. Questo è l'assurdo che coralmente abbiamo sottolineato,
perché tutto il Consiglio l'ha detto: anche se noi avessimo i soldi
qui, non potremmo spenderli, perché dobbiamo rispettare il patto.
Questo voglio evidenziarlo ancora una volta, per dare conto del
paradosso di una situazione che dovrebbe validare una leggera
ripresa in atto e che invece, se non si fanno investimenti, è
indubbiamente meno forte di quello che potrebbe essere.
Questo lo dico perché, giustamente, dall'altra parte ci sono da
attuare i piani. Ci sono, in alcuni casi, delle possibilità di
operare laddove non l'abbiamo fatto per carenza di fondi. In alcuni
settori, come quello culturale, ci sono già dei progetti che
possono indubbiamente partire. Stesso discorso per le scuole,
laddove ci sono stati dei problemi legati alla disponibilità
immediata dei finanziamenti. Nell'insieme, questi piani devono
essere visti per la cantierabilità e la temporalità dell'impegno.
Questo lo faremo e andremo, se ritenete in Commissione o dove si
vorrà, a spiegare e specificare tutti gli interventi.
Una sottolineatura voglio farla anche sull'intervento molto
corretto del collega Nogara, che sicuramente ha messo l'accento su
un punto che è reale, cioè il discorso degli interventi per i
consorzi e del modo consono che bisognerà studiare per superare il
problema di come mettere in grado un consorzio di stipulare il
mutuo, perché è questo il problema. Ci sono consorzi che hanno
delle entrare - quelli fortunati dell'
envers
, dove c'è un
po' d'acqua, oppure altri come Torgnon - ma per il resto gli altri
sono abbastanza in difficoltà. Questo è un problema che ci siamo
posti e al quale dobbiamo trovare una soluzione che in qualche modo
possa assicurare questo tipo di impegno, perché altrimenti per
alcuni diventa effettivamente difficile stipularli.
L'altro aspetto importante è quello, da lei sollevato, della
validazione dell'utilizzo di quelle figure professionali che
avevano una certa preparazione. Su questo noi ci facciamo carico di
vedere come fare per andare in questa direzione, verso le aziende
che valorizzino queste presenze, in modo da affidare effettivamente
i punti delicati a persone che sappiano manovrare.
Del resto ce lo siamo già detto: questo è un po' il salvadanaio
per il futuro prossimo delle reali possibilità di intervenire a
livello regionale. Abbiamo sottolineato che questo è il frutto di
un raccordo tra le iniziative che sono nate, che sono state
sviluppate e per cui ringraziamo tutti coloro che hanno partecipato
attivamente a questo settore. Credo che su questo tutte le forze
politiche si sono impegnate in modo corale. Grazie.
Presidente
- Grazie Presidente. Possiamo mettere in
votazione l'articolo? Votazione aperta.
Votazione chiusa.
Esito della votazione:
Presenti: 34
Votanti: 30
Favorevoli: 30
Astenuti: 4 (Certan, Chatrian, Morelli e Roscio)
Il Consiglio approva.
Colleghi, avevamo parlato di iniziare alle ore 14.30, ma abbiamo
finito un po' più tardi. I lavori riprenderanno alle ore 14.45.
Avevamo concordato un'ora e mezza di sospensione e un'ora e mezza
sarà.
---
L'adunanza termina alle ore 13.15.
