Classificazione
AGRICOLTURA
Bonifica, miglioramenti e riordino fondiario



Oggetto del Consiglio n. 2540 del 25 luglio 2012 - Resoconto
OGGETTO N. 2540/XIII - Interpellanza: "Partecipazione di un
delegato della Regione all'assemblea del Consorzio di Miglioramento
Fondiario Chasteroux".
Interpellanza
Appreso che all'assemblea del Consorzio di Miglioramento
Fondiario Chasteroux del 9 giugno 2012, la Regione Autonoma Valle
d'Aosta è stata rappresentata dal Sindaco di Fontainemore in virtù
di una delega firmata dall'Assessore regionale all'agricoltura
Giuseppe Isabellon "con la facoltà di agire a suo nome dichiarando
di ritenere per rato e valido quanto sarà fatto dal
delegato";
Richiamata la legge regionale 8 gennaio 2001, n. 3, recante
disposizioni sull'ordinamento dei consorzi di miglioramento
fondiario e in particolare il comma 1 dell'articolo 11 (Deleghe e
rappresentanza), il quale dispone che "Per le persone
giuridiche...omissis...il voto è espresso dai relativi
rappresentanti legali...";
Richiamato l'articolo 34 dello Statuto Speciale della Valle
d'Aosta che recita "Il Presidente della Regione è il capo
dell'amministrazione regionale e rappresenta la Regione";
Atteso che al Comune di Fontainemore, proprietario di terreni
agricoli situati nel comprensorio del Consorzio Chasteroux, spetta
per statuto la designazione di un proprio rappresentante
nell'organo direttivo del Consorzio stesso;
Tutto ciò premesso, i sottoscritti Consiglieri regionali del
gruppo ALPE
Interpellano
l'Assessore all'agricoltura e risorse naturali per
sapere:
1) a che titolo è stata rilasciata la delega a rappresentare
la Regione Valle d'Aosta all'interno di un'assemblea consorziale
convocata, fra l'altro, per rinnovare i propri organi
direttivi;
2) se - e in base a quale norma - la partecipazione del
Sindaco di Fontainemore all'assemblea del Consorzio in
rappresentanza della Regione è da ritenersi legittima;
3) per quale motivo non è stato delegato il Dirigente della
struttura organizzativa regionale competente in materia di
patrimonio o, semplicemente, non è stato delegato il rappresentante
del Comune di Fontainemore nominato dalla Giunta comunale
all'interno dell'organo direttivo del consorzio.
F.to: Albert Chatrian - Giuseppe Cerise
Presidente
- La parola al Vicepresidente Chatrian.
Chatrian (ALPE)
- Grazie Presidente.
Vorrei illustrare questa iniziativa, anche se il testo mi sembra
già molto dettagliato e chiaro. La Regione Valle d'Aosta è stata
rappresentata dal Sindaco di Fontainemore in virtù di una delega
firmata dall'Assessore Isabellon con la facoltà di agire a suo
nome, dichiarando di ritenere valido quanto sarà fatto dal
delegato. Il Comune di Fontainemore è proprietario di terreni
agricoli situati nel comprensorio del Consorzio Chasteroux; spetta
per statuto direttamente la designazione di un proprio
rappresentante nell'organo direttivo del consorzio stesso, quindi
il Comune ha nel direttivo un suo delegato diretto.
Cosa vogliamo sapere? Innanzitutto quest'assemblea del consorzio
di miglioramento fondiario risale al 9 giugno 2012 e vorremmo
sapere a che titolo è stata rilasciata la delega a rappresentare la
Regione autonoma Valle d'Aosta all'interno di un'assemblea
consorziale, convocata soprattutto per rinnovare i propri organi
direttivi, ed in base a quale norma. Non siamo stati in grado di
reperire una norma per la quale il Sindaco di Fontainemore
all'assemblea del consorzio poteva rappresentare la Regione e se è
da ritenersi legittima. Abbiamo fatto fare delle verifiche dalle
strutture del Consiglio regionale, ma non abbiamo trovato alcuna
norma che desse questa possibilità, e soprattutto in base a quale
norma è da ritenersi legittima. Il terzo quesito chiede di sapere
per quale motivo non è stato delegato il Dirigente della struttura
organizzativa regionale competente in materia di patrimonio o,
semplicemente, non è stato delegato il rappresentante del Comune di
Fontainemore nominato dalla Giunta comunale all'interno dell'organo
direttivo del consorzio.
In sintesi, il consorzio organizza l'assemblea,
l'Amministrazione regionale ha delle proprietà, quest'assemblea
doveva rinnovare i propri organi direttivi: noi chiediamo
all'Assessore Isabellon in base a quale norma la partecipazione del
Sindaco di Fontainemore all'assemblea in rappresentanza della
Regione è da ritenersi legittima. Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Innanzitutto è importante premettere che da sempre l'Assessore
all'agricoltura partecipa, in qualità di rappresentante della
Regione, alle assemblee dei consorzi di miglioramento fondiario.
Tale partecipazione è spesso giustificata dal fatto che la Regione
è soggetto consorziato avente diritto di voto, come nel caso del
consorzio in esame, ovvero dal semplice fatto che l'Assessore sia
invitato a presenziare su richiesta dei membri del consiglio
direttivo del consorzio. Si ricorda infatti che l'Assessore
all'agricoltura, in qualità di organo politico nominato dal
Consiglio a capo del ramo di amministrazione avente ad oggetto il
soggetto agricolo forestale, ambito in cui opera nel consorzio di
miglioramento fondiario, è di diritto rappresentante della Regione
in seno a tale settore; pertanto va da sé che possa essere chiamato
a partecipare a queste assemblee. Ciò non toglie che alla stessa
possa partecipare direttamente il Presidente, che ai sensi
dell'articolo 34 dello Statuto speciale è il capo
dell'Amministrazione regionale e rappresenta la Regione, o che
l'Assessore, in caso di impossibilità, possa delegare un proprio
dirigente, così come qualsiasi altro consorziato può esercitare, ai
sensi dell'articolo 11 (deleghe e rappresentanza), della legge n.
3/2001, "Disposizioni sull'ordinamento dei consorzi di
miglioramento fondiario", il proprio diritto di voto tramite delega
scritta rilasciata ad altro soggetto anche estraneo al consorzio,
purché di maggiore età. Tale possibilità di delega è prevista
nell'articolo 17 dello statuto del Consorzio di Miglioramento
Fondiario Chasteroux.
Arrivando al caso specifico, è importante descrivere i fatti che
si sono svolti. Nel caso specifico, il sottoscritto era
intenzionato a partecipare all'assemblea ordinaria del Consorzio di
Miglioramento Fondiario di Chasteroux, convocata mediante
affissione pubblica per il 9 giugno 2012, alle ore 19 in prima
convocazione e alle ore 20 in seconda, in quanto la Regione Valle
d'Aosta è soggetto consorziato, quota di proprietà pari a 88.508
metri quadri, e poiché personalmente contattato da alcuni
consorziati e membri del consiglio direttivo uscente. Era mia
intenzione presenziare al fine di relazionare - nell'ambito delle
"varie ed eventuali" previste nell'ordine del giorno - circa talune
complesse problematiche che vedono coinvolti il Consorzio di
Miglioramento Fondiario in questione, l'Assessorato all'agricoltura
e l'Ufficio legale della Regione.
Nello specifico è in corso un contenzioso giudiziario, avviato
nei confronti del consorzio, da parte del professionista
inizialmente incaricato dallo stesso nell'esecuzione dell'attività
riguardante la costruzione di una pista per la realizzazione
dell'acquedotto rurale fra le località Nantré e Borney, contenzioso
che si trascina da anni, non riuscendo a chiudere le pratiche in
corso. Essendo i lavori di costruzione oggetto di contributo presso
la struttura Politiche regionali di sviluppo rurale, ex Direzione
politiche comunitarie e miglioramenti fondiari, che faceva capo
all'allora dirigente Luca Dovigo, ora sostituito nelle sue
funzioni, la Regione è stata coinvolta nel contenzioso a seguito
dell'atto di citazione per l'accertamento dell'obbligo del terzo
presentato dal professionista.
Senza scendere nel dettaglio della questione, preciso che a
causa di un improvviso impedimento nel giorno stesso dell'assemblea
non mi è stato possibile partecipare alla riunione. Essendo poi di
sabato mattina, non mi è stato possibile delegare per la sera
nessuno dei funzionari competenti in materia, e anche il mio
Segretario particolare era impossibilitato a sostituirmi a causa di
un impegno precedente. Non volendo disturbare durante il fine
settimana il Presidente, a cui fanno capo già altri numerosi
impegni istituzionali, e non essendo a conoscenza del fatto che il
Dirigente della struttura organizzativa regionale competente
potesse essere chiamato a partecipare all'assemblea - questo è
confermato dal fatto che io già quando ero dirigente e poi in
qualità di Assessore non ho mai assistito ad una partecipazione del
responsabile del patrimonio all'assemblea dei consorzi, in quanto
spesso in queste situazioni si va nello specifico a dover
relazionare su delle pratiche giacenti presso l'Assessorato e non
ci sono magari le conoscenze sufficienti per rispondere ai quesiti
che durante l'assemblea vengono posti -, era mia intenzione
delegare il signor Edy Colliard, rappresentante del Comune di
Fontainemore, nominato dalla Giunta comunale all'interno
dell'organo direttivo del consorzio; come lei ha citato nelle
premesse, era mia intenzione farlo. Avendo saputo che lo stesso era
impegnato a Mirandola in favore dei terremotati e che sarebbe stato
assente, come risulta dal verbale di assemblea redatto dalla
signora Patrizia Longis facente funzioni di segretario e pubblicato
all'Albo pretorio digitale del Comune di Fontainemore dal 18 giugno
al 3 luglio 2012, numero di pubblicazione 214/2012, in totale buona
fede ho ritenuto corretto delegare in mia rappresentanza,
compilando un consueto modulo di delega disponibile nel mio
ufficio, il Sindaco; il quale, oltre a ricoprire una carica
istituzionale ed essere il rappresentante legale del Comune,
soggetto consorziato e proprietario per più del 30 percento dei
terreni del comprensorio, era a conoscenza delle problematiche
inerenti il consorzio, ed in particolare del contenzioso
giudiziario relativo alla realizzazione di una pista a servizio
dell'acquedotto rurale, di interesse, sì, consorziale, ma anche
comunale, perché spesso i nostri consorzi di miglioramento
fondiario svolgono, con le loro reti di acquedotti rurali, un
servizio che è anche a servizio della comunità, non solo della
parte agricola. E sulla sponda destra del Lys nella zona compresa
nel consorzio di miglioramento fondiario siamo proprio in una di
queste situazioni, dove è presente la doppia valenza di questo
acquedotto. Di tale contenzioso il Presidente uscente, la signora
Piera Longis, ha ampiamente parlato in assemblea nella sua
relazione, a conferma del fatto che si trattava di un argomento di
grande importanza.
Infine vorrei sottolineare come la partecipazione del Sindaco su
mia delega non abbia avuto alcuna rilevanza con riferimento
all'esito delle votazioni per il rinnovo delle cariche sociali. Lo
scarto fra l'ultimo eletto alla carica di consigliere con 35 voti
ed il primo escluso, voti 22, è stato di 13 voti, e questo a prova
del fatto che la mia partecipazione indiretta tramite delega
all'assemblea è avvenuta con il solo legittimo intento di
rappresentare l'Amministrazione regionale in qualità di consorziata
e di persona giuridica coinvolta nelle vicende ed attività del
consorzio. Questi sono i fatti.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Sono imbarazzato nel rispondere, perché la vicenda che ci ha
diligentemente illustrato l'Assessore, il gruppo ALPE - ma non solo
- la conosce, sa della difficoltà del contenzioso. Ma conosciamo
anche i ruoli che ognuno di noi ha ricoperto nel passato, ho avuto
l'onore e l'onere di fare il Sindaco, altri miei colleghi hanno
fatto i Sindaci, altri hanno avuto altri incarichi e cariche nei
consorzi e nelle associazioni. Però, un po' di onestà intellettuale
in quest'aula, Assessore! Non le abbiamo chiesto di illustrarci le
difficoltà, il ruolo importante dei Comuni che devono collaborare
con i consorzi, con l'Assessorato...lungi da noi, concordiamo
totalmente...ma la sua risposta è inconsistente!
Abbiamo posto due semplici domande:
"se - e in base a quale
norma - la partecipazione del Sindaco di Fontainemore all'assemblea
del Consorzio in rappresentanza della Regione è da ritenersi
legittima"
; noi non l'abbiamo trovata, e lei oggi non ci ha
informati. La nostra domanda non chiedeva se aveva avuto una
rilevanza nella carica sociale, era l'ultimo dei nostri problemi;
volevamo sapere su quale norma il Sindaco di Fontainemore poteva
rappresentare la Regione e lei viene a dirci che sabato mattina ha
avuto degli impedimenti e tutti i dirigenti del suo Assessorato non
potevano, compreso il suo Segretario particolare! Forse faceva
prima a dirci: non c'è nessuna norma, abbiamo sbagliato perché il
Sindaco di Fontainemore non poteva rappresentare la Regione, e non
lo faremo mai più! Questo ci aspettavamo, non che lei ci
illustrasse le difficoltà e l'importanza di un'amministrazione
comunale, che noi peraltro conosciamo.
Per favore, la prossima volta, se le chiediamo di che colore è
questo noce in quest'aula, ci risponda dicendoci il colore e non ci
parli invece della favoletta di Cappuccetto Rosso! Però le diciamo:
su che base, in che maniera, e lei ci parla delle cariche sociali?
Ma per favore! Il nostro obiettivo era di sapere a che titolo era
stata rilasciata la delega da lei! Giustamente ha citato la legge
n. 21/2007, articolo 4, dove gli Assessori sono responsabili
collegialmente degli atti della Giunta ed individualmente degli
atti adottati nell'esercizio delle proprie funzioni; lei poteva
delegare chiunque all'interno del suo Assessorato. Quanto meno
doveva risponderci. Però non ci porti a spasso, risponda alla
domanda, non facciamo ridere chi ci ascolta!
Lei questo atto non poteva farlo e noi andremo avanti,
Assessore, perché questo atto lei non poteva farlo! Grazie.
Presidente
- Comunico che alla Presidenza sono stati
depositati la relazione del Consigliere Bieler sul disegno di legge
n. 201, 9 emendamenti dell'Assessore Pastoret e 13 emendamenti dei
gruppi ALPE e PD; sul disegno di legge n. 200 le relazioni dei
colleghi Crétaz e Comé, 1 emendamento dell'Assessore Zublena, 9
emendamenti dei gruppi ALPE e PD e 4 emendamenti dei colleghi Comé
e Crétaz.
È stata depositata da parte del gruppo ALPE una risoluzione per
impegnare la Giunta ad informare la commissione sulla delibera di
Giunta n. 1465/2012 ed a richiedere un motivato avviso alla sezione
di controllo della Corte dei Conti.
Ora passiamo ai punti n. 16, 17 e 17.1 dell'ordine del
giorno.
