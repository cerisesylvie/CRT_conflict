Classificazione
TURISMO E INDUSTRIA ALBERGHIERA
Ricettività turistica


Resoconto integrale del dibattito dell'aula
Oggetto del Consiglio n. 2442 del 5 marzo 1997 - Resoconto
SEDUTA POMERIDIANA DEL 5 MARZO 1997
OGGETTO N. 2442/X Proposta di regolamento: "Applicazione
dell'articolo 30 della legge regionale 29 maggio 1996, n. 11
(Disciplina delle strutture ricettive extralberghiere). Definizione
dei requisiti igienico-sanitari, ivi compresi quelli relativi
all'approvvigionamento idro-potabile ed agli scarichi, nonché dei
requisiti di sicurezza".
Articolo 1 (Oggetto)
1. Il presente regolamento, in applicazione dell'articolo 30
della legge regionale 29 maggio 1996, n. 11 (Disciplina delle
strutture ricettive extralberghiere), definisce i requisiti
igienico-sanitari, ivi compresi quelli relativi
all'approvvigionamento idro-potabile ed agli scarichi, nonché i
requisiti di sicurezza delle strutture ricettive disciplinate dalla
legge stessa, fatto salvo il rispetto delle disposizioni di cui al
decreto del Presidente della Repubblica 26 marzo 1980, n. 327
(Regolamento di esecuzione della L. 30 aprile 1962, n. 283, e
successive modificazioni, in materia di disciplina igienica della
produzione e della vendita delle sostanze alimentari e delle
bevande), per i requisiti dei locali destinati alla preparazione,
somministrazione, deposito e conservazione degli alimenti e delle
bevande.
Articolo 2 (Requisiti minimi igienico-sanitari delle case per
ferie e degli ostelli della gioventù)
1. Le case per ferie e gli ostelli della gioventù, come
definiti, rispettivamente, dagli articoli 2 e 5 della legge
regionale. 11/1996, devono possedere i seguenti requisiti
igienico-sanitari minimi:
a) bagno attrezzato completo, comprendente un WC, un bidet, una
vasca da bagno o una doccia ed un lavabo: 1/25 posti letto;
b) doccia singola: 1/10 posti letto;
c) wc e bidet: 1/10 posti letto;
d) orinatoi: 2/50 posti letto;
e) lavabo dotato di rubinetto: 1/5 posti letto;
f) lavapiedi: 1/10 posti letto.
2. Almeno uno dei bagni completi deve essere, altresì,
attrezzato secondo quanto stabilito dalle disposizioni vigenti in
materia di eliminazione di barriere architettoniche, per favorire
la vita di relazione delle persone disabili.
3. Nel caso in cui le camere siano dotate di servizi igienici ad
uso esclusivo, al fine del calcolo dei rapporti di cui al comma 1
non si computano i relativi posti letto, fino ad un massimo di
quattro per camera.
4. I servizi igienici destinati al personale di cucina devono
rispondere a quanto stabilito dal d.p.r. 327/1980 e devono essere
computati in aggiunta rispetto alle dotazioni indicate al comma
1.
5. È ammessa la possibilità di aggiungere un letto in camera, in
deroga ai limiti di superficie previsti dall'articolo 3 della legge
regionale 11/1996, nel caso in cui gli ospiti accompagnino ragazzi
di età inferiore a quindici anni.
6. In sede di calcolo di superficie delle camere, la frazione di
superficie superiore a mq 0.50 è arrotondata all'unità
superiore.
Articolo 3 (Requisiti minimi igienico-sanitari dei rifugi
alpini)
1. Ai fini dell'individuazione dei requisiti minimi
igienico-sanitari, i rifugi alpini, come definiti dall'articolo 8
della legge regionale 11/1996, vengono suddivisi, ai sensi
dell'articolo 23 del decreto del Ministro dell'interno del 9 aprile
1994 (Approvazione della regola tecnica di prevenzione incendi per
la costruzione e l'esercizio delle attività ricettive
turistico-alberghiere) a seconda che siano:
a) raggiungibili con strada rotabile, non aperta al pubblico
transito veicolare;
b) raggiungibili con mezzi meccanici di risalita quali funivie e
seggiovie, ad esclusione delle sciovie;
c) raggiungibili solo attraverso sentieri o vie
alpinistiche.
2. Le strutture di cui al comma 1, lett. a) e b), devono
possedere i seguenti requisiti minimi igienico-sanitari:
a) 4 mc di aria per persona in locali tipo
camera-dormitorio;
b) altezza dei locali:
1) ristoro-cucina: m 2,20;
2) camere-dormitorio con soffitto piano: m 2,20;
3) camere-dormitorio con copertura inclinata: altezza media m
1,80;
c) areazione-illuminazione: il rapporto superficie
finestrata/pavimento deve essere pari a 1/32;
d) servizi igienici:
1) un WC con lavabo solo per il personale di cucina;
2) un WC ogni 15 posti letto;
3) un lavabo ogni 10 posti letto;
4) una doccia ogni 20 posti letto;
5) i pavimenti devono essere impermeabili, preferibilmente
piastrellati, se possibile muniti di scarico con sifone per
permettere il lavaggio a getto d'acqua;
6) le pareti devono essere rivestite di materiale impermeabile e
lavabile, preferibilmente piastrellate, fino all'altezza di m
1,80;
e) le cucine devono essere dotate di pareti e pavimenti lavabili
e di cappa aspirante;
f) le finestre devono essere munite di un sistema di protezione
contro insetti ed altri animali nocivi.
3. I requisiti minimi igienico-sanitari delle strutture di cui
al comma 1, lett. c), si differenziano da quelli di cui al comma 2
solo per quanto attiene alle cucine, che devono possedere i
requisiti di cui al comma 4, ed ai servizi igienici, che devono
possedere i seguenti requisiti:
a) un WC con lavabo solo per il personale di cucina;
b) un WC ogni 20 posti letto;
c) un lavabo ogni 20 posti letto;
d) una doccia ogni 30 posti letto, derogabile ad una doccia ogni
40 posti letto, previo assenso dei medici di sanità pubblica;
e) i pavimenti devono essere impermeabili, preferibilmente
piastrellati, se possibile muniti di scarico con sifone per
permettere il lavaggio a getto d'acqua;
f) le pareti devono essere rivestite di materiale impermeabile e
lavabile, preferibilmente piastrellate fino all'altezza di m
1,80.
4. Le cucine delle strutture di cui al comma 1, lett. c), devono
essere dotate di pareti e pavimenti lavabili e di aerazione
naturale tramite adeguata finestratura. Le finestre devono essere
munite di un sistema di protezione contro insetti ed altri animali
nocivi. Nelle strutture dotate di corrente elettrica deve essere
installato un idoneo sistema di aspirazione forzata.
5. Le disposizioni igienico-sanitarie contenute nel presente
articolo rappresentano requisiti minimi e non indici di capienza
massima delle strutture interessate.
Articolo 4 (Requisiti minimi igienico-sanitari dei posti tappa
escursionistici, o dortoirs)
1. I posti tappa escursionistici, o dortoirs, come definiti
dall'articolo 11 della legge regionale 11/1996, devono presentare i
seguenti requisiti igienico-sanitari minimi:
a) bagno attrezzato completo, comprendente un WC, un bidet, una
vasca da bagno o una doccia ed un lavabo: 1/30 posti letto;
b) doccia singola: 1/10 posti letto;
c) wc più bidet: 1/6 posti letto;
d) orinatoi: 1/30 posti letto;
e) lavabo dotato di rubinetto: 1/10 posti letto;
f) lavapiedi: 1/10 posti letto.
2. I servizi igienici destinati all'eventuale personale della
struttura di cui trattasi devono rispondere a quanto stabilito dal
d.p.r. 327/1980 e devono essere computati in aggiunta rispetto alle
dotazioni indicate al comma 1.
Articolo 5 (Requisiti igienico-sanitari dei locali destinati
all'esercizio di affittacamere e di case e appartamenti per
vacanze)
1. I locali destinati all'esercizio di affittacamere e di case e
appartamenti per vacanze, come definiti agli articoli 14 e 17 della
legge regionale 11/1996, devono presentare i requisiti strutturali
ed igienico-sanitari previsti dalle disposizioni vigenti in materia
di civile abitazione, fermo restando quanto previsto dagli articoli
2 e 3 della legge regionale 23 febbraio 1976, n. 11 (Norme di
integrazione delle vigenti disposizioni statali in materia di
altezza minima e requisiti igienico-sanitari dei locali di
abitazione).
2. Qualora i titolari dei locali destinati all'esercizio di
affittacamere intendano avvalersi della facoltà di somministrare
alimenti e bevande, i locali destinati alla preparazione,
somministrazione, conservazione e deposito degli stessi devono
rispondere ai requisiti minimi previsti dal d.p.r. 327/1980.
3. È ammessa la possibilità di aggiungere un letto in camera, in
deroga ai limiti di superficie previsti dagli articoli 15 e 18
della legge regionale 11/1996, nel caso in cui gli ospiti
accompagnino ragazzi di età inferiore a quindici anni.
4. In sede di calcolo di superficie delle camere, la frazione di
superficie superiore a mq 0.50 è arrotondata all'unità
superiore.
Articolo 6 (Approvvigionamento idrico)
1. Nelle strutture individuate come rifugi alpini, l'acqua
fornita per il consumo umano deve possedere le caratteristiche
qualitative previste dagli allegati al decreto del Presidente della
Repubblica 24 maggio 1988, n. 236 (Attuazione della direttiva CEE
numero 80/778 concernente la qualità delle acque destinate al
consumo umano, ai sensi dell'articolo 15 della legge 16 aprile
1987, n. 183).
2. Laddove, in relazione alla natura dei luoghi, non possa
essere garantita la fornitura di acqua avente, sin dalla
captazione, le caratteristiche indicate al comma 1, i gestori dei
rifugi alpini devono predisporre un idoneo contenitore di raccolta
delle acque preventivamente filtrate e provvedere alla disinfezione
delle stesse mediante clorazione o debatterizzazione. Le modalità
di disinfezione devono essere preventivamente concordate con il
competente servizio dell'Unità sanitaria locale della Valle
d'Aosta.
3. L'eventuale uso di acqua non avente le caratteristiche
stabilite dai commi 1 e 2 è consentito esclusivamente per i servizi
igienici, in conformità alle disposizioni di cui al d.p.r.
327/1980.
Articolo 7 (Disciplina degli scarichi delle acque reflue)
1. Allo smaltimento delle acque reflue derivanti dalle strutture
di cui al presente regolamento, i gestori provvedono in conformità
alle disposizioni vigenti in materia di scarichi provenienti da
insediamenti civili, previo ottenimento della prescritta
autorizzazione, da richiedere agli organi competenti ai sensi
dell'articolo 14 della legge 8 giugno 1990, n. 142 (Ordinamento
delle autonomie locali) e della legge regionale 4 settembre 1995,
n. 41 (Istituzione dell'Agenzia regionale per la protezione
dell'ambiente (ARPA) e creazione, nell'ambito dell'Unità sanitaria
locale della Valle d'Aosta, del Dipartimento di prevenzione e
dell'Unità operativa di microbiologia).
2. In attuazione dell'articolo 2 della direttiva 91/271/CEE del
Consiglio, del 21 maggio 1991, laddove, in relazione alla natura
dei luoghi, l'allacciamento alla pubblica fognatura già esistente
non risulti giustificato perché non presenta vantaggi dal punto di
vista ambientale o perché comporta costi eccessivi, è possibile
prevedere sistemi individuali di trattamento che permettano,
comunque, il raggiungimento di un idoneo livello di protezione
ambientale, utilizzando, a tale scopo, qualora si accerti che non
si avranno ripercussioni negative sull'ambiente, anche sistemi
tecnici di trattamento meno incisivi rispetto a quelli individuati
dalla legge regionale 24 agosto 1982, n. 59 (Norme per la tutela
delle acque dall'inquinamento).
3. I limiti di accettabilità per gli scarichi di cui al comma 2
sono definiti dalla Regione nell'ambito del piano regionale di
risanamento delle acque, in relazione alla vulnerabilità delle
risorse idriche e dei suoli, in ottemperanza a quanto disposto
dall'articolo 14 della legge 10 maggio 1976, n. 319 (Norme per la
tutela delle acque dall'inquinamento), come modificato
dall'articolo 1 del decreto-legge 17 marzo 1995, n. 79 (Modifiche
alla disciplina degli scarichi delle pubbliche fognature e degli
insediamenti civili che non recapitano in pubbliche fognature),
convertito, con modificazioni, in legge 17 maggio 1995, n. 172.
4. Nelle more della revisione del piano regionale di risanamento
delle acque, la Giunta regionale autorizza le deroghe alle tabelle
allegate alla legge regionale 59/1982, nei limiti stabiliti
dall'articolo 1 della legge 172/1995, fissando di volta in volta i
limiti di accettabilità in relazione all'effettiva vulnerabilità
dell'ambiente.
5. Le richieste di autorizzazione devono essere corredate da
idonea documentazione tecnica contenente:
a) indicazione della tipologia dello scarico, con precisazione
della quantità, espressa in mc/giorno e litri/secondo, della
qualità e dell'ubicazione dello stesso, con indicazione del
recapito (acqua superficiale, suolo o sottosuolo);
b) indicazione dei parametri per i quali si richiede la deroga,
ai sensi della tabella A allegata alla legge 319/1976 o delle
tabelle allegate alla legge regionale 59/1982, nonché dei relativi
valori;
c) relazione tecnico-descrittiva contenente le indicazioni atte
a dimostrare che lo scarico da autorizzare in deroga non comporta
pregiudizio alla qualità del corpo idrico ricettore o del suolo o
del sottosuolo, nonché inconvenienti di carattere
igienico-sanitario. Nel caso in cui sia previsto il convogliamento
dello scarico sul suolo o nel sottosuolo deve essere presentata,
altresì, tutta la documentazione prevista dall'allegato 5 alla
deliberazione 4 febbraio 1977 del Comitato dei Ministri per la
tutela delle acque dall'inquinamento (Criteri, metodologie e norme
tecniche generali di cui all'articolo 2, lettere b), d) ed e),
della legge 10 maggio 1976, n. 319, recante norme per la tutela
delle acque dall'inquinamento).
Articolo 8 (Abbattimento di barriere architettoniche)
1. Le strutture di cui agli articoli 2, 3, comma 1, lett. a), e
4 devono risultare conformi alle normative statali e regionali
vigenti in materia di eliminazione di barriere architettoniche, per
favorire la vita di relazione delle persone disabili, ed almeno uno
dei bagni completi deve essere accessibile ed attrezzato allo
scopo.
2. Alle strutture di cui all'articolo 3, comma 1, lett. b), e ai
posti tappa escursionistici, o dortoirs, non raggiungibili
attraverso strada rotabile o mezzi meccanici di risalita quali
funivie e seggiovie, ad esclusione delle sciovie, laddove per la
natura dei luoghi non fosse possibile la realizzazione delle opere
previste dalle disposizioni vigenti in materia di eliminazione di
barriere architettoniche, per favorire la vita di relazione delle
persone disabili, si applicano le disposizioni di cui all'articolo
6, comma 5, e all'articolo 7 della legge regionale 4 settembre
1995, n. 42 (Norme per l'eliminazione delle barriere
architettoniche e per favorire la vita di relazione delle persone
disabili).
3. Le disposizioni vigenti in materia di eliminazione di
barriere architettoniche per favorire la vita di relazione delle
persone disabili non si applicano alle strutture di cui
all'articolo 3, comma 1, lett. c).
4. Alle strutture di cui all'articolo 5 si applicano le
disposizioni vigenti per le civili abitazioni.
Articolo 9 (Requisiti di sicurezza)
1. Le strutture di cui al presente regolamento devono possedere
tutti i requisiti di sicurezza stabiliti dalle disposizioni statali
e regionali vigenti in materia di prevenzione incendi e di tutela
dei lavoratori.
Articolo 10 (Norme transitorie e finali)
1. Le strutture extralberghiere esistenti alla data di entrata
in vigore della legge regionale 11/1996 devono adeguarsi ai
requisiti minimi igienico-sanitari di cui al presente regolamento
entro i termini fissati dall'articolo 31 della legge stessa.
2. Le strutture di cui all'articolo 3 esistenti alla data di
entrata in vigore del presente regolamento devono adeguare, entro
sei mesi dall'entrata in vigore dello stesso, il volume di aria per
persona a 3 mc.
3. I comuni provvedono entro tre anni dalla data di entrata in
vigore del presente regolamento all'adeguamento degli strumenti
urbanistici alle norme stabilite dallo stesso.
4. In considerazione della particolarità dei luoghi in cui sono
ubicati, che rende impossibile anche l'eventuale adeguamento
strutturale, le disposizioni di cui al presente regolamento non si
applicano ai seguenti rifugi alpini:
a) rifugio Gonella al Dome, ubicato in Comune di Courmayeur;
b) rifugio Teodulo, ubicato in Comune di Valtournenche;
c) rifugio Quintino Sella, ubicato in Comune di Ayas;
d) rifugio Mantova, ubicato in Comune di
Gressoney-La-Trinité.
Presidente Ha chiesto la parola il relatore, Consigliere
Piccolo.
Piccolo (ADP-PRI-Ind) Il collega Perrin Carlo mi ha delegato di
leggere un'unica relazione.
"Il settore turistico, volano importante e vitale dell'economia
della nostra Regione, che ha subito in questi ultimi anni una
sempre più costante evoluzione, e che sta chiedendo sempre più
servizi diversificati, ha indotto la Giunta regionale a predisporre
la legge regionale 29 maggio 1996 n. 11 "Disciplina delle strutture
ricettive extralberghiere", revisionando ed aggiornando il quadro
normativo che regola l'attività turistica, affiancandosi così alle
leggi regionali già esistenti del settore.
Con il presente regolamento si dà quindi attuazione all'articolo
30 della legge sopracitata, che rinvia appunto ad un regolamento
regionale l'individuazione dei requisiti igienico-sanitari e di
sicurezza delle strutture nonché la disciplina
sull'approvvigionamento idro-potabile e di scarico di acque
reflue.
Mi preme con l'occasione ricordare che esistono sul territorio
valdostano diverse strutture ricettive come: le case per ferie (n.
90) , gli ostelli per la gioventù (n. 1), i rifugi alpini (n. 47) e
bivacchi fissi, i posti tappa escursionisti (dortoirs), gli
esercizi di affitta camere (n. 42) e case ed appartamenti per
vacanze, strutture queste che rivestono una rilevante importanza
per una particolare clientela turistica sempre più alla ricerca
dell'utilizzo di tali strutture ricettive, le quali hanno come
caratteristica quella più importante di servizio che di
redditività.
Il regolamento quindi risulta essere la prima normativa
nazionale che fissa con precisione requisiti riferiti a tali
strutture, requisiti che finalmente consentono di superare i
problemi, più volte segnalati dai medici di sanità pubblica, per il
relativo rilascio delle autorizzazioni sanitarie. La mancanza di
tali requisiti, infatti, sottoponeva le strutture di cui trattasi
al rispetto delle stesse disposizioni delle civili abitazioni con
conseguenze assurde sulla necessità di ottimizzare l'uso degli
spazi.
Intendo pertanto evidenziare i punti qualificanti del
regolamento riguardanti soprattutto i requisiti minimi
igienico-sanitari dei rifugi alpini, le disposizioni
sull'approvvigionamento idro-potabile delle strutture
extralberghiere poste in alta montagna, le relative modalità di
scarico delle acque reflue, nonché le disposizioni
sull'applicazione delle norme per l'abbattimento delle barriere
architettoniche, alfine di favorire sempre di più la vita sociale
delle persone portatrici di handicap.
Se da un lato le moderne esigenze dei turisti che frequentano la
nostra regione devono comunque essere soddisfatte e diversificate
in termini di offerta turistica, dall'altro l'Amministrazione
regionale deve garantire la tutela igienico-sanitaria dei locali
messi in uso, la sicurezza e l'incolumità sia degli operatori sia
dei turisti utenti.
Siamo certi che con questo regolamento, per le motivazioni già
sopra esposte, il Consiglio regionale va a disciplinare le carenze
delle strutture di questa parte importante dell'offerta turistica
valdostana, stabilendo una serie di requisiti e disciplinando i
tempi necessari per l'adeguamento.
Requisiti igienico-sanitari dei rifugi.
In considerazione della particolarità di tali strutture, che pur
essendo strutture di accoglienza devono poter mantenere un corretto
equilibrio fra le esigenze di garantire un minimo di igienicità e
le caratteristiche di spartanità, che sono proprie di tali
strutture, partendo quindi dal concetto che il rifugio alpino non è
un albergo, sono stati individuati standards, peraltro differenti a
seconda dell'effettivo grado di raggiungibilità, che garantiscono
comunque l'igienicità della struttura, senza stravolgere la
destinazione d'uso della stessa. È stata posta, infatti,
particolare attenzione soprattutto ai locali destinati alla
preparazione ed alla somministrazione di alimenti e bevande, senza
entrare troppo nel merito dei locali destinati a dormitorio, tenuto
conto che comunque i rifugi hanno l'obbligo di accettare chiunque
lo richieda in casi di emergenza, indipendentemente dai posti letto
effettivamente disponibili.
Approvvigionamento idro-potabile.
Le disposizioni contenute nel regolamento riferite
all'approvvigionamento idro-potabile delle strutture
extralberghiere poste in alta montagna (mi riferisco in particolare
ai rifugi e dortoirs) prevedono, di fatto, la possibilità di
derogare alle disposizioni nazionali vigenti in materia di
approvvigionamento idrico, pur garantendo la qualità dell'acqua
fornita al consumo umano secondo quanto previsto dalle normative
stesse. La difficoltà, soprattutto, di applicare le norme sulle
aree di salvaguardia delle risorse idriche captate, hanno indotto a
ricercare soluzioni alternative che garantissero però il rispetto
dei limiti qualitativi.
Le disposizioni del regolamento non risultano affatto in
contrasto con le normative statali, semplicemente ne danno
un'interpretazione tecnica che consente di avere sempre più l'acqua
di buona qualità, anche in situazione ambientale precaria e
difficile, responsabilizzando i gestori delle strutture a mantenere
tali requisiti di qualità. L'approvazione di tale norma consente
alla Regione di porsi all'avanguardia nella soluzione del problema
che riguarda nello specifico i rifugi alpini, ma nella speranza che
la stessa norma possa essere utilizzata per altre strutture quali
quelle a servizio dei mayen e degli alpeggi, il cui mantenimento
rappresenta un settore importante dell'economia valdostana.
Disciplina degli scarichi.
Anche l'articolo del regolamento riferito alla disciplina degli
scarichi permette alla Regione di porsi all'avanguardia
nell'applicazione, nel caso specifico, addirittura di normative
comunitarie. Le disposizioni contenute nell'articolo 7, infatti,
derivano essenzialmente dalla direttiva comunitaria n. 91/271 della
CEE, solo parzialmente recepita dallo Stato con legge 17 maggio
1995, n. 172. Da tale direttiva sono state estrapolate le norme di
carattere generale che semplificano notevolmente la depurazione
delle acque reflue nelle zone montane (al di sopra dei 1500 metri).
In attesa dell'emanazione della norma regionale che, dopo la
revisione del piano regionale di risanamento delle acque, disponga
in merito alla disciplina degli scarichi civili, si è ritenuto di
dover recepire immediatamente quella parte di direttiva CEE che
prevedeva la deroga nella scelta del sistema di trattamento,
fornendo prime indicazioni già attraverso questo regolamento.
Con tali norme la Valle d'Aosta risulterà essere la prima
Regione che provvede alla disciplina di quegli scarichi
problematici, quali appunto quelli dei rifugi soprattutto ad alte
quote, dove l'applicazione della legge attuale non permette di
risolvere seriamente detti problemi se non sostenendo costi
altissimi ed ingiustificati in relazione all'effettivo beneficio
dell'ambiente.
Barriere architettoniche.
Questo regolamento rappresenta l'occasione per porre chiarezza
sull'applicazione delle norme vigenti in materia di abbattimento di
barriere architettoniche fatto salvo, infatti, l'obbligo del
rispetto delle disposizioni vigenti quali le case per ferie, gli
ostelli della gioventù ed una parte dei dortoirs e dei rifugi
raggiungibili attraverso strada rotabile, si è ritenuto di dover
chiaramente escludere da tali normative quelle strutture che, in
quanto non raggiungibili se non attraverso mezzi di risalita, non
ha senso adeguare alle normative stesse in quanto proprio per le
loro caratteristiche d'uso sono destinate ad accogliere
spartanamente gli escursionisti.
Il presente regolamento consta di 10 articoli, così di seguito
elencati...."
Président La discussion générale est ouverte. La parole au
Conseiller Parisi.
Parisi (RV) Brevissimamente, anche perché la relazione del
nostro relatore è stata corposa e ha dato la possibilità a tutti di
capire bene di cosa stiamo parlando.
Volevo far rilevare che questo regolamento e questa legge
arrivano oggi, ma con 12 anni di ritardo perché la legge quadro n.
217 è del 1983 per cui non abbiamo provveduto così celermente come
doveva essere fatto e come hanno fatto altre regioni d'Italia.
Oltre a questo ci sono altri aspetti della legge quadro, che ancora
non hanno trovato soluzione. Per quanto riguarda la legge n. 217 vi
erano anche degli impegni precisi da parte dell'Assessore Agnesod,
però non è il momento di parlarne, ne parleremo più in seguito.
Entrando nel merito della legge, mi interessava sapere da cosa
sono stati dedotti questi rapporti: se dalle norme sanitarie o se
invece da delle realtà, cioè attraverso la verifica della
situazione concreta esistente in Valle. Va benissimo dettare le
norme e i requisiti minimi, però poi, come è successo molto spesso
quando andavamo come turismo a svolgere la nostra funzione di
ispezione, ci trovavamo di fronte a realtà diverse da quelle che
venivano scritte per cui le norme erano di difficile
applicazione.
Mi interessava sapere questo in modo da non trovarci in futuro a
non poter applicare questo regolamento.
Una cosa che mi ha stupito enormemente, una cosa che non ho mai
visto e che non è mai stata recepita in una legge, è questa norma
transitoria laddove, parlando di rifugi alpini, esclude alcuni
rifugi dalla necessità di dotarsi di requisiti minimi. Questo è un
fatto innovativo, ma è una deroga che non so come si possa
accettare. Andiamo ad approvare un regolamento che dovrebbe valere
su tutto il territorio e poi per alcune strutture ci permettiamo di
derogare, non dando loro neppure i requisiti minimi che dovrebbero
avere? Mi sembra, Assessore, che qui siamo fuori da ogni logica e
da ogni norma. Pur considerando le situazioni di queste strutture
sia logistiche sia di altro genere, anche queste quanto meno
dovrebbero essere sottoposte ai requisiti minimi che sono previsti
per le altre strutture.
Esprimo anche la mia preoccupazione perché andiamo a creare un
precedente che potrebbe essere pericoloso in futuro in quanto, se
questa è la logica, potremmo dovere concedere questo tipo di
deroghe per altre realtà. Mi auguro che l'Assessore tenga conto di
questo; non mi sembra un'azione coerente con quello che andiamo a
dire in tutti gli altri articoli della legge perché questo discorso
potrebbe valere per tante altre strutture la cui situazione sia
logistica sia strutturale potrebbe essere identica ai rifugi. Non
vedo perché per quattro rifugi valga questa logica e non valga per
altri rifugi che possono trovarsi nella stessa situazione, così
come non possa valere per altre strutture extralberghiere come le
case per ferie o gli ostelli per la gioventù.
Voteremo ugualmente il regolamento, però mi resta questa grossa
perplessità su questa deroga.
Presidente Qualcun altro chiede la parola? Se nessuno chiede la
parola, dichiaro chiusa la discussione generale. Ha chiesto la
parola l'Assessore alla sanità e assistenza sociale, Vicquéry.
Vicquéry (UV) Permettetemi anzitutto di ringraziare il gruppo di
lavoro coordinato dal Consigliere Perrin Carlo, che ha lavorato per
più di un anno su questo regolamento.
Nel merito, si tratta di un documento molto importante perché,
come giustamente ha detto il relatore, è un documento innovativo.
Non è vero, Consigliere Parisi, che è un documento che arriva con
16 anni di ritardo, perché se il Consigliere Parisi fa riferimento
al DPR 327/1980, quel DPR definisce i requisiti igienico-sanitari
per la somministrazione di alimenti al pubblico....
(...interruzione del Consigliere Parisi, fuori microfono...)
... ah, del 1983... il regolamento è fatto in applicazione della
legge regionale 11/1996, che demandava ad un regolamento specifico
la definizione dei requisiti igienico-sanitari.
Si tratta comunque di un documento che è stato predisposto
soppesando i pro e i contro di tutti gli aspetti, sia quello
dell'approvvigionamento idrico in alcune situazioni difficili, come
quelle dei rifugi, sia quelli più prettamente igienico-sanitari dei
locali, ovvero gli scarichi, le fognature, le barriere
architettoniche.
Il Consigliere Parisi chiede se i requisiti sono stati definiti
in base a norme o alla constatazione dello stato di fatto della
situazione. I requisiti sono stati una sintesi delle due cose,
perché a tutt'oggi ci troviamo in un vuoto legislativo vero e
proprio tant'è che un rifugio della Val d'Ayas lo scorso anno non
ha potuto aprire perché il medico di sanità pubblica applicava al
rifugio, per analogia, i requisiti degli alberghi. C'è molta
confusione in materia, questo regolamento cerca di mettere ordine.
I metri quadri dei locali, degli spazi eccetera, sono il frutto di
un'attenta valutazione dell'esistente svolta da questo gruppo di
lavoro, di cui facevano parte anche i rappresentanti dei rifugi,
delle guide alpine e dei CAI, nonché funzionari dell'Assessorato
regionale della sanità e dell'Assessorato regionale del
turismo.
Tutti ritengono che questi requisiti siano idonei - da un lato -
a dare un servizio sempre più qualificato alla clientela che, come
sapete, nei rifugi è prevalentemente estera, che è giustamente
esigente, - dall'altro - a contemperare le esigenze di un rifugio
che, come dice un punto del regolamento, deve comunque accogliere
gli alpinisti, altrimenti rischierebbe di incorrere anche in reati
di tipo penale.
Evidentemente si trattava di lavorare con molta attenzione, cosa
che è stata fatta, e ritengo che questo regolamento non crei nessun
problema ai rifugi esistenti. Il fatto che nella norma transitoria
siano esclusi i Rifugi Gonella Al Dome, Teodulo, Quintino Sella e
Mantova, è perché questi sono rifugi che si situano sui ghiacciai.
Li conosciamo tutti questi rifugi, il Mantova è forse quello che si
situa in una zona meno impervia fra i quattro, però non è possibile
chiedere per loro il mantenimento dei requisiti legati
all'approvvigionamento idrico o a cose di altro genere perché
significherebbe, di fatto, chiuderli.
Ripeto, è una scelta fatta di comune accordo all'interno del
gruppo di lavoro e questo sicuramente darà la possibilità - da un
lato - di migliorare il servizio, - dall'altra - di evitare
fastidi, per usare un termine molto eufemistico, ai gestori dei
rifugi, fastidi che a volte si sono risolti anche in procedimenti
penali.
Presidente Si passa all'esame dell'articolato della proposizione
di regolamento n. 27.
Pongo in votazione l'articolo 1:
Presenti, votanti e favorevoli: 27
Presidente Pongo in votazione l'articolo 2:
Presenti, votanti e favorevoli: 27
Presidente Pongo in votazione l'articolo 3:
Presenti, votanti e favorevoli: 27
Presidente Pongo in votazione l'articolo 4:
Presenti, votanti e favorevoli: 27
Presidente Pongo in votazione l'articolo 5:
Presenti, votanti e favorevoli: 27
Presidente Pongo in votazione l'articolo 6:
Presenti, votanti e favorevoli: 27
Presidente Pongo in votazione l'articolo 7:
Presenti, votanti e favorevoli: 27
Presidente All'articolo 8 vi è una modifica al terzo comma, dove
anziché citare l'articolo 2 si deve citare l'articolo 3.
Pongo in votazione l'articolo 8:
Presenti, votanti e favorevoli: 27
Presidente Pongo in votazione l'articolo 9:
Presenti, votanti e favorevoli: 27
Presidente Pongo in votazione l'articolo 10:
Presenti, votanti e favorevoli: 27
Presidente Pongo in votazione il regolamento nel suo
complesso:
Presenti, votanti e favorevoli: 28
Il Consiglio approva all'unanimità
