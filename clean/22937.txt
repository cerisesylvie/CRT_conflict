Classificazione
EDILIZIA
Edilizia residenziale



Oggetto del Consiglio n. 2295 del 22 novembre 2006 - Resoconto
OGGETTO N. 2295/XII - Formulazione delle lettere di
comunicazione dell'erogazione di contributi regionali per gli
affitti. (Interpellanza)
Interpellanza
Premesso che:
- la L. n. 431 del 9/12/1998 e la l.r. n. 21 del 15/12/2003
definiscono la costituzione di un fondo per il sostegno all'accesso
alle abitazioni in locazioni e i criteri di liquidazione dei
contributi a sostegno delle spese sostenute per gli
affitti;
- al fine di accedere a tali contributi i cittadini devono
presentare domanda e devono sussistere criteri definiti dalla l.r.
21 del 15/12/2003 e tali disposizioni non sono per nulla
discrezionali;
- la delibera di Giunta necessaria ai sensi di legge per
definire il procedimento amministrativo è un atto dovuto e privo di
discrezionalità;
- le comunicazioni agli aventi diritto vengono effettuate con
lettera dell'Assessore delegato in materia, il quale esordisce "Ho
il piacere di comunicarle che la SV è stata inserita nelle
graduatorie ..." e conclude "la Giunta regionale su proposta del
sottoscritto con deliberazione n. ... le ha riconosciuto un
contributo di euro ...";
i sottoscritti Consiglieri regionali
Interpellano
L'Assessore delegato per conoscere:
1) se l'Assessore effettivamente opera un interessamento
personale nelle istruttorie e nel caso con quali modalità e
legittimità;
2) nel caso contrario, invece, quali sono le motivazioni che
stanno alla base di una tale formulazione ambigua ed equivoca che
lascia intendere il prevalere di un interessamento politico
personale, rispetto al diritto maturato dal richiedente in virtù di
rigidi ed oggettivi criteri di legge;
3) se non ritiene opportuno modificare la formulazione di
tali comunicazioni, usando un linguaggio più istituzionale e meno
clientelare.
F.to: Lattanzi - Frassy - Tibaldi
Presidente
- La parola al Consigliere Lattanzi.
Lattanzi (CdL)
- Volevamo capire l'opportunità di alcune
comunicazioni che a partire dal 2004 si ripetono anche per il 2005,
immagino sarà così anche per il 2006, allora volevamo capire se era
necessario continuare quel tipo di comunicazione riferito ai
contributi di fondi di sostegno all'accesso alle abitazioni in
locazione e ai bandi di concorso 2004 e poi 2005.
Le lettere che i cittadini ricevono ad accettazione dei criteri
di assegnazione, quindi di definizione delle graduatorie... e
quindi dei beneficiari di questi fondi per l'accesso alle
abitazioni in locazione... vengono comunicati attraverso una
comunicazione diretta dell'Assessore alle opere pubbliche. Quello
che è singolare è che queste comunicazioni hanno un'impostazione
particolare e in certi casi ci sono state segnalate con molti
fastidi da parte dei cittadini. Un po' come se, al di là di
comunicare il piacere di questo inserimento in graduatoria da parte
dell'Assessore, vi fosse scritto in maniera chiara:
"su proposta
del sottoscritto, con deliberazione di... che le ha riconosciuto un
contributo di euro pari a..."
, volendo sottolineare al
cittadino un interessamento diretto da parte dell'Assessore. Siamo
andati a rivederci le pratiche, come abbiamo citato, abbiamo visto
che dal 2003 con la legge finanziaria del 2003 che stanziava i
fondi per il 2004 questa procedura non aveva assolutamente nulla di
discrezionale. È una normale opportunità che i cittadini hanno come
molte altre, di cui potremo anche parlare in sede di replica, non
vediamo nulla di discrezionale nel ruolo di un Assessore a portare
in Giunta le graduatorie che gli uffici hanno predisposto in base a
criteri oggettivi che i cittadini devono dimostrare, dopodiché ci
sembra incomprensibile questo tipo di comunicazione. Vorremmo
sapere dall'Assessore quali sono gli interessamenti personali nelle
fasi istruttorie dell'Assessorato, con quali modalità, in caso
contrario perché si lascia una formulazione ambigua e se non
ritiene di dover modificare queste comunicazioni che ho voluto
controllare con gli altri Assessorati, non esistono in nessun altro
Assessorato, solo nel suo. Lei è in questa cosa "single", quindi
vorremmo sapere da lei come la vede.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Devo fare una premessa di carattere
procedurale, poi magari farò qualche considerazione nel merito. La
disciplina del fondo di sostegno all'affitto è contenuta non solo
nella legge n. 431/1998, ma anche nella legge regionale n. 21/2003
come indicato nelle premesse dell'interpellanza, ma anche nel
decreto ministeriale 7 giugno 1999, "Requisiti minimi dei
conduttori per beneficiare dei contributi...". A questo proposito,
bisogna sottolineare il carattere minimo attribuito al requisito,
questo sta ad indicare non solo la possibilità, ma soprattutto la
necessità da parte delle Regioni di integrare tali requisiti. Lo
stesso decreto attribuisce inoltre alle Regioni e ai Comuni, che
partecipano con proprie risorse al finanziamento del fondo, la
facoltà di fissare condizioni più favorevoli per l'accesso ai
benefici economici da parte dei propri cittadini. È chiaro allora
che emerge qui una forte discrezionalità attribuita alla Regione
nel definire inizialmente l'impianto generico del sostegno, per poi
concludersi nuovamente con un momento altrettanto discrezionale: la
ripartizione dei fondi a favore delle graduatorie degli
ammessi.
Ho voluto fare questa premessa per individuare l'aspetto
politico dell'atto, obbligatoriamente di competenza della Giunta,
di approvazione di puntuali requisiti che devono possedere i
richiedenti il contributo, le modalità di determinazione dello
stesso e le procedure istruttorie attraverso le quali si realizza
il materiale sostegno all'affitto. Queste procedure si concludono
principalmente nell'adozione di provvedimenti dirigenziali in
quanto privi di discrezionalità. Sono di competenza del dirigente:
l'approvazione delle graduatorie provvisorie degli ammessi, la
decisione sui ricorsi e l'approvazione delle graduatorie definitive
degli ammessi ai benefici. Le comunicazioni ai richiedenti
dell'ammissione o meno in graduatoria e le decisioni sui ricorsi
sono pertanto effettuate dal competente dirigente. L'atto politico
conclusivo, che comporta l'intervento della Giunta regionale, è
quello di riparto delle risorse finanziarie fra le graduatorie
degli ammessi ai benefici. Queste graduatorie corrispondono alle 2
fasce reddituali in cui sono suddivisi gli ammessi a seconda che
abbiano un reddito inferiore o superiore alla somma di 2 pensioni
minime INPS. Il riparto è tanto più discrezionale in presenza di
risorse insufficienti, infatti è la Giunta che dovrà decidere se
erogare i contributi spettanti ai primi in graduatoria, ai soli
richiedenti inseriti nella fascia di reddito, oppure se garantire
un minimo di contributo a tutti. Il contributo spettante è quello
che deriva da un semplice calcolo matematico stabilito nel bando di
concorso; al contrario il contributo concesso è quello subordinato
alla scelta, ricadente in capo alla Giunta regionale, di ripartire
le risorse disponibili fra le graduatorie degli ammessi. Questa
scelta in parte viene effettuata già con la deliberazione di
approvazione del bando di concorso, ma, non so se avete avuto modo
di vedere, nel documento è scritto che, nel caso in cui le risorse
siano insufficienti, la Giunta si riserva la possibilità di ridurre
il contributo ed è quello che è successo con la deliberazione in
questione, dove è stato deciso un finanziamento pari al 75% del
contributo a cui poteva avere diritto il singolo richiedente. Per
effetto del riparto finanziario ad ogni beneficiario è riconosciuto
il contributo realmente concesso, che è diretta espressione della
scelta effettuata dalla Giunta; onde evitare l'adozione di un
ulteriore atto dirigenziale, e pertanto un inutile aggravamento del
procedimento amministrativo, le disposizioni per la liquidazione
dei contributi sono contenute nella stessa deliberazione. Questo
era per dare un inquadramento di tipo procedurale.
Per quanto riguarda l'inciso
"su proposta del
sottoscritto"
, non so che genere di... ma non è che mi metto a
fare delle formule. Questa è una formula rituale che si trova negli
atti, dove c'è il proponente che viene individuato, ma non ha quel
significato che vuol darle lei, peraltro è la stessa dizione che è
riportata nella deliberazione di Giunta per dire che è referente.
Voglio aggiungere che, quando ci sono "le vacche grasse", come è
successo nel 2004, dove il contributo è stato del 100%, non c'è
stato nessuno che è venuto a dirmi grazie; per contro quest'anno ne
ho ricevuti tanti, il martedì, che sono venuti a chiedermi come
mai, rispetto a quello che avevano ricevuto l'anno precedente,
quest'anno hanno avuto un contributo decurtato del 25%. È quindi
una formulazione che potrebbe non piacere, ma ha un significato più
burocratico che politico.
In risposta all'ultima domanda le dirò di più. Stiamo per
licenziare un disegno di legge di riordino sulla casa e la materia
afferente all'erogazione di questi contributi in tale disegno di
legge abbiamo previsto che sia delegata ai Comuni, per cui a questo
punto non si porrà più il problema, perché lo faranno direttamente
i Comuni.
Presidente
- La parola al Consigliere Lattanzi.
Lattanzi (CdL)
- Assessore, lei ha non sprecato, perché
le garantisco che l'abbiamo ascoltata con molta attenzione, ma lei
ha voluto investire qualche minuto del suo preziosissimo tempo per
spiegarci quello che già sapevamo, cioè che la legge nazionale e la
legge regionale non prevedono alcuna discrezionalità, se non - cito
le sue parole -
"l'atto finale politico conclusivo della
procedura, che deve verificare la disponibilità delle risorse e lo
stanziamento dei contributi"
. Le do una bella notizia: guardi
che non è solo lei a dover fare così, ma succede per tutti gli
altri Assessorati! Noi Consiglieri siamo invasi sulle nostre
scrivanie di atti deliberativi delle Giunte, dove si vedono
stanziati fondi per le attività commerciali, fondi per questo
albergo per quel mutuo, tutti gli Assessorati come lei si occupano,
come è giusto, dell'atto politico conclusivo, cioè portano in
Giunta le graduatorie che gli uffici hanno predisposto e secondo le
normative, con dei criteri - che lei definisce minimi - che sono
stati implementati dalla Regione, benissimo, ma alla fine questa è
la procedura. Lei quindi non ha fatto altro che investire qualche
minuto per spiegarci quello che già sapevamo.
Quello su cui lei ha invece tentato di glissare sulla seconda e
terza risposta è se non ritiene che questa cosa sia poco elegante.
Lei dice: "no, perché è una cosa più burocratica...", allora se è
burocratica, faccia una bella cosa: vada su "Word", evidenzi la
frase e la tolga, perché il suo Assessorato si contraddistingue non
solo per i contributi per gli alloggi, ma per i contributi in tetti
in losa, cioè qualunque forma di contributo che il singolo
cittadino riceve ha il piacere di ricevere la sua personalissima
comunicazione firmata da Alberto Cerise, che gli dice: "ti ho
stanziato dei soldi perché me ne sono occupato io".
Lei non vede la problematica, invece i cittadini la vedono. La
vedono come se lei si fosse dimenticato che è diventato Assessore e
fosse rimasto dirigente della Regione, ma lei è più consapevole di
noi che non è più dirigente, ma è diventato Assessore e che questo
diventa un fatto di intrusione nella sfera di intimità delle
persone, che dicono:
"siamo già costretti a chiedere un
contributo alla Regione perché non arriviamo a fine mese per
l'affitto, per di più ricevere una lettera che ci umilia perché lui
ci garantisce questa cosa... quando sappiamo che è un diritto per
legge!".
Lo stesso è avvenuto per i tetti in losa, per i quali
ho ricevuto decine di lettere di fastidio.
Assessore, pertanto evidenzi la frase e la cancelli, senza
scaricare ai Comuni il problema perché non è corretto; già i suoi
colleghi Assessori non fanno comunicazioni di questo tipo. Evitiamo
quindi tali cose, che purtroppo ci riportano ad un utilizzo del suo
Assessorato in maniera impropria, lei si deve dimenticare di essere
dirigente, è diventato Assessore, la smetta di pensare che quello è
il "suo" Assessorato e il bilancio della Giunta che le è stato
assegnato è di sua responsabilità e nient'altro.
