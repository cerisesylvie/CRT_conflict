Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1950 del 16 aprile 1986 - Resoconto
OGGETTO N. 1950/VIII - PERIZIA TECNICA SUL CAPANNONE SITO IN
COURMAYEUR, PROPOSTO PER L'ACQUISTO DA PARTE DELLA REGIONE.
(Interrogazione).
PRESIDENTE
: Do lettura dell'interrogazione presentata dal
Consigliere Baldassarre:
INTERROGAZIONE
VENUTO A CONOSCENZA dagli organi di informazione dell'avvio, da
parte della Pretura di Aosta, di una inchiesta per un caso di
abusivismo edilizio verificatosi nel Comune di Courmayeur a seguito
della costruzione di un capannone;
CONSIDERATO CHE, in due sedute del Consiglio regionale non è
stata ratificata, a seguito della contestazione avanzata da gruppi
della minoranza la deliberazione che prevedeva l'acquisto, per la
cifra di 1 miliardo e 250 milioni, del fabbricato in questione che
non era stato ultimato, nonostante che la perizia tecnica redatta
dal geom. Nelva dell'Ufficio "Demanio e Patrimonio"
dell'Assessorato alle Finanze avesse affermato essere i lavori come
ultimati;
INTERROGA
l'Assessore regionale alle Finanze per conoscere:
1)
come è possibile essere stato redatto un documento
smentito dai fatti;
2)
quali provvedimenti intende adottare nei confronti
del tecnico autore della perizia.
PRESIDENTE:
Ha chiesto di parlare l'Assessore alle
Finanze Martin, ne ha facoltà.
MARTIN - (A.D.P.):
Non c'è alcuna contraddizione nella
perizia redatta dall'Ufficio Demanio e Patrimonio, in quanto nella
perizia si diceva chiaramente che la valutazione veniva eseguita
come se i lavori fossero completamente ultimati ed il fabbricato
perfettamente agibile e funzionante. Quindi il tecnico ha fatto
perizia in questo senso.
Il capannone in effetti non era ultimato e fra il proprietario e
l'Ufficio Demanio e Patrimonio era stata elencata tutta una serie
di lavori che avrebbero dovuto essere fatti e di cui si sarebbe
tenuto conto nella predisposizione dell'atto da parte della
Regione.
Non essendoci questa contraddizione, non si pensa di prendere
nessun provvedimento nei confronti del tecnico da parte del quale
non è stata compiuta nessuna mancanza.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Prendo atto del fatto che il
tecnico non ha nessuna responsabilità, quindi le responsabilità
vanno ricercate.
L'Assessore Martin, dando questa risposta, si assume
personalmente l'eventuale responsabilità che deriva da una
valutazione che, usando un termine che forse può sembrare non
adatto, è stata fatta per il futuro. Mi spiego meglio: quando al
punto B la valutazione viene eseguita come se i lavori fossero
completamente ultimati, si deve tener conto che la valutazione è
fatta su beni finiti, e non su beni che dovrebbero essere
successivamente ultimati.
Qui si è stabilito un valore di 1 miliardo e 250 milioni (non è
una cifretta da niente), e dato l'interesse della Magistratura che
sta indagando su questo, non è una vicenda che possa passare
inosservata.
Poteva passare inosservata, ma l'opposizione ha fatto il suo
dovere, è riuscita a bloccare il provvedimento; la maggioranza non
l'ha riportato più in Consiglio (questa è la dimostrazione di come
si amministrano i soldi della Comunità valdostana), e si è arrivati
a questo punto in cui un tecnico fa una valutazione per il futuro.
Generalmente valutare dei beni immobiliari significa fare una
valutazione di quelli esistenti; qui abbiamo fatto un esame invece
di beni immobiliari non esistenti; forse i lavori dovevano essere
finiti in una determinata maniera e il tecnico ha stabilito (il
tecnico non ne ha la responsabilità ma la responsabilità se l'è
assunta l'Assessore Martin) che questo valore era poi riferito ad
eventuali lavori di rifinitura.
Questo acquisto ha destato le preoccupazioni un po' di tutti i
Consiglieri, in modo particolare di quelli appartenenti alla
minoranza, e la maggioranza non ha avuto il coraggio di portare
questo provvedimento in Consiglio perchè non può smentire sè
stessa; dato che un preventivo fatto da alcuni tecnici chiamati in
causa da Consiglieri di opposizione era nettamente inferiore a 1
miliardo 200 milioni. Qualcuno dice che quel valore non doveva
superare i 5-600 milioni, qui si è raddoppiato, per cui questa
maggioranza o suoi funzionari (ma questa ipotesi è da scartare dopo
le dichiarazioni dell'Assessore Martin) raddoppiano i pani
quotidiani.
Mi dichiaro insoddisfatto della risposta dell'Assessore, prendo
atto, e lo ripeto, del fatto che l'Assessore si è assunto la
responsabilità di questa valutazione di un immobile non
esistente.
