Classificazione
CONSIGLIO REGIONALE
Attività consiliare d'aula



Oggetto del Consiglio n. 791 del 4 agosto 2004 - Resoconto
OGGETTO N. 791/XII - Rinvio oggetti. Ordine dei lavori.
Presidente - Come concordato nella Conferenza dei Capigruppo, il
punto n. 10, Proposta di legge n. 16: "Interventi per la sicurezza
del territorio e provvidenze a favore dei cittadini e delle
attività produttive per la prevenzione o l'indennizzo di azioni
criminali", è rinviato alle Commissioni consiliari permanenti I, II
e III e il punto n. 11, Proposta di legge n. 23: "Modificazioni
della legge regionale 5 febbraio 2004, n. 1 (Disposizioni in
materia di riqualificazione urbanistica, ambientale e paesaggistica
e di definizione degli illeciti edilizi nel territorio della Valle
d'Aosta)", è rinviato alla III Commissione consiliare
permanente.
La parola al Consigliere Frassy.
Frassy (CdL) - Prima di andare avanti con il prosieguo
dell'ordine del giorno, chiederei si facesse chiarezza sugli
accordi conseguiti nel momento in cui è stata concordata questa
convocazione straordinaria del Consiglio. Siamo i primi ad essere
disponibili a rispettare gli accordi, ma vorremmo che gli accordi
fossero rispettati anche da parte dell'Esecutivo. Mi sembra vi sia
un problema sul disegno di legge n. 31, perciò chiederei, per
evitare una discussione frammentaria in aula, una breve sospensione
per la riunione dei Capigruppo.
Presidente - Chiedo che la sospensione, che viene accordata, sia
breve.
Il Consiglio è sospeso.
Si dà atto che la seduta è sospesa dalle ore 20,16 alle ore
20,31.
Presidente - La proposta di legge n. 16 è rinviata alle
Commissioni consiliari permanenti I, II e III e la proposta di
legge n. 23 alla III Commissione consiliare permanente. La
Conferenza dei Capigruppo ha deciso di proseguire con l'ordine del
giorno.
La parola al Consigliere Curtaz.
Curtaz (Arc-VA) - Solo per un chiarimento: noi abbiamo
depositato questa mattina una seconda risoluzione sul tema delle
riforme costituzionali, secondo gli uffici non sarebbe necessaria
l'iscrizione, perché costituirebbe un testo alternativo rispetto
alla risoluzione iscritta al punto 15 dell'ordine del giorno;
vorrei solo che la presentazione della nostra iniziativa fosse
formalizzata per non avere delle sorprese.
Presidente - La consideri formalizzata.
Il Consiglio prende atto, concordando sui rinvii.
