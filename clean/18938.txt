Classificazione
INFORMAZIONE
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2062 del 20 giugno 2001 - Resoconto
OGGETTO N. 2062/XI Conferenza internazionale sulla direttrice
ferroviaria del Gran San Bernardo svoltasi il 18 gennaio 2001 a
Saint-Vincent. (Interrogazione)
Interrogazione Premesso:
- che in data 13 febbraio 2001, il sottoscritto consigliere
presentava, in riferimento alla Conferenza Internazionale sulla
Direttrice ferroviaria del Gran St. Bernardo, svoltasi a St.
Vincent il 18 gennaio 2001, un’interrogazione con
risposta scritta;
- che, con detta iniziativa, si intendeva sapere:
1) quanti relatori sono stati invitati e quanti hanno
effettivamente partecipato alla Conferenza;
2) quanti inviti sono stati spediti;
3) chi ha deciso la partecipazione di alcune classi
scolastiche;
4) a quanto è ammontato il costo complessivo della Conferenza e
quali, nel dettaglio (voce per voce), le spese affrontate;
- che la Presidenza del Consiglio riteneva di qualificare tale
interrogazione come richiesta di documenti ex articolo 116 del
Regolamento interno e la trasmetteva in data 14 febbraio 2001 alla
Presidenza della Giunta per il necessario riscontro;
- che la Presidenza della Giunta non dava alcuna risposta alla
richiesta nel termine di trenta giorni stabilito dal
Regolamento;
- che il sottoscritto consigliere si vedeva così costretto a
sollecitare, in data 19 aprile 2001, la procedura stabilita al
comma 3° del già citato articolo 116, chiedendo
all’Ufficio di Presidenza del Consiglio di
richiedere gli opportuni chiarimenti;
- che il Presidente del Consiglio in data 30 aprile 2001
richiedeva di conseguenza i necessari chiarimenti al Presidente
della Giunta e lo sollecitava a trasmettere la documentazione in
oggetto al Consigliere instante;
- che in data 8 maggio 2001 il Presidente della Giunta chiedeva
al Direttore della Direzione dei trasporti di dare seguito alla
richiesta di documenti e a voler rappresentare le ragioni che
avevano occasionato il ritardo;
- che a quattro mesi dalla richiesta il sottoscritto non ha
ancora ricevuto la documentazione in esame, che avrebbe dovuto
essergli trasmessa entro il termine massimo di trenta giorni, né
sono state rese note le ragioni del protrarsi
dell’inadempienza;
- che tali inammissibili ritardi ostacolano, obbiettivamente,
l’esercizio dell’attività
istituzionale del sottoscritto, impossibilitato ad avere gli
elementi necessari per un proficuo svolgimento del suo mandato;
il sottoscritto Consigliere regionale
Interroga
il Presidente della Regione per sapere:
1) quali sono le ragioni dell’assai consistente
ritardo ad evadere la richiesta di documentazione relativa alla
Conferenza internazionale svoltasi a St. Vincent il 18 gennaio
2001;
2) chi è responsabile di tali ritardi;
3) quando verrà finalmente consegnata la documentazione a suo
tempo richiesta.
F.to: Curtaz
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Sulla prima domanda,
"quali sono le
ragioni dell’assai consistente ritardo?",
gli
uffici interpellati in merito sostengono che il ritardo nasce dal
fatto dell'esigenza di fornire informazioni il più possibile
complete, il che non può prescindere dal ricevimento e dalla
conseguente liquidazione di tutte le fatture e note relative
all'iniziativa in questione.
Per quanto attiene invece a chi è il responsabile di tali
ritardi, da un'indagine che è stata fatta
all’interno dell’Assessorato i
servizi giustificano questo ritardo con il fatto che erano
interessati più servizi, oltre a quello di trasporto, il Servizio
del cerimoniale, il Capo servizio dell’edilizia
residenziale pubblica.
Per quanto riguarda il momento in cui verrà finalmente
consegnata la documentazione a suo tempo richiesta, adesso penso
che la documentazione sia stata consegnata
all’interrogante.
Fatta questa premessa, che nasce dalle giustificazioni degli
uffici, devo dire che il Consigliere Curtaz in questo caso ha
ragione, i ritardi sono stati eccessivi rispetto alle esigenze del
Consigliere.
Per quanto attiene alle responsabilità, me le assumo tutte io
personalmente.
Président
La parole au Conseiller Curtaz.
Curtaz (PVA-cU) Prendo atto delle scuse che
l’Assessore Lavoyer mi rivolge.
Voglio solo fare un passo indietro perché
l’Assessore mi ha dato una risposta molto sintetica,
e non si capisce perché io abbia fatto l'interrogazione.
Ho fatto questa interrogazione perché un po' più di quattro mesi
fa avevo richiesto della documentazione a proposito della
Conferenza internazionale svoltasi a Saint-Vincent il 18 gennaio
2001 relativa all'Aosta-Martigny. Documentazione che riguardava gli
inviti, la presenza di alcune classi di studenti, ma soprattutto le
spese della manifestazione. Per regolamento, di fronte ad una
richiesta di questo tipo, la Giunta deve rispondere entro trenta
giorni.
Ho lasciato scadere abbondantemente i trenta giorni, anche
perché non stiamo a guardare ovviamente giorno più giorno meno, ho
aspettato un paio di mesi e poi, visto che non mi arrivava nulla,
ho avviato una procedura che credo sia la prima volta che viene
introdotta, prevista dal regolamento, che è quella di sollecitare
l’Ufficio di Presidenza a chiedere dei chiarimenti.
I chiarimenti sono stati chiesti, l’Ufficio di
Presidenza ha rinviato il problema alla Presidenza della Giunta, la
quale, a sua volta, ha chiesto ai funzionari di rispondermi, e
ancora non mi è stato risposto. Nel frattempo sono passati quattro
mesi.
Ho fatto quindi questa interrogazione che ho depositato il 7
giugno, e l’11 giugno mi è stato risposto. Allora la
prossima volta, dopo un mese e dieci giorni, presento
un'interrogazione, così dopo quattro giorni avrò la risposta!
Adesso non voglio farla più grande di quello che è, però mi
sembra un episodio come minimo spiacevole, perché la documentazione
non solo non è stata consegnata in termini, ma s'è dovuto fare
un'interrogazione ad hoc per avere la documentazione.
Peraltro, faccio solo un cenno, Assessore, e questo mi spiace
ancora di più se possibile del ritardo, mi è stata data una
documentazione che come minimo è lacunosa, perché si fa riferimento
intanto ai dati delle spese relativi soltanto alle fatture
liquidate che, alla data, è una cifra assolutamente non
completa.
Per quanto riguarda poi il perché si fosse decisa la
partecipazione di alcune classi scolastiche
all’ultimo minuto, la mia opinione è che si è decisa
perché c’era talmente poca gente che bisognava
riempire un po' la sala. Mi viene data invece, sul punto, una
risposta che è addirittura risibile. Non so, si poteva dire che
erano interessati, che qualcuno lo ha sollecitato, eccetera,
sarebbe stato più onesto; dare quella risposta, significa avere
poca considerazione anche dell'intelligenza di chi legge queste
risposte. Ma questo è un altro punto che eventualmente avrò
occasione di approfondire.
