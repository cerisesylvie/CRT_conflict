Classificazione
INDUSTRIA
LAVORO



Oggetto del Consiglio n. 96 del 3 ottobre 2018 - Resoconto
OGGETTO N. 96/XV - Interrogazione a risposta immediata:
"Situazione della crisi in atto presso la Cioccolato Valle d'Aosta
S.p.a.".
Fosson (Presidente) -
Punto 2.041 all'ordine del giorno.
La parola al consigliere Bertschy per l'illustrazione.
Bertschy (UVP) -
Molto rapidamente, anche perché credo
che in questi giorni tante notizie siano apparse. Questa
interrogazione si compone di due momenti: il prima e il dopo
rispetto al cambio di governo. Evidentemente è un progetto che
nasce da lontano, che purtroppo non ha raccolto le aspettative,
soprattutto nel territorio della bassa Valle per il quale era nato.
Però quello che ci porta a interrogarla è lo stupore perché una
situazione come questa non sia stata monitorata e soprattutto ci
troviamo nella condizione di avere cinque o sei dipendenti a tempo
indeterminato che non percepiscono lo stipendio da luglio e uno
stabilimento che non sta producendo nulla. Noi credevamo che
nell'analisi del lavoro da fare nella nuova Giunta ci sarebbe stato
un punto di partenza su ogni dossier e, con priorità delle
criticità, anche un intervento immediato dove c'erano.
Evidentemente questa criticità non le è stata segnalata, non è
stata colta da parte delle strutture e politicamente non è stata
lavorata. Aggiungo che a nostro avviso è stato sbagliato accorpare
due assessorati, perché questo sicuramente toglie tempo, energie e
lavoro, anche in termini di programmazione, a un settore cruciale
della nostra economia: l'attenzione verso lo sviluppo economico e
le attività produttive.
Presidente -
La parola all'assessore Aggravi per la
risposta.
Aggravi (LEGA VDA) -
Per rispondere a questa domanda
confermo che nella giornata di ieri è avvenuto l'incontro con i
dipendenti, il sindacato, Finaosta e l'Assessorato. Purtroppo non
era presente la proprietà che in questo momento ha dei problemi, in
quanto da tempo i dipendenti non percepiscono (dall'ultima
settimana di giugno) lo stipendio. Il problema è che la proprietà è
in Turchia e non c'è un amministratore al momento su piazza. Vi
sarà tramite anche le organizzazioni di categoria, principalmente
tramite Confindustria, la possibilità di contattarla e già nella
successiva settimana la necessità di avere un incontro con la
proprietà e anche con Finaosta, che ha partecipato a finanziare
l'iniziativa d'impresa che purtroppo non è decollata in quanto a
oggi la produzione si è limitata a dei test e non alla produzione
di linea, per comprendere quale sarà l'intendimento della
proprietà: se una cessione o un riavvio a fronte di investimenti
che purtroppo a oggi non sono stati fatti in maniera precisa. Sarà
mia cura darne informazione e aggiornare questo Consiglio su quanto
avverrà nelle prossime settimane.
Quello che preoccupa di più è questa incertezza dal punto di
vista della compagine societaria, che oggi è sostanzialmente
cambiato rispetto a chi si era presentato a suo tempo per
presentare l'iniziativa.
Presidente -
La parola al consigliere Bertschy per la
replica.
Bertschy (UVP) -
Come ho avuto modo di dire nel mio
intervento sulle comunicazioni, ho incontrato anch'io i dipendenti
che mi hanno rappresentato le cose che qui sono emerse e
soprattutto la preoccupazione per la situazione dei loro salari, ma
anche per la situazione generale, quindi le chiedo di essere
presente.
È un progetto sul quale, anche in termini di immagine, si è
investito molto. Le strutture debbono essere in grado di valutare
cosa sta succedendo nel più breve tempo possibile e la proprietà va
messa di fronte alle proprie responsabilità. Ribadisco: attenzione,
perché ci sono tanti problemi sul tavolo. Questo accorpamento degli
assessorati a nostro avviso è sbagliato e non permette di seguire,
con tutta l'importanza che ha, un settore così delicato in
particolare per la bassa Valle, territorio che oggi ha bisogno di
risposte, di presenza e di presenza anche in termini politici.
