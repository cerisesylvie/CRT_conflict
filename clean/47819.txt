Classificazione
AMBIENTE
Inquinamento
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 3981 del 2 ottobre 2024 - Resoconto
OGGETTO N. 3981/XVI - Interpellanza: "Azioni preventive volte
a tutelare i cittadini elettrosensibili dalle emissioni prodotte
dai campi magnetici".
Bertin (Presidente) -
Punto n. 37. Per illustrare
l'interpellanza, si è prenotato il consigliere Lucianaz, ne ha
facoltà.
Lucianaz (RV) -
Mi rendo conto che quest'argomento è
ostico, soprattutto per l'aspetto tecnico su cui io non sono
certamente preparato, però mi ha preoccupato particolarmente
l'atteggiamento del Governo che non ha voluto approfondire la
tematica dell'aspetto della salute quando è stata approvata
recentemente la legge sui siti e sugli impianti di radio
telecomunicazione.
Cercherò di essere abbastanza chiaro, se ce la faccio: le
evidenze scientifiche, numerose almeno, depongono a favore di un
atteggiamento più cautelativo, rispettoso di un principio di
precauzione stabilito dai trattati europei- cito l'articolo 191 -
nonché del diritto alla salute sancito dalla Costituzione
all'articolo 34, sempre prevalenti rispetto al diritto allo
svolgimento della libera impresa privata economica, e di questo,
con le restrizioni Covid, abbiamo sentito il gusto. Presso la
Regione Liguria, ad esempio, ma anche presso l'Anci Liguria,
numerosi Sindaci si sono attivati per depositare corposi fascicoli
scientifici che testimoniano le evidenze scientifiche a supporto
della necessità di un atteggiamento più prudenziale che, quando è
stato presentato, chiedeva un'ulteriore moratoria all'entrata in
vigore del decreto legislativo di marzo scorso.
Per venire alla legislazione regionale, mi appello alla legge
25/2005: l'articolo 1 ha per finalità, oltre alla disciplina
dell'installazione, della localizzazione dell'esercizio di stazioni
radioelettriche, postazioni, reti di comunicazione elettronica e
altre strutture e, al comma 3 dell'articolo 1, di garantire la
tutela della salute della popolazione esposta alle emissioni
elettromagnetiche e la limitazione della perturbazione delle
condizioni di naturalità dell'ambiente dovuta alle emissioni delle
stazioni radioelettriche; nel Consiglio scorso ne avevamo parlato
con l'assessore Sapinet riguardo alle zone umide del Marais di
Morgex in particolare.
Il comma 3 all'articolo 6bis, sempre della legge 25, recita che
"Le strutture per le telecomunicazioni sono localizzate in modo da
non incidere negativamente sull'incolumità fisica e la salute delle
persone, sui siti, sui beni e sulle aree di specifico interesse
naturalistico, paesaggistico, storico e archeologico e sulle aree
naturali".
Sempre all'articolo 6bis, però al comma 4, la Regione, d'intesa
con i Comuni territorialmente interessati e sentiti i soggetti
concessionari, può formare e approvare piani aventi carattere di
assicurare concreta attuazione alle disposizioni lette prima,
(quindi contenere al massimo i possibili pregiudizi ai beni
indicati, la proliferazione delle strutture, concentrando - se
possibile - le stesse) e dettare discipline urbanistiche o edilizie
e individuare modalità e termine per gli interventi di
sistemazione.
La letteratura scientifica sugli aspetti nocivi dei campi
elettromagnetici e magnetici è notevole, io non la sto a citare
(per mancanza di tempo), ma se avrò tempo citerò almeno le prime
tre pagine, per dire quali studi recenti ritengono comunque
pericoloso e sicuramente nocivo l'effetto di questi campi, non solo
dal punto di vista termico, ma come ho avuto modo di ricordare in
quest'aula recentemente, anche dal punto di vista dell'effetto a
lungo termine sui tessuti biologici, tanto per l'essere umano che
per gli altri esseri viventi, perché anche le piante patiscono
questi effetti, e credo che lo sappiate tutti.
Vi è un recente rapporto della Hilton impact of 5G del 2021,
"5G, probabile cancerogeno per gli esseri umani", presentato al
Parlamento Europeo, che ha concluso che le radiofrequenze da 450 a
6 mila MHz sono probabilmente cancerogene per gli essere umani e
influenzano chiaramente la fertilità maschile.
Questo rapporto è stato fortemente voluto da Michèle Rivasi,
promotrice di altri report su legami tra le lobby scientifiche e
gli operatori economici. Rivasi vi ricordo che è morta
improvvisamente neanche un anno fa nel suo ufficio a Bruxelles.
Con quest'interpellanza si richiede all'Assessore competente,
immagino, diverse cose, proprio perché se non c'è modo di
approfondirlo nella Commissione competente... ricordo e l'ho già
ricordato più volte al presidente di Commissione Chatrian e al
presidente di Commissione Padovani a cui ho richiesto la
possibilità di audire degli scienziati che ne conoscono e ne sanno
più di noi in materia, vedremo se daranno seguito a queste
richieste o, come pare, se non siano interessati.
Chiedo, comunque, all'Assessore: "Con quale metodologia,
tempistica e logistica, vengano misurate in Valle d'Aosta le
emissioni dei campi elettrici, magnetici ed elettromagnetici,
percepite dal tessuto biologico, non quelle emesse alla fonte,
intendo l'insieme delle emissioni che percepisce il tessuto umano.
Se detta misurazione è effettivamente registrata spalmando, come
dice il decreto Monti la media delle emissioni sulle 24 ore
giornaliere, ovvero se vengono registrati sui 6 minuti canonici
previsti dalla letteratura scientifica. Se ci sono stati casi di
picchi massimi superiori" - e questo succede in particolare con la
telefonia mi è stato detto - "ai 61 Volt/metro".
Secondo quesito: "Se gli interventi di pianificazione
territoriale dei Comuni, sviluppati con il regolamento di piani
antenne che dovevano essere predisposti, almeno in passato, ma che
la recente legge regionale 16 ha inteso semplificare, concentrando
tutto quanto nelle strutture regionali, se questi iter sono stati
integralmente recepiti o se subiranno delle modificazioni".
Ricordo che le autorizzazioni a installare impianti rimangono
sempre di competenza comunale, vedremo ora se è la Regione che se
ne occuperà, come mi sembra, integralmente. In sostanza, con quale
criterio e con quali modalità le competenze ora regionali
troveranno attuazione nei piani d'intesa aventi carattere generale,
in ossequio a quanto previsto dal comma 3 dell'articolo 6bis e con
le interlocuzioni con gli operatori commerciali.
Terzo quesito: "In quale modo le nuove competenze, assegnate
alla struttura regionale, sempre in base a questa legge, tengono
ora conto dei rischi degli effetti prodotti dalle emissioni
tossiche dovute ai campi magnetici a lungo termine, e non quelli
brevi come si intende, quelli termici che in genere si misura
vicino all'orecchio", per semplificare: qua si parla di forme di
vita, oltre agli esseri umani, che hanno particolari sensibilità a
questi campi.
Termino. "Quale azione preventiva la struttura sanitaria
regionale competente mette o intende mettere in campo a beneficio
dei cittadini elettrosensibili, cittadini portatori di patologie,
di pacemaker o che si trovano in situazioni di particolare
fragilità?".
Ricordo che il Sindaco - come è appena stato ricordato dal
Presidente durante il precedente intervento - è ancora autorità di
pubblica sicurezza, per quanto riguarda gli aspetti sanitari nel
proprio territorio, quindi, competenze ne ha e parecchie
ancora.
Termino dicendo che le difficoltà di carattere amministrativo
che hanno condotto alla nuova legge regionale devono tener conto
però anche degli aspetti previsti dalla legge quadro 36 italiana, è
per questo che chiedo delucidazioni: all'articolo 8 il concorso
all'approfondimento delle conoscenze scientifiche relative agli
effetti per la salute, in particolare quelli a lungo termine,
derivanti dalle esposizioni a campi elettromagnetici sono di
competenza delle Regioni...
Presidente -
Concluda, Consigliere.
Lucianaz (RV) -
...quindi chiediamo più informazione su
quanto previsto dalla legge italiana.
Presidente -
Per la risposta, assessore Caveri, ne ha
facoltà.
Caveri (UV) -
Anzitutto, consigliere Lucianaz, sono
dispiaciuto per la morte improvvisa di questa signora al Parlamento
Europeo, visto che di questi tempi si è parlato moltissimo di
queste morti improvvise.
Io darò una risposta, a nome ovviamente anche dei colleghi che
si occupano della sanità e anche degli aspetti più propriamente
ambientali nei rapporti con l'ARPA.
Come è stato illustrato in Commissione, e poi da parte del
relatore in aula, le modifiche apportate alla legge 25 - io
purtroppo non ero presente perché ero a Roma al Quirinale, cosa che
tra l'altro ha suscitato anche un vasto dibattito, di cui sono
ancora dispiaciuto - hanno come principale finalità la
razionalizzazione e l'ottimizzazione della pianificazione e della
realizzazione dei siti attrezzati per radio telecomunicazione e
delle postazioni di proprietà pubblica nella logica chiesta, in
particolare dai Comuni e dalle Unités des Communes, per avere
un'unitarietà della gestione.
Di fatto, le modifiche che sono state apportate avevano lo scopo
di adeguare la norma al contesto organizzativo gestionale,
permettendo così di formalizzare il passaggio definitivo dei beni
degli Enti locali alla Regione.
Per quanto riguarda invece la questione della domanda n. 1, mi
rifaccio a quello che mi è stato scritto, non avendo io una
competenza scientifica ma vedendo le cose sulla base delle leggi in
vigore, sapendo - come lei ben sa - che non è competenza della
Regione eventualmente modificare delle normative di tipo tecnico
che sono invece regolamentate dalle norme dello Stato e che noi non
abbiamo competenza in questa materia.
ARPA svolge rilievi di misura su richiesta degli Enti locali -
eventualmente anche a seguito di segnalazione dei cittadini, oppure
di propria iniziativa - per verificare il rispetto dei valori di
riferimento nei punti in cui le simulazioni legate ai dati di
progetto hanno indicato valori che si avvicinano ai limiti.
Se in simulazione il valore di campo supera i riferimenti, ARPA
rilascia parere negativo.
Possono poi essere svolte campagne di monitoraggio ripetute nel
tempo, come quella che si ripete, da 20 anni, lungo le strade della
città di Aosta.
Secondo punto: le misure vengono svolte in luoghi accessibili da
persone, quindi abitazioni, scuole, parchi, giochi, strade; le
modalità delle misure e dei livelli di riferimento sono quelli
definiti dalla normativa, in particolare dal Dpcm dell'8 luglio
2003, dal DL del 18 ottobre 2012 e dalla legge più recente, cioè la
n. 214 del dicembre del 2023.
Per quanto riguarda i tempi di misura, le darò una tabella,
perché non sono in grado di trasformare questa tabella in
oralità.
Tali valori, quindi quelli della tabella che le farò avere,
devono essere rilevati a un'altezza di 1 metro e 50 sul piano di
calpestìo e sono da intendersi come media dei valori nell'arco
delle 24 ore. Non sono mai stati in Valle d'Aosta misurati dei
valori superiori a 61 volt/metro nelle misure finalizzate a
valutare il rispetto del limite di esposizione. Naturalmente questa
è una risposta scientifica che ci è stata fornita dall'ARPA.
Ancora, l'altro punto: le prescrizioni normative previste al
comma 3 dell'articolo 6bis della legge regionale 25/2005,
"Incolumità delle persone, tutela naturalistica, paesaggistica,
storica e archeologica", sono elementi valutati all'interno del
procedimento amministrativo in essere per la realizzazione delle
postazioni radio telecomunicazioni e sono in capo agli enti
competenti per materia, quali, ad esempio l'ARPA, le strutture del
Dipartimento risorse naturali e corpo forestale, le strutture della
Soprintendenza per i beni e le attività culturali.
In previsione delle attività previste nell'ambito del Piano
Italia 5G, gestito dal Ministero delle imprese del Made in Italy,
per tramite della società Infratel Italia S.p.A., la Regione ha già
avviato un tavolo di lavoro con la società FiberCop SPA che ha
sostituito la TIM, che è sempre facente parte di quella famiglia ma
con una nuova compagine societaria, che è aggiudicataria per la
realizzazione del Piano in Valle d'Aosta.
Trattandosi di piani nazionali gestiti direttamente dal Governo
centrale, la Regione non ricopre un ruolo attivo nel Piano, per
contro sono state avviate delle azioni di sensibilizzazione nei
confronti dei portatori d'interesse, operatori TLC e Tower Company,
con lo scopo di limitare gli impatti ambientali e paesaggistici sul
territorio, tenuto conto che le limitazioni per la tutela della
salute pubblica devono essere sempre e comunque soddisfatte e
vengono puntualmente monitorate dagli enti competenti, che sono
ARPA e la Divisione SEI Controllo Emissioni Radioelettriche del
Mimit.
"In quale modo le nuove competenze assegnate alla struttura
tengono ora conto dei rischi e degli effetti": come accennato
precedentemente, la tutela della salute pubblica viene garantita da
specifiche normative a prescindere dalle competenze che sono in
capo alla legge regionale 25/2005 di cui abbiamo parlato
finora.
Per quanto riguarda il punto 4, ovvero "Quale azione preventiva
la struttura sanitaria regionale competente metta o intenda mettere
in campo a beneficio dei cittadini elettrosensibili, portatori di
patologie, pacemaker o chi si trova in situazione di particolare
fragilità", occorre - e questa è una risposta della Sanità -
ricordare che l'elettrosensibilità attualmente non è ritenuta una
vera e propria malattia dall'OMS, cioè l'Organizzazione Mondiale
della Sanità, e da gran parte della comunità scientifica.
Non si rilevano, a oggi - così mi dicono e io riferisco -
evidenze scientifiche che forniscano parametri definiti in grado di
dimostrare la relazione causa-effetto fra sintomatologia sofferta
ed esposizione al campo.
L'esistenza della condizione di elettrosensibilità non è ancora
stata accertata scientificamente e la cura risulta esclusivamente
associata all'evitamento, ovvero a non esporsi ai campi
elettromagnetici.
Per ciò che concerne i soggetti portatori di pacemaker o
dispositivi analoghi, i pazienti vengono informati dai cardiologi
circa potenziali rischi.
Si segnala comunque che i dispositivi più recenti di pacemaker
sono a prova di campi magnetici intensi.
Presidente -
Per la replica, il consigliere Lucianaz ne
ha facoltà.
Lucianaz (RV) -
Intanto la ringrazio per le risposte, al
punto 1 più che completa, grazie, poi se riesce a fornirmi la
tabella, ben volentieri. Ai punti successivi anche.
Per quanto riguarda la struttura sanitaria regionale, è la USL
che le ha fornito questa risposta?
(intervento fuori microfono dell'assessore Caveri)
Sì, avrei piacere di sapere chi ha scritto queste cose, se si
può sapere, perché sono espressioni ben chiare e avrei piacere di
capire chi è che abbia scritto queste cose e magari ne diamo anche
diffusione a livello nazionale, perché io sento voci molto diverse
da queste.
Se ad Aosta quindi abbiamo un'eminenza che s'intende di questi
argomenti, mi farebbe piacere sapere di chi si tratti e magari le
chiederò documentazione.
Ricordo ancora che sempre la legge quadro 36, all'articolo 1
comma 2, prevede, per le Regioni a Statuto speciale e per le
Province autonome di Trento e Bolzano, che le competenze sulla
materia possano essere locali, grazie a relative norme di
attuazione o secondo quanto disposto dai rispettivi
ordinamenti.
La Valle d'Aosta quindi se vuole può fare qualcosa. Lei,
giustamente, mi ha detto che qualsiasi controllo sulla salute esula
dalle competenze regionali, nei posti di lavoro so che ci sono
altri enti che effettuano queste misurazioni, le forze di Polizia
hanno anche altri particolari sistemi di controllo, io andrò ancora
più a fondo.
So che in Valle d'Aosta c'è una particolare sensibilità su
quest'argomento. Verranno organizzati prossimamente degli incontri
e dei convegni sull'elettrosmog; l'argomento preoccupa parecchio la
popolazione, vista anche la diffusione capillare di questi congegni
e direi che, a mio avviso, la Regione deve fare il suo compito, non
solo dal punto di vista della diffusione delle infrastrutture ma
direi anche dal punto di vista di tutela per i suoi cittadini.
