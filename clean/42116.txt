Classificazione
ASSISTENZA SOCIALE
Disabili



Oggetto del Consiglio n. 1068 del 6 novembre 2019 - Resoconto
OGGETTO N. 1068/XV - Interpellanza: "Interventi
riorganizzativi delle strutture regionali per garantire la
definizione di progetti individuali a favore di persone con
disabilità".
Rini (Presidente) -
Punto 14 all'ordine del giorno. Per
l'illustrazione, la parola alla collega Pulz.
Pulz (ADU VDA)
- Gli articoli 2, 3, 24 e 32 della
Costituzione - che è molto utile ripassare spesso - riconoscono i
diritti inviolabili di ogni singolo individuo per il principio
supremo dell'uguaglianza, non solo formale ma proprio sostanziale,
a prescindere dalle condizioni personali e sociali di ciascuno; ne
consegue che se una persona è portatrice di una qualsiasi
minorazione fisica o psichica, che in qualche modo la limita, ha
gli stessi diritti di qualsiasi altro individuo. La Repubblica -
nella sua articolazione, che attribuisce alle Regioni, quando si
tratta di prestazioni sociali, un ruolo fondamentale - è tenuta ad
adottare iniziative volte a rimuovere ogni ostacolo che impedisca
quest'uguaglianza.
Richiamiamo quindi la legge regionale, la numero 14 del 2008,
che disciplina il sistema integrato d'interventi e servizi a favore
delle persone con disabilità e in particolare l'articolo 8, che
disciplina nello specifico i progetti individuali; ed è proprio
questo il nodo su cui vogliamo focalizzare ora tutta la nostra
attenzione, perché - e sono le testuali parole della legge - "al
fine di realizzare le finalità e gli obiettivi della presente
legge, è prevista la definizione di un progetto individuale per la
persona con disabilità, che comprende, oltre alla valutazione
diagnostico-funzionale, le prestazioni di cura, assistenza,
riabilitazione, educazione, istruzione, formazione e inserimento
lavorativo, i servizi alla persona con particolare riferimento al
recupero e all'inclusione sociale, nonché le misure economiche
necessarie per il superamento di condizioni di povertà,
emarginazione ed esclusione sociale".
Il progetto costituito da un complesso di azioni e interventi
attivati a partire dai bisogni e dalle aspettative della persona
con disabilità e della sua famiglia definisce i soggetti coinvolti,
le potenzialità, le modalità di attuazione, i tempi di
realizzazione e la spesa occorrente. Proprio a proposito di
progetti individuali vi è stata in Valle d'Aosta, lo scorso
gennaio, un'importante sentenza del Tar che, infatti, ha avuto
un'eco anche sui media nazionali e che in qualche modo farà scuola,
perché ha accolto il ricorso di due genitori che chiedevano alla
Regione un progetto individuale per il loro bimbo di 5 anni,
purtroppo affetto da grave disabilità. Il Tar ha infatti annullato
gli atti della Regione Valle d'Aosta con cui si negava quanto
richiesto dai genitori per il figlio, dichiarando, testuali parole:
"di aver ritenuto del tutto superate - rispetto alla sussistenza di
un diritto del soggetto disabile, costituzionalmente previsto, a
vedersi assicurato a mezzo del progetto individuale di vita una
vita dignitosa - le questioni organizzative opposte dalla Regione
quale motivazione del diniego". Non so se è chiaro, siamo un po'
stanchi a fine giornata, ma il Tar ha sentenziato che il progetto
individuale è un preciso diritto del bambino, nonostante le
difficoltà organizzative della Regione e che quindi le scuse
addotte non sono accoglibili. A seguito di questa sentenza i due
coraggiosi genitori, che affrontano il problema insieme ad altri
genitori che vivono situazioni simili, grazie all'associazione "La
casa di Sabbia", hanno fatto ricorso per ottemperanza a fronte,
appunto, della mancata attivazione di questo progetto individuale.
Noi poi abbiamo appreso che la Giunta regionale ha deliberato di
costituirsi nel predetto giudizio e siamo rimasti francamente senza
parole di fronte a questa vicenda che coinvolge un bimbo nato con
gravi disabilità e due genitori che - oltre a dover vivere
l'innegabile pesantezza quotidiana della gestione familiare e
lavorativa, che è pressoché impossibile soprattutto per la mamma
non avendo sufficienti supporti - si scontrano anche con una
Regione ostile che, non solo non attiva, come dovrebbe, questo
progetto individualizzato a cui il bambino ha diritto - e non
perché la Regione dovrebbe essere più buona e fargli un favore, ma
perché la Costituzione stabilisce che è un suo preciso diritto - e
ora questa famiglia si trova pure la Regione contro, che si
costituisce per difendersi in giudizio.
Noi veramente non riusciamo a capire il senso di tutta questa
vicenda. La nostra impressione, vogliamo essere molto franchi, è
che abbiamo un sistema che non è in grado di dare risposte adeguate
a situazioni di bambini che hanno bisogno di progetti speciali,
cioè non standardizzabili. Questo è senz'altro un doppio dramma: è
un dramma per le famiglie in chiara difficoltà e poi è un dramma
per una Regione che evidentemente arranca e anche arretra, cioè non
riesce a essere all'altezza dei diritti per tutti. Devo dire che
rispetto a questa vicenda che abbiamo preso ad esempio, l'unica mia
consolazione da insegnante quale sono nell'anima è l'aver saputo da
questi genitori che la scuola dell'infanzia in tutto questo ha
cercato di attivarsi al massimo, cioè di dimostrare di saper
lavorare davvero su progetti individuali, di non fare retorica
quando si scrive in tutti i documenti - vi assicuro che in 26 anni
di insegnamento ne ho visti passare delle montagne - che l'alunno è
il centro dell'attività pedagogica e didattica. La scuola è
assolta, ma forse sono altri gli enti che hanno difficoltà a
coordinarsi, l'U.S.L. in particolare perché il problema è proprio
questo. Quello che rivendicano questi genitori - ma anche altri
casi di cui peraltro abbiamo già parlato in quest'aula, è una
maggiore flessibilità - una capacità di coordinamento tra le varie
strutture, le persone che lavorano con questo bambino e la sua
famiglia per questo progetto individualizzato che, lo ripeto fino
alla paranoia, è un suo preciso diritto e non un favore che gli
facciamo, in modo che questo progetto sia davvero efficace e possa
permettergli di vivere e di crescere dignitosamente come qualsiasi
altro bambino la cui vita è meno provata fin dai primi anni. E
allora di fronte a questo noi di Ambiente Diritti Uguaglianza Valle
d'Aosta interpelliamo il Governo regionale per capire innanzitutto
le ragioni di quest'ultima deliberazione di Giunta, quella con cui
la Regione ha deciso di costituirsi in giudizio, e, più in
generale, per sapere cosa sia stato fatto a seguito della sentenza
del Tar del gennaio 2019 per riorganizzare le strutture proprio al
fine di dare effettiva risposta ai cittadini, questi genitori con
il loro bimbo, ma anche tanti altri casi simili o diversi che si
rivolgono alla Regione per la definizione di progetti individuali,
in modo da vedersi garantiti i principi che sono principi
costituzionali.
Presidente -
Per la risposta, la parola all'assessore
Baccega.
Baccega (UV)
- Collega Pulz, siamo di fronte a una
vicenda delicata, come le ho detto per le vie brevi prima di
parlare di questo argomento, che necessitava prudenza
nell'esposizione, prudenza che non c'è stata, e comunque che
necessita anche prudenza, al di là dei fatti, nel rispondere,
perché a volte non tutto si può dire in quest'aula, perlomeno in
una seduta pubblica. È vero che il Tar ha annullato i provvedimenti
del coordinatore del maggio 2018 e del giugno 2018, oltre alle due
delibere sempre del 2018, la 8 e la 75, condannando la Regione ad
attivare con decorrenza immediata per il minore un progetto di vita
individuale. Successivamente a questa condanna, gli uffici
dell'assessorato, quindi successivamente alla sentenza, si sono
attivati per la predisposizione di un progetto di vita individuale
per il minore con diversi incontri con la famiglia. Il progetto di
vita individuale è stato oggetto di confronto serrato con la
famiglia più volte e, tuttavia, la famiglia ha ritenuto di non
condividerlo. Da qui il ricorso per l'ottemperanza alla sentenza
del Tar. "Non accetto il progetto di vita perché lo ritengo
insufficiente, però ricorro per ottemperanza", ottemperanza che si
fonda sull'erroneo presupposto dell'asserita inerzia o comunque
della non corretta ottemperanza alla sentenza da parte
dell'Amministrazione, malgrado l'Amministrazione abbia lavorato e
predisposto, dopo tutta una serie di incontri con la famiglia,
l'individuazione del progetto individuale. La delibera di
costituzione si basa, appunto, su un'attenta valutazione
complessiva degli uffici dell'avvocatura regionale, che ritiene che
sussistano fondati motivi in fatto e in diritto e che non è
comprensibilmente opportuno vengano qui esplicitati per resistere
al ricorso in questione; ciò però non fa assolutamente venire meno
l'atteggiamento ancora oggi collaborativo che gli uffici continuano
a tenere nei confronti della famiglia in un rapporto che prevede il
coinvolgimento anche di altri Palazzi.
Rispondendo al secondo quesito, in data 15 febbraio è stata
adottata la delibera di giunta n. 170 avente per oggetto
"Approvazione del modello organizzativo di funzionamento dell'unità
di valutazione multidimensionale per la disabilità". Qui parliamo
di quello che stiamo facendo, che cosa si è messo in campo per
rispondere a tutte le esigenze di questa famiglia, ma anche di
eventuali altre famiglie. Appurata l'efficacia della
sperimentazione del modello operativo dell'UVMD, condotta nel 2018,
si è approvato il modello operativo e funzionale dell'unità ai fini
dell'elaborazione del progetto di vita della persona disabile,
nonché il piano di attività 2019 unitamente ai criteri e alle
modalità d'intervento dell'unità stessa. Nell'ambito dell'allegato
di questa delibera, per quanto riguarda i disabili adulti, è
stabilito che all'unità di valutazione compete l'elaborazione del
progetto di vita delle persone adulte con disabilità a partire
dalla valutazione del funzionamento, appunto, della classificazione
internazionale del funzionamento della disabilità e per la salute.
In fase di valutazione, l'unità di valutazione può chiedere la
collaborazione dell'unità di valutazione della salute mentale e
delle unità di valutazione multidimensionale per le persone
anziane, altri due organismi, e qualora emerga la necessità di un
confronto e di una presa in carico condivisa con l'attivazione di
ulteriori servizi e di attività che fanno capo alle suddette unità
di valutazione. La stessa deliberazione sopracitata ha introdotto
la possibilità di redigere un progetto di vita anche per i soggetti
minorenni con disabilità - e qui siamo nel caso - andando a
declinare le competenze dell'equipe sociosanitarie e dell'unità di
valutazione multidimensionale per la disabilità. Nello specifico
all'UVMD compete la valutazione dei progetti di vita dei minori con
disabilità elaborati dalle equipe sociosanitarie competenti al
monitoraggio delle fasi di rivalutazione dei percorsi; all'interno
di ogni progetto deve essere indicato un
case manager
che è
all'interno del gruppo di famiglia e si occupa di dare corso e di
seguire il progetto e viene individuato, appunto, all'interno
dell'equipe sociosanitaria competente o almeno una data infrannuale
di verifica degli interventi. Ogni anno bisogna che ci siano delle
verifiche d'intervento. All'occorrenza il coordinatore dell'unità
di valutazione presenzia al momento della presentazione del
progetto di vita alla famiglia da parte di questa equipe
sociosanitari. Per i minori in età scolare è possibile sperimentare
da parte dell'equipe sociosanitaria, in integrazione con gli
operatori scolastici, l'applicazione della piattaforma digitale ai
siti minori elaborata sulla base, appunto, della classificazione
internazionale del funzionamento della disabilità. Al fine
d'incrementare le competenze degli operatori sociosanitari in tale
ambito, si è avviata, in collaborazione con l'Assessorato
dell'Istruzione e all'Università ricerche e politiche giovanili,
una formazione specifica relativa all'utilizzo della
classificazione internazionale del funzionamento, derivante
dall'Organizzazione Mondiale della sanità del 2007, per
l'elaborazione del piano educativo individualizzato per i minori
con disabilità. Si specifica inoltre che, nell'ambito della presa
in carico delle persone con disturbi dello spettro autistico,
l'Assessorato alla sanità ha aderito al progetto interregionale
EVA, rivolto ai minori (16-17 anni) nella fase di transizione
all'età adulta che prevede, oltre a una fase diagnostica molto ben
strutturata, la definizione di un progetto individualizzato. Quindi
l'intento è quello di sperimentare, tramite anche questo progetto -
un modello di presa in cura delle persone in fase di transizione
dall'età minore all'età adulta, che è sempre una delle più grosse
problematiche delle famiglie - che possa successivamente diventare
operativo sul nostro territorio.
Come le ho detto, non sono entrato nel merito di quella
questione, perché è molto delicata. Questo è il protocollo,
progetto che è in atto in linea generale. Comunque, garantisco che
gli uffici dell'Assessorato alle Politiche Sociali sono fortemente
impegnati in questa direzione e soprattutto sono ulteriormente
impegnati nel caso di specie, che non possiamo in alcun modo
esplicitare.
Presidente -
Per la replica, la parola alla collega
Pulz.
Pulz (ADU VDA)
- La ringrazio, Assessore, per la risposta
che però, mi permetta, alle mie orecchie non è molto convincente.
Probabilmente lei ha informazioni che non sono in nostro possesso e
quindi forse è per questo che le sono risultata non abbastanza
delicata. Io però penso che a volte ammettere che non si è stati in
grado di fare qualcosa possa essere una buona via d'uscita, perché
neanche la Regione è "nata imparata" e fare un progetto
individuale, come la famiglia avrebbe auspicato, richiede molte
competenze e grande flessibilità che l'istituzione regionale può
non aver avuto occasione di sviluppare e di esercitare nel tempo a
sufficienza. La scuola sa infatti fare progetti individualizzati
perché, pur con tutti i limiti dell'istituzione, che ha le sue
rigidità legate alla burocrazia, si è tuttavia esercitata molto nel
tempo per provare a mettere al centro il singolo allievo. Quei
genitori avrebbero senz'altro capito che un progetto
individualizzato può non essere facile da mettere in piedi e da
realizzare. Forse avrebbero collaborato più volentieri di fronte
alla disponibilità da parte della Regione a fare un percorso
insieme, condiviso, mettendo al centro il bene di quel bambino. Ma
di fronte alle rigidità di una Regione, se ho capito bene la
vicenda, che addirittura si costituisce in giudizio contro di loro
dopo aver dimostrato di non essere in grado di fare un progetto di
vita condiviso, che però è un preciso diritto di quel bambino e
della sua famiglia, come ci dice la Costituzione, noi, insieme a
loro, non possiamo che restare basiti, sinceramente.
