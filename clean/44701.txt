Classificazione
ENERGIA
Risparmio energetico e fonti alternative



Oggetto del Consiglio n. 1644 del 22 giugno 2022 - Resoconto
OGGETTO N. 1644/XVI - Interrogazione: "Piani di
efficientamento energetico relativi agli edifici
dell'Amministrazione regionale".
Bertin (Presidente) -
Punto n. 17. Risponde l'assessore
Marzi.
Marzi (SA) -
Riguardo alla spesa annua complessiva, i
pagamenti effettuati nell'ultimo triennio per i costi di energia
elettrica e riscaldamento degli immobili a uso istituzionale sono i
seguenti:
· anno 2019 euro 1.293.237 di cui euro 775.634 per energia
elettrica;
· anno 2020 euro 1.285.478 di cui euro 708.516 per energia
elettrica;
· anno 2021 euro 1.205.309 di cui euro 596.414 per energia
elettrica.
La superficie complessiva delle sedi utilizzate
dall'Amministrazione a uso direzionale, sia in proprietà che in
locazione, è pari a metri quadri 53.555 e quindi il costo
complessivo energetico annuale, comprendente energia elettrica e
termica, si aggira intorno ai 22 euro per metro quadro e può
difatti considerarsi inferiore al costo di tante unità abitative
private.
Riguardo al terzo quesito, relativo ai piani di efficientamento
energetico, il Dipartimento del collega Bertschy, che ringrazio per
le risposte, ha inserito nella programmazione Po Fesr 2007-2013,
avvalendosi del coenergia di Finaosta su edifici di enti locali e
di proprietà della Regione, il finanziamento di una prima
necessaria analisi del parco edilizio pubblico, con l'effettuazione
di diagnosi e certificazioni energetiche su un campione
significativo d'immobili pubblici pari a circa 101 edifici
regionali e 70 edifici degli enti locali.
Ha poi successivamente, nell'ambito della programmazione
2014-2020, destinato risorse economiche finalizzate alla
riqualificazione energetica di edifici pubblici con l'approvazione
del progetto strategico "Efficientamento energetico edifici
pubblici", con l'obiettivo naturalmente di ridurre i consumi di
energia e l'emissione di gas negli edifici della pubblica
Amministrazione regionale.
La sua attuazione è stata demandata a specifici progetti
integrati, relativi agli interventi sui singoli edifici,
individuati in base al risparmio energetico e alla riduzione delle
emissioni potenzialmente conseguibili secondo le risultanze delle
diagnosi energetiche.
Le opere invece di efficientamento energetico sugli edifici
direzionali inseriti nell'ambito della programmazione dei lavori
pubblici comprendono:
1) La manutenzione straordinaria del fabbricato ex Casa
Littoria, per la realizzazione del centro dell'impiego
dell'Assessorato sviluppo economico, per un primo lotto di
interventi finanziati con fondi statali per circa 350 mila
euro.
La stima dei fondi totali necessari per la riqualificazione
dell'intero stabile ammonta invece a circa 20 milioni di euro e
l'intervento è stato approvato con provvedimento dirigenziale
8100/2021 ed è attualmente in corso di progettazione.
2) La manutenzione straordinaria del manto di copertura della
sede dell'Assessorato dell'agricoltura e risorse naturali in
Saint-Christophe - La Maladière per un importo di circa 350 mila
euro, l'intervento è stato approvato con DGR 1290 dell'ottobre 2021
ed è in fase di consegna all'appaltatore.
3) La sostituzione dei serramenti presso la sede
dell'Assessorato finanze opere pubbliche e territorio in Via Promis
per circa 1.200.000 euro. L'intervento è stato approvato con DGR
1324/2021 ed è attualmente in corso di progettazione.
4) La manutenzione straordinaria del manto di copertura di
Palazzo regionale di Place Deffeyes per circa 1 milione di euro.
L'intervento è inserito nel DEFR e si prevede di attivare l'affido
della progettazione entro l'anno 2022.
Parallelamente, gli interventi condotti negli anni sugli edifici
di proprietà a uso pubblico hanno visto anche l'ammodernamento e
l'efficientamento volto alla riconversione degli impianti dei
principali stabili regionali; attraverso il collegamento della rete
di teleriscaldamento, si è accresciuta, inoltre, l'efficienza dei
medesimi, eliminando le centrali termiche obsolete a basso
rendimento ed elevando la classe energetica degli edifici.
La valutazione in essere ha evidenziato, oltre alla necessità di
coordinare diversi tipi di adeguamento strutturale sismico e di
efficientamento energetico, quella di razionalizzazione e
riorganizzazione delle sedi regionali e dei luoghi di lavoro.
La tematica è già stata affrontata con il gruppo di lavoro
appositamente costituito, del quale abbiamo già parlato in due
occasioni in Consiglio Valle, che ha prodotto una prima proposta di
organizzazione; la proposta si articola, tra le altre cose,
nell'accorpamento di alcune strutture in alcuni immobili e in
azioni naturalmente di riorganizzazione della distribuzione degli
edifici e degli uffici presso le sedi esistenti, tenendo conto
degli immobili di proprietà, sui quali è possibile prevedere
interventi di ristrutturazione e riqualificazione energetica.
Presidente -
Per replica, consigliere Distort.
Distort (LEGA VDA) -
Sicuramente lei ha notato che non è
la prima volta che in quest'aula, soprattutto da parte del nostro
gruppo, del gruppo Lega, si pongono interrogativi su questo aspetto
particolare, sull'efficientamento degli edifici di proprietà o in
uso della Regione Valle d'Aosta, ma la nostra non è un'ostinazione
o una perdita di memoria o una mancanza di dialogo interno, la
nostra è un'insistenza cosciente e coscienziosa, perché è chiaro
che pensare di spendere mediamente - vedo negli ultimi tre anni le
cifre che lei ha riferito sono pressoché simili - poco meno di 1
milione e 300 mila euro che vengono spesi per spese
energetiche.
Il fatto che abbiamo un indice di 22 euro per metro quadro e che
lei assicura che sia un indice più favorevole rispetto a tanti
edifici privati, tanti edifici di edilizia civile, è un dato, ma
non è un dato confortante, perché il dato confortante è sapere che
la pubblica Amministrazione sia all'avanguardia rispetto
all'edilizia civile, che dia l'esempio, perché nell'edilizia civile
ogni singolo proprietario può gestire le proprie risorse come
crede, se uno vuole vivere in un edificio in classe G vive in un
edificio in classe G, può spendere tutto quello che vuole, rende
conto a se stesso, al massimo alla sua famiglia, ma in un ente
pubblico si rende conto al concetto stesso di spesa pubblica, di
gestione dei costi delle risorse pubbliche, e il quadro cambia.
Allora è proprio per questo che dai banchi del gruppo Lega
arriva pressante e ricorrente l'attenzione a questo tema, perché un
qualunque cittadino che abbia proprio senso di responsabilità, un
minimo di senso di responsabilità rispetto alle proprie finanze e a
quelle della sua famiglia, si pone alcuni interrogativi e si
chiede, innanzitutto, se serve tutto quello spazio che ha a
disposizione, e da qui si potrebbe aprire il tema dello smart
working o del home working, se posso diminuire i tempi e le
temperature degli apparecchi di climatizzazione, ma qui incide il
comfort abitativo e il comfort lavorativo, che equivale a resa.
Posso cambiare l'impianto con un altro di maggiore efficienza
energetica; lei mi ha parlato del teleriscaldamento: è un
passaggio, però, nell'efficientamento degli edifici, la parte del
leone non la fanno l'impianto di climatizzazione e l'efficienza
energetica dell'impianto di climatizzazione, la parte del leone,
quello che va veramente a cambiare i costi, la fa la prestazione
dell'involucro. Fintanto che non si agisce sulla prestazione
dell'involucro - quindi sulle caratteristiche termotecniche degli
infissi e sulle caratteristiche termotecniche dell'involucro
edilizio - non si procede con adeguata coibentazione, il fabbisogno
energetico rimane sempre alto.
Noi possiamo incidere in maniera marginale con l'efficienza dei
gruppi termici, ma, in maniera molto più significativa, si agisce
nel momento in cui si lavora sull'involucro edilizio.
Queste sono le stesse riflessioni che si pone il singolo
cittadino, ma il singolo cittadino - come dicevo - non deve rendere
conto di come spende i soldi pubblici.
Io direi che è estremamente importante che un Governo regionale
deve avere chiarissima la situazione dei propri costi energetici,
deve avere chiarissima la diagnosi dell'efficienza degli edifici
che usa, deve saper parametrare l'unità di superficie e i relativi
consumi, per capire dove si attuano le maggiori perdite in termini
di costi, e deve aver chiaro un piano di azione con programmazione
e con priorità.
Tutto questo serve per ridurre le spese e per gestire le spese
nella maniera più corretta.
Questo, con un grande augurio per il suo lavoro, Assessore, ma
soprattutto un grande augurio per le casse della Regione e per come
possano essere spese le risorse della Regione nella speranza che
vengano spese per investimenti e non per spese correnti.
