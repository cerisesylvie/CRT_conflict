Classificazione
DEMANIO E PATRIMONIO REGIONALE



Oggetto del Consiglio n. 685 del 28 luglio 2009 - Resoconto
OGGETTO N. 685/XIII - Interrogazione: "Situazione della
gestione del patrimonio immobiliare da parte di Vallée d'Aoste
Structure".
Interrogazione
Premesso che Vallée d'Aoste Structure è una società pubblica
che gestisce il patrimonio immobiliare della Regione destinato alle
attività di tipo artigianale e industriale;
Considerato che tale patrimonio, essendo una risorsa
importante per tutta la comunità valdostana, deve essere gestito
con determinati criteri volti alla sua valorizzazione e alla
crescita delle imprese valdostane;
i sottoscritti Consiglieri regionali
Interrogano
l'Assessore competente per sapere:
1) se allo stato attuale esistono degli immobili in capo a
Vallée d'Aoste Structure non utilizzati e, in caso di risposta
affermativa, quali sono i motivi;
2) se sussistono situazioni di sofferenza riguardo al
pagamento dei canoni di locazione, ovvero se sussistono situazioni
di ritardo nei pagamenti o di non adempimento degli oneri
contrattuali;
3) in caso di risposta affermativa al secondo quesito, quali
sono le imprese in stato di morosità e quali sono le iniziative
delle strutture competenti attualmente in atto per il recupero del
credito.
F.to: Zucchi - Lattanzi - Benin - Tibaldi
Président
- La parole à l'Assesseur aux activités
productives, Pastoret.
Pastoret (UV)
- Merci, M. le Président.
Per quanto riguarda la prima domanda posta dal collega Zucchi
nella sua interpellanza, l'insieme delle superfici del patrimonio
conferito a Vallée d'Aoste Structure e attualmente sfitto - perché
è a questo che ci riferiamo - ammonta a 45.470 metri quadrati; di
questi, il 50 percento, cioè 22.522 metri quadrati, è costituito
dagli immobili ancora in mano alle curatele fallimentari, cioè
all'immobile dell'ex stabilimento Tecdis a Châtillon e l'ex
stabilimento Quality Building a Hône. Per quest'ultimo, a
differenza di Tecdis, Vallée d'Aoste Structure ha trovato un'intesa
con il curatore fallimentare e lo stabilimento dovrebbe tornare in
disponibilità di Vallée d'Aoste Structure nell'autunno prossimo. In
questo momento vi è la richiesta di insediamento da parte di
un'azienda e, se esso sarà riconsegnato alla proprietà dal curatore
fallimentare, vi sarà insediata...
(interruzione del Consigliere Zucchi, fuori
microfono)
...questo è l'ex Quality Building in comune di Hône; quindi
22.522 metri quadrati sono questi due stabilimenti, Tecdis e
Quality Building.
Il 35 percento della somma che le ho dato prima cioè i 45.000
metri quadrati, è costituito dagli stabilimenti ex Balzano ed ex
Veralco di Verrès; sono in via di definitiva assegnazione nel
contesto del progetto Lavazza, società con la quale è in via di
definizione l'accordo di insediamento che si dovrebbe concludere a
breve. Tutte le premesse sono state messe a posto, si è in attesa
dell'atto formale. Rimane un 15 percento di 6.900 metri quadrati
circa che è costituito da stabilimenti per i quali vi sono per
tutti i lotti manifestazioni di interesse in via di definizione
procedurale, fatto salvo per un immobile di Arnad che è stato posto
in vendita.
Le ricapitolo quindi quanto le ho detto. Gli immobili non
utilizzati sono, in questo momento: uno nel comune di Châtillon,
l'ex stabilimento Tecdis occupato dalla curatela fallimentare (su
questo poi dirò qualcosa in più perché risponderò ad
un'interpellanza successiva che mi chiede nel merito delle
risposte); uno nel comune di Hône, l'ex Quality Building, occupato
dalla curatela fallimentare, in via di liberazione e interessato
per un nuovo insediamento; due immobili nel comune di Verrès, l'ex
stabilimento Balzano e l'ex stabilimento Veralco, interessati
entrambi dal progetto Lavazza e a questo fine già prenotati; uno
nel comune di Donnas, l'ex stabilimento Item, che per metà è già
occupato, per l'altra metà vi è una manifestazione di interesse per
una parte importante della superficie; due nel comune di Arnad,
l'ex Tecnomec e l'ex Fia, che - come dicevo prima - è stato posto
in vendita; uno nel comune di Pont-Saint-Martin, una piccola
porzione di circa 20 percento dell'ex stabilimento Zincocelere (che
ha una superficie totale di 6.000 metri quadrati, sono questi 6.000
metri quadrati che non sono occupati). Per quanto riguarda le due
aree di Aosta, Espace Aosta, cioè ex Cogne tanto per intenderci e
Pont-Saint-Martin, ad esclusione delle strutture in corso di nuova
realizzazione qui ad Aosta, l'ex PAC, e della parte dell'ex
Zincocelere di cui le ho parlato prima, che si trova all'interno
dell'area di Pont-Saint-Martin, tutte le restanti parti risultano
assegnate o in via di assegnazione. Peraltro già nel PAC che è in
via di definitiva realizzazione, non è ancora stato completato, una
buona parte di questo è stato addirittura assegnato a delle aziende
prima ancora che siano finiti i lavori. In sostanza, gli immobili
sono tutti assegnati, tranne questa quantità relativa ai 45.470
metri quadrati per i quali le ho dato la distinta delle
ragioni.
"Se sussistono situazioni di sofferenza riguardo al pagamento
dei canoni di locazione"
e, in caso di risposta affermativa,
"quali sono le imprese in stato di morosità"
, per quanto
riguarda queste due domande, Vallée d'Aoste Structure segnala che
al momento vi è solo una situazione significativa di sofferenza
riguardo al pagamento dei canoni di locazione, che riguarda la
società Tecnomec, caso che è all'attenzione di Vallée d'Aoste
Structure al fine di individuare possibili soluzioni per il
recupero del credito in questione. Peraltro la società ha richiesto
una ristrutturazione del debito attraverso una dilazione dei
pagamenti. Vi sono poi alcune situazioni di ritardo nei pagamenti
che vanno da periodi che intercorrono fra i due e i nove mesi, che
costituiscono, a detta di Vallée d'Aoste Structure, dei temporanei
slittamenti nell'adempimento degli oneri contrattuali e che hanno
sempre trovato finora normale e automatica soluzione.
Infine, per quanto riguarda la domanda relativa al patrimonio
immobiliare regionale destinato ad attività produttive e
commerciali, segnalo che alla ripresa del Consiglio regionale dopo
la pausa estiva, la Giunta presenterà all'Assemblea una relazione
completa sull'attività della società Vallée d'Aoste Structure e
sulla situazione degli immobili regionali destinati ad attività
produttive e commerciali, come peraltro previsto dalla legge
regionale n. 10/2004, e dagli indirizzi strategici approvati dal
Consiglio regionale nell'aprile 2007.
Président
- La parole au Conseiller Zucchi.
Zucchi (PdL)
- Assessore, anche in questo caso, come in
precedenza, le sarò grato se lei mi potrà far avere l'elenco che
lei ha illustrato in aula relativo alla sommatoria dei beni,
insomma di questi 45.000 metri quadrati che lei ha citato, con
particolare evidenza quei casi che riguardano il 50 percento di
questi 45.000 metri, che sono in questo momento sotto curatela
fallimentare, ma soprattutto con riferimento a quelli che non lo
sono ancora, perché vorrei capire meglio gli immobili di cui
trattasi.
Vede, Assessore, abbiamo fatto questa interrogazione per
esperienza diretta. Ho avuto l'occasione di recarmi qualche mese fa
presso il
management
di Vallée d'Aoste Structure per
accompagnare degli imprenditori che erano interessati ad occupare
degli spazi. Al di là dell'impatto che ho ricevuto personalmente
che è stato di cortesia di facciata, ma di poca sostanza nel dare
le risposte a questi imprenditori, che se ne sono andati via
abbastanza perplessi e che se ne sono tornati con la coda fra le
gambe, ho registrato - e come di questo caso che ho vissuto
personalmente me ne sono stati citati altrettanti che recentemente
si sono trovati di fronte al
management
di Vallée d'Aoste
Structure - ricevendo una posizione, quasi un atteggiamento della
serie: siamo qui ad amministrare, ma alla fine se gli immobili
rimangono così... tutto va bene, madama la marchesa!
C'è quindi un atteggiamento che mi ha stupito, perché l'ho
vissuto in modo particolare sulla mia pelle, un atteggiamento non
sicuramente propositivo e certamente il pubblico è diverso dal
privato: se si trattasse di un privato, qualcuno che è interessato
ad occupare degli spazi pagando delle cifre, io gli offrirei il
caffè, lo porterei a pranzo, cercherei di agevolarlo in tutti i
modi. Lì, sicuramente, una sensazione del genere non è stata
registrata, né personalmente, né per coloro che si sono recati
presso quella struttura per verificare come occupare delle
strutture, che comunque - attendo di vedere il tabulato - rimangono
sfitte, perché personalmente oltretutto ho visto dei capannoni
proprio nell'Espace Aosta che in questo momento sono in corso di
costruzione, sono lì, grezzi, e per i quali vengono chieste delle
cifre che sono impossibili da poter adire. Perché le cifre che
vengono richieste... è vero che è stato spiegato che ci sono anche
dei tetti che sono definiti dalle norme europee dei finanziamenti
europei, ma su cui bisogna lavorare, perché le cifre che vengono
richieste per occupare questi immobili in locazione sono
incompatibili con delle cifre di mercato per qualunque tipo di
imprenditore. Da questa esperienza nasce questa interrogazione, che
ha lo scopo quindi di vedere di sollecitare la Giunta per
verificare se è possibile e in quale modo modificare la situazione,
in questo caso mi riferisco all'Espace Aosta, ma anche in altri
casi, che possano in qualche modo rigenerare una volontà da parte
degli imprenditori per venire in questa Regione a stabilire degli
insediamenti produttivi.
Quando si chiedono 3-4 euro - adesso non ricordo bene - al metro
per occupare degli spazi che sono tutto sommato a grezzo, così come
ho potuto visionare con i miei occhi, è evidente che non occorre
una laurea ad Harward per rendersi conto che a un imprenditore
conviene - più che affittare - fare dei mutui e acquistare degli
immobili, magari con delle operazioni di locazione finanziaria o
con dei mutui normali, perché dal punto di vista economico il
discorso non regge. Quando si chiedono delle cifre di locazione
così alte, un imprenditore scappa e noi ci ritroviamo con gli
immobili vuoti, questa è la situazione attuale. Questa è una
situazione che mi riservo di verificare anche alla luce del
tabulato che l'Assessore avrà la compiacenza di darmi, ma che allo
stato attuale nell'Espace Aosta esiste. Credo che risulti anche a
lei che ci sono degli imprenditori che vengono, vedono le
condizioni e scappano, perché non ci sono le condizioni economiche
per potersi insediare. C'è bisogno in questa Regione - e Dio solo
sa quanto c'è bisogno! - di insediamenti produttivi per ridare
fiato all'economia, e noi non siamo in grado di dare l'argomento
principe, l'ubicazione agli imprenditori che cercano di insediare e
di creare posti di lavoro nella nostra Regione.
Vengo al punto due. Mi auguro, caro Assessore, visto che in
questa riunione del Consiglio regionale dopo affronteremo un
progetto di legge di modifica sui contributi che questa Regione dà
e che sono stati elevati per la ricerca e lo sviluppo, che nelle
sofferenze non ci siano delle imprese che poi chiedono i contributi
a fondo perso... perché se così fosse, sicuramente sarebbe una
situazione che non ci troverebbe assolutamente d'accordo. Se ce n'è
una, abbia la compiacenza di dirlo in quest'aula, la Tecnomec è
incagliata, ma ci sono - ho segnato bene - aziende che sono
incagliate da 2 a 9 mesi, quanto meno che sono in ritardo... ecco,
non vorrei che qui si adottasse la politica dei furbastri, cioè la
privatizzazione degli utili e la socializzazione delle perdite o un
ragionamento del genere, e che nelle imprese che chiedono dilazioni
di pagamento sugli affitti non ci sia qualcuno che viene a prendere
dall'altra parte a fondo perduto sulla legge che lei si appresta a
portare all'esame di questo Consiglio.
