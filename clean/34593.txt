Classificazione
ENERGIA
Energia idroelettrica



Oggetto del Consiglio n. 2345 del 4 aprile 2012 - Resoconto
OGGETTO N. 2345/XIII - Interpellanza: "Adozione di iniziative
per la normalizzazione dei servizi erogati dalla società
Vallenergie S.p.A.".
Interpellanza
Considerato che l'Autorità per l'energia elettrica e il gas,
il 15 marzo 2012, ha deliberato di avviare procedimenti
sanzionatori, nei confronti di Vallenergie S.p.A. per accertare le
violazioni nei termini di cui in motivazione e irrogare le relative
sanzioni amministrative pecuniarie, per il mancato rispetto dello
standard generale del livello di servizio nel rapporto tra il
numero di chiamate telefoniche dei clienti finali che hanno
effettivamente parlato con un operatore e il numero di chiamate dei
clienti finali che hanno richiesto di parlare con operatore o che
sono state reindirizzate dai sistemi automatici ad un operatore,
moltiplicato per 100;
Considerati i notevoli ritardi che si sono registrati in
passato per quanto riguarda le fatturazioni delle prestazioni di
Vallenergie e l'ondata di bollette arretrate e errate che ne era
conseguita;
Ricordato che Vallenergie è una società controllata dalla
Regione;
i sottoscritti Consiglieri regionali
Interpellano
La Giunta regionale per conoscere:
1) qual è il reale livello di disservizio raggiunto dalla
società Vallenergie S.p.A. nel periodo per cui è stata aperta la
procedura di sanzione e quali variazioni si sono registrate nel
periodo successivo;
2) quante utenze riguarda il ritardo nel processo di
fatturazione e a quanto ammontano attualmente le fatture
arretrate;
3) quali sono i meccanismi di rateizzazione dei pagamenti
applicati e quanti utenti ne hanno fatto richiesta;
4) quali impegni intende assumere il governo regionale per la
normalizzazione delle sopra ricordate anomalie di funzionamento
della società Vallenergie.
F.to: Louvin - Bertin
Presidente
- La parola al Consigliere Louvin.
Louvin (ALPE)
- Grazie Presidente.
Vallenergie è una società di cui ci siamo occupati già più volte
nel corso degli ultimi tempi e costantemente si è parlato della
normalizzazione delle situazioni non appena la società fosse
diventata a tutti gli effetti una controllata regionale, cosa che è
avvenuta nel corso degli ultimi mesi, e ovviamente le transizioni,
e anche l'assunzione dell'eredità, non è mai qualcosa che sia
scontata ed immediata. Nondimeno riteniamo doveroso fare il punto
della situazione, perché è emersa proprio negli ultimi giorni una
vicenda di sanzioni nei confronti di Vallenergie, che abbiamo messo
qualche ora a comprendere nella sua esatta valenza.
Abbiamo appreso che l'Autorità per l'energia elettrica ed il
gas, quella che già si era occupata recentemente della questione
della transizione, dell'acquisizione da parte di CVA della DEVAL e
Vallenergie, aveva avviato un procedimento sanzionatorio per
mancato rispetto di standard generali del livello di servizio, cosa
molto complessa a sentirsi, ma che mi pare di aver capito è la cosa
più semplice del mondo. È che di fatto, quando alziamo il telefono
e chiamiamo Vallenergie ai due numeri che sono indicati nel
servizio clienti - perché al momento non sembra possibile parlare
per via telematica con Vallenergie -, nel momento in cui alziamo il
telefono questo sistema rimanda costantemente ad un risponditore
automatico, ci mette in stand-by; ho sentito anche in famiglia e
dintorni costantemente questa lamentela: "ma questi non rispondono
mai!". Ed è vero, perché per due semestri di fila sono stati
rilevati - fra l'altro curiosamente - in un'indagine di qualità del
call center che è pubblicizzata sulla prima pagina del sito, cioè
mettiamo in evidenza che l'autorità sta monitorando, si spiega come
e con quali garanzie, e intanto noi non rispondiamo perché abbiamo
delle difficoltà. E il Presidente ci dirà perché e per quanto
tempo, e se ancora perduranti. Ma è curiosa questa vicenda, perché
appena si accende, informa che il call center è sotto osservazione;
trac, due giorno dopo arriva puntuale l'apertura del procedimento!
Non sappiamo cosa possa portare in termini di sanzione questo, ma è
relativamente importante; noi, quello che chiediamo, Presidente, è
che ci dica a che livello è caduto il disservizio e di quanti
operatori oggi dispone per far fronte a questi bisogni, siamo in
una fase di recupero, di assorbimento di arretrati, eccetera,
quante chiamate riceve in media, quante riguardano le bollette o
altro, questi sono i punti che lei potrà darci come informazione
per capire se c'è qualche speranza di ripresa oppure no.
Poi le abbiamo sottoposto alcuni altri quesiti, che riguardano
il filone più consolidato del problema, che è quello della
fatturazione e che ci ha molto coinvolti perché migliaia di utenze
sono state in ritardo di fatturazione da parte di Vallenergie, si
era parlato del caos delle bollette, eccetera, e tanti si ritrovano
soprattutto in questi momenti difficili a ricevere delle bollette
cumulative piuttosto salate.
Come stiamo dal punto di vista del riassorbimento? Credo che
siano già trascorsi un po' di mesi da che è cambiata la mano, mi
pare che ci sia anche una possibilità di operare più sinergicamente
fra la società DEVAL e la società Vallenergie, ci saranno degli
opportuni accorgimenti per provvedere e far fronte.
Molte famiglie poi ci chiedono, di questo non ho trovato sul
sito informazioni adeguate circa i meccanismi di rateizzazione
delle bollette, qui sono arrivati questi arretrati, so che ci sono
state definizioni di accordi con le associazioni dei consumatori,
quindi ci saranno degli impegni precisi, questo è un tema forse
nuovo di doversi occupare anche di queste cose in Consiglio
regionale, ma ormai dipende dalla Regione anche la parte
distributiva elettrica e la parte di commercializzazione, quindi
abbiamo anche degli oneri di sorveglianza, come Consiglio,
sull'andamento di questi servizi, e ci vorrà spero dire il
Presidente a che punto stiamo su questo versante.
Qui c'è un arretrato piuttosto massiccio in via di smaltimento,
ne vorremmo conoscere meglio l'entità e la tempistica di
riassorbimento, perché dalle notizie stampa, dagli annunci si
lasciava trasparire che questo dovesse essere uno dei primi impegni
da parte della società acquisita al controllo regionale. Si diceva
qualche mese fa sui giornali: "i clienti dovranno pazientare fino a
gennaio, nel caos bollette la Regione non può far altro che
recriminare in questo momento, lo faremo quando avremo la
proprietà". Adesso la proprietà ce l'abbiamo, adesso c'è un
Consiglio di amministrazione che è in funzione e che penso possa
anche operare con i giusti collegamenti con le altre società del
settore per far fronte alle emergenze che si sono create. Tutto
questo richiede, a nostro avviso, un passaggio di qualità. Il sito
che è il luogo di comunicazione...devo dirle, Presidente, ho avuto
modo di fare un contratto per un allacciamento elettrico in Francia
per esigenze familiari connesse, e l'ho fatto telefonicamente, via
Internet, con estrema facilità. Sono cose fattibilissime, cose
possibili oggi, il sito della Vallenergie ci sembra piantato
ancora, ci sarà speriamo presto - le chiediamo di mettere molto
impegno su questo - la possibilità di avere un disbrigo di
pratiche, un'accensione di contratti, una volturazione di contratti
e quant'altro, per via non telefonica, perché è massacrante per
l'utenza dover avere questo tipo di interlocuzioni, c'è un
dispendio di energie e di tempo assolutamente sproporzionato.
Da ultimo - ma questo non faceva parte delle domande, quindi
eventualmente ne parleremo in altro momento se lei non dispone di
informazioni precise, che volesse introdurre nella sua risposta -
ci è apparso, in questi ultimi giorni, che ci fossero dei ritardi
consistenti proprio nell'ambito della bollettazione, nel
corrispondere agli utenti lo scontro praticato dalla Regione.
Adesso il sistema è cambiato, ma mi pare di ricordare che gli
utenti abbiano diritto agli sconti maturati fino al primo gennaio
attraverso il sistema di bollettazione. Ripeto, questa è una
questione che non è stata oggetto di interpellanza, quindi possiamo
definirla più puntualmente; gliela segnalo come un problema reale,
cioè mi risulta che, rispetto alle tempistiche assegnate in passato
dalla legge regionale e dalle convenzioni con l'operatore
commerciale, la restituzione di questo sconto non sia ancora
avvenuta ed abbia avuto dei cospicui ritardi. Ripeto, siamo fuori
dall'argomento stretto, però se nel quadro della sua risposta lei
avesse qualche informazione al riguardo sarebbe quanto mai
gradita.
Mi fermo qui, perché la materia è abbastanza articolata ed
aspettiamo con interesse la risposta del Presidente.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Le osservazioni del collega Louvin sono state ampie e
soprattutto dettagliate nei singoli punti, quindi credo che la cosa
migliore sia andare, a mia volta, per punti e dare le risposte.
Vorrei solo sottolineare nella nota di valutazione su quelle che
erano le ragioni per cui noi acquistavamo Vallenergie...veramente
quello che ci interessava era DEVAL, ma DEVAL, avendo anche
Vallenergie, non potevamo anche avere Vallenergie, la quale, però,
oltre che a capitale zero...aspettiamo ancora il recupero dei
crediti, cioè ce la siamo trovata legata ai piedi, ma non era
strategica. È sinergica perché in qualche modo svolge una funzione
analoga a CVA trading, nel senso che fa bollettazione e vende
energia, ed è in questo senso che si recupera un certo tipo di
sistema, ma francamente non era sinergica, e voglio dire anche -
per quanto riguarda quello che lei ricordava - che alcune
operazioni si possono fare tranquillamente via Internet; con CVA
lei può fare la stessa cosa, con Vallenergie non ancora, ma ci
stiamo arrivando.
Venendo alle domande, la prima a livello di "disservizio",
l'Autorità per l'energia elettrica ed il gas ha rilevato da parte
di Vallenergie il mancato rispetto; di conseguenza ha avviato un
procedimento sanzionatorio dello standard generale di qualità dei
servizi telefonici per quanto riguarda uno dei tre indicatori di
qualità, quello richiamato nelle premesse dell'interpellanza,
ovvero l'indicatore del livello di servizio, cioè il rapporto fra
il numero di clienti che hanno effettivamente parlato con un
operatore ed il numero di clienti che hanno richiesto di parlare
con un operatore e sono stati reindirizzati dai sistemi automatici
ad un altro operatore, come lei diceva, questo moltiplicato
naturalmente per cento. La procedura sanzionatoria riguarda il
secondo semestre 2010 ed il primo semestre 2011, durante i quali la
media complessiva del livello di servizio rispetto a questo
indicatore è stato del 68,48 percento, mentre il livello minimo
richiesto era dell'80 percento. Rispetto a questa problematica, al
momento attuale stanno effettuando il servizio di call center, dopo
essere state opportunamente formate, cinque risorse messe a
disposizione da ENEL, in virtù di uno specifico contratto
intercorrente con Vallenergie, per cui si confida in un
significativo miglioramento della prestazione di servizio. Infatti,
già nel solo mese di marzo il livello raggiunto è di 80,30
percento, al di sopra della soglia e migliorerà ancora, come ci
auguriamo.
Seconda domanda:
"quante utenze riguarda il ritardo nel
processo di fatturazione e a quanto ammontano attualmente le
fatture arretrate"
; la situazione del ritardo delle
fatturazioni è una delle più grosse preoccupazioni, è stato
monitorato da CVA ENEL. Il 15 dicembre 2011 le utenze con
fatturazione bloccata risultavano essere 13.461, di cui 7.509
cessate, cioè passate da Vallenergie ad altro fornitore, e 5.952
attive, il che dà le 13.000 di cui ho detto, ho solo scomposto i
due numeri per dare quelle cessate e quelle attive. Alla data
dell'ultimo monitoraggio, il 23 febbraio 2012, i contratti ancora
bloccati dalla fatturazione erano scesi a 2.348, di cui 940 cessati
e 1.408 attivi. Successivamente a questo ultimo incontro sono state
effettuate ulteriori attività di sblocco di fatturazione, che hanno
condotto alla data del 16 marzo 2012 ad avere 923 casi di blocco,
di cui 213 cessati e 710 attivi: questo è il risultato che ha
accelerato almeno questa parte.
"Quali sono i meccanismi di rateizzazione dei pagamenti
":
il 22 aprile 2009 Vallenergie ha concluso - quindi prima ancora del
passaggio - un accordo con le associazioni valdostane dei
consumatori, che prevede la possibilità per tutti i clienti che ne
facciano richiesta di dilazionare i pagamenti delle bollette con un
piano di rateizzo senza interessi. L'accordo prevede anche che, nel
caso in cui nell'ambito del piano di recupero della fatturazione
pregressa si verifichi un invio simultaneo di fatture arretrate
oppure di fatture con conguagli di importi superiori a 200 euro per
la clientela domestica e 500 euro per la clientela non domestica,
per le voci quota fissa, quota potenza e quota energia della
tariffa elettrica, la scadenza della fattura viene posticipata di
20 giorni, cioè in totale di 40 giorni dalla data della fattura.
Hanno fatto richiesta di rateizzo, successivamente al
perfezionamento del suddetto accordo e fino al 28 marzo 2012,
10.361 utenti.
Quarto punto:
"quali impegni intende assumere il governo
regionale per la normalizzazione delle sopra ricordate
anomalie"
; le difficoltà operative di Vallenergie sono state
analizzate nel dettaglio e si è già data una risposta tramite CVA,
al fine di salvaguardare il buon funzionamento del servizio
elettrico nell'interesse dei cittadini. L'operazione di
acquisizione è stata voluta anche per il miglioramento della
gestione e del servizio di distribuzione e vendita. A seguito
dell'acquisizione dell'intero pacchetto azionario, CVA infatti ha
avviato diversi interventi a sostegno della funzionalità di
Vallenergie; in particolare sono state impegnate risorse umane del
gruppo CVA per la modifica del sistema informativo, al fine di
consentire a Vallenergie di interfacciarsi al meglio con il nuovo
sistema. Inoltre Vallenergie è stata supportata nelle attività di
fatturazione - quello che era il risultato di prima - per
consentire alla stessa di recuperare il fatturato pregresso e
tornare ad una situazione di normalità nei cicli di fatturazione
proprio in queste ultime settimane. Prossimamente continueranno gli
interventi del gruppo CVA a sostegno dell'attività anche alla
gestione del credito e front office, che sono ancora carenti. La
soluzione delle passate anomalie del funzionamento di Vallenergie è
l'obiettivo principale che si sta perseguendo con puntualità ed
impegno, in particolare con l'attuazione delle azioni necessarie a
risolvere in tempi brevi questa situazione. Non credo che siano più
necessari molti mesi per entrare a regime, non voglio dire mese più
o mese meno con il rischio di essere smentito.
Per quanto riguarda l'ultima domanda posta dal collega, con
rifermento allo sconto energia, sottolineo che il sistema è
cambiato, in quanto, non avendolo più potuto mantenere a bolletta,
lo sconto non si trova nella bolletta, ma viene recuperato in
un'unica soluzione e viene percepito alla fine...
(interruzione del Consigliere Louvin, fuori
microfono)
...l'anno precedente lo hanno avuto normalmente, cioè è cambiato
il sistema: fino all'anno scorso avveniva con la bolletta; da
quando abbiamo avuto il problema con l'Autorità Garante, abbiamo
dovuto cambiare il sistema che non è più nella bollettazione, ma
una tantum
viene riconosciuto il 30 percento, quindi sulle
bollette viene calcolato il totale e poi viene dato. Non c'è
ritardo, è solo cambiato il sistema.
Presidente
- La parola al Consigliere Louvin.
Louvin (ALPE)
- Grazie Presidente.
Approfondiremo sicuramente questo ultimo aspetto. Il mio
riferimento era al fatto che fosse previsto un accredito non oltre
la terza bolletta successiva in base allo sconto (parliamo della
vecchia legge). Le informazioni che ho avuto sono che non sarebbe
stata rispettata in moltissimi casi questa tempistica, ma ci
riserviamo di verificarlo puntualmente.
Torno alle questioni per le quali abbiamo interpellato la
Giunta; devo dire che le informazioni fornite sono interessanti e
ci danno modo di fare qualche osservazione. Intanto nel considerare
che sia stata lasciata andare questa società da parte di ENEL
prevalentemente, la Regione era impegnata in quanto socio di
minoranza e non può chiamarsi totalmente fuori dalla vicenda, ma
certamente c'è una responsabilità preminente nell'ENEL nell'aver
lasciato andare il rapporto con i clienti in termini, anche
comunicativi, a dei livelli disastrosi.
E se adesso possiamo mettere all'attivo una forte riduzione del
numero delle pratiche per le quali c'è stato ritardo di
fatturazione, Presidente, mi pare di capire che il fatto che siano
cessate su 13.400 pratiche 7.500 utenze, vuol dire che c'è stata
una migrazione di massa! Le utenze in genere non cessano se non per
trasferimento ad altro soggetto commerciale, quindi si potrà andare
a vedere se sono rimaste, fra virgolette, "in famiglia" dal punto
di vista del gruppo, di cui adesso fa parte anche Vallenergie,
oppure no. Ma sta di fatto che il miglioramento della situazione è
anche sensibilmente dovuto al fatto che i clienti ne hanno avuto
abbastanza, quindi non è automaticamente sintomo di miglioramento.
Non voglio con questo sminuire il lavoro che sicuramente stanno
facendo con difficoltà funzionari e tecnici in questo momento,
perché quando si tratta di mettere mano a questi vespai non deve
essere facile...
Noi rileviamo anche il dato - vorrei essere sicuro di aver
capito bene - di un elevatissimo numero di rateizzazioni richieste:
10.300 su 13.400 complessivi e se partiamo dal 2009 saranno anche
di più, comunque è una quota altissima, ma ne parliamo in termini
di sofferenza generale della comunità. Evidentemente se si fa
ricorso ad una rateizzazione non è sempre e solo per praticità, in
genere è più pratico saldare tutto insieme. Secondo noi questo è un
rilevatore di una forte sofferenza e anche di un fastidio per il
disagio che è stato provocato e che ha causato un mal di fegato
molto diffuso. Speriamo che anche il sostegno di front office di
tipo informativo, di supporto alla fatturazione che lei ha
anticipato da parte della società madre, di CVA, possa rivelarsi in
tempi rapidi risolutivo. Capisco il non sbilanciarsi e limitarsi a
dire pochi mesi perché non ci sono delle certezze, ma sappia che
siamo molto attenti - doverosamente come tutti - al miglioramento
di questa situazione, perché fa scandalo, in una Regione come la
nostra che ha delle possibilità operative decisamente valide, che
ci siano società che accumulano questo tipo di ritardi e producono
questo tipo di disguidi! D'altra parte il salto in avanti dal punto
di vista della gestione anche informatica a cui facevamo
riferimento era annunciato nel 2009 da Vallenergie; naturalmente la
comunicazione è ancora lì, sul sito, che dice: guardate che stiamo
partendo, fra poco il sistema informativo vi permetterà di
consolidare i rapporti con noi e di avere disponibili
documentazioni, approfondimenti, informazioni, ma non pare che
abbia esattamente assolto la sua funzione!
Grazie per queste informazioni; ci riserviamo per gli aspetti
residui di tornare ad interpellare il Governo regionale.
