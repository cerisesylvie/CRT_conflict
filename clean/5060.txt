Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 72 del 27 gennaio 1983 - Resoconto
OGGETTO N. 72/VII - APPROVAZIONE DEL PROTOCOLLO DI ACCORDO
FRA LA REGIONE AUTONOMA VALLE D'AOSTA, LA FINAOSTA E LA BANCA
NAZIONALE DEL LAVORO IN MATERIA DI POLITICA ENERGETICA.
PRESIDENTE:
Do lettura del testo della delibera:
IL CONSIGLIO REGIONALE
DELIBERA
di approvare il sottoriportato schema di protocollo di
accordo da stipulare tra la Regione Autonoma Valle d'Aosta la
Finaosta e la Banca nazionale del Lavoro in materia di politica
energetica;
di autorizzare il Presidente della Giunta regionale a
sottoscrivere lo schema di protocollo.
(...omissis...)
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
La Banca Nazione del Lavoro ha aperto
una linea di credito privilegiata di 15 miliardi di lire per
investimenti in materia di opere atte a sfruttare energie
rinnovabili. Gli studi fatti dalla Valle d'Aosta, già presentati
sia al Ministero dell'Industria, che all'ENEL, permettono una
convenzione operativa in termini precisi.
Pregherei il Vice-Presidente del Consiglio Faval che ha
partecipato al convegno di Perugia di illustrare la delibera. Non
credo ci sia altro da dire.
PRESIDENTE:
Ha chiesto di parlare il Vice-Presidente
Faval, ne ha facoltà.
FAVAL - (U.V.):
Questa è la realizzazione dei contatti
che abbiamo avuto con i vari enti, a livello nazionale ed
internazionale, per concretizzare al più presto gli obiettivi che
ci sono stati indicati dallo studio che questo Consiglio regionale
conosce.
Per quanto riguarda la Banca nazionale del lavoro si tratta
della gestione dei fondi provenienti dalla BEI destinati ad
investimenti specificatamente nel settore dell'energia.
Martedì scorso mi trovavo a Perugia, dove ero stato invitato a
tenere una relazione circa lo stato della ricerca e delle proposte
della Regione autonoma Valle d'Aosta nel settore energetico; la
Regione Umbria ha organizzato un convegno sul tema, al quale ha
invitato la Valle d'Aosta ed il Piemonte, che sono le uniche due
Regioni ad aver fatto qualcosa.
Con molto piacere posso riferire al Consiglio regionale che il
rappresentante del Ministero dell'Industria, Dott. Pela, ha fatto
presente ai partecipanti al convegno, fra cui l'on. Maschiella,
deputato comunista e membro del Consiglio di Amministrazione
dell'ENEL, il Sindaco di Terni, Presidente nazionale dell'ANCI, e
numerosi professori universitari, che la Valle d'Aosta è l'unica
Regione, in questo momento, ad avere uno studio di quella portata
ed efficacia ed ha invitato a seguire il nostro esempio.
La Regione Piemonte per il tramite del proprio Assessore al
Territorio ed all'Energia, Salerno, ha presentato la propria
attività. E' stata presentata una bella relazione, ma in effetti
anche il Piemonte, nonostante tutti gli strumenti di cui può
usufruire grazie ai suoi Istituti universitari, è ad un livello
inferiore, per cui è stato fatto solo un elenco di convenzioni fin
qui stipulate dalla Regione con Enti vari. C'è da rilevare che
tutta la parte che abbiamo già realizzato e che ci consente di fare
oggi le scelte opportune, è ancora da fare, sia in Piemonte che
altrove. Questo mi pare che rientri in quel disegno che avevamo
oltretutto evidenziato ed illustrato nel mese di giugno, quando
avevamo analizzato i risultati della seconda fase dello studio
affidato al Prof. Masoli e che ci pone all'avanguardia in tutti i
settori.
Come i Consiglieri senz'altro sanno, la Banca Nazionale del
Lavoro, a seguito dei contatti avuti, ha messo a disposizione per
il 1983 - anche in questo campo siamo l'unica Regione ad avere
un'assicurazione di questo tipo -15 miliardi per l'investimento nel
settore dell'energia, sempre di denaro proveniente dalla BEI, che
può essere utilizzato per finanziare al 50% il costo delle opere
per interventi nel settore delle energie rinnovabili al tasso di
interesse del 13%.
Per quanto riguarda l'ENI, che come sapete pare essere affetta
da acefalite acuta perchè è rimasta per tanto tempo senza
Presidente, era presente un Commissario, il quale poteva fare
alcune cose, mentre non poteva farne altre. Al mese di
ottobre-novembre hanno nominato un nuovo Presidente il quale ha
avuto grossi problemi con un Direttore generale, oggi abbiamo tutti
letto sul giornale che l'ENI è di nuovo senza Presidente. Questo lo
dico anche perchè nella convenzione firmata a ottobre fra le altre
cose era previsto che l'ENI e la Regione nominassero tre persone
ciascuna per comporre un Comitato onde dare concretezza alla
convenzione.
L'ENI non l'ha ancora fatto, mentre i nostri nomi sono pronti,
quindi da questo punto di vista abbiamo le carte in regola.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Crediamo che siano sempre utili tutti
i rapporti stabiliti con i grandi Enti che operano anche sul
territorio della Valle d'Aosta; in questo senso avere collegamenti
con l'ENI, ENEL, con Istituti di Credito senz'altro apre delle
possibilità di movimento per la realizzazione di progetti che siano
portati a compimento. Per merito della convenzione con la Banca del
Lavoro vorrei avere, penso dal Vice-Presidente Faval, alcune
informazioni.
Dal testo della convenzione a me era sembrato che la convenzione
stessa fosse molto sul condizionale, vale a dire che la sua
operatività fosse legata alla costituzione di una sezione per
l'energia della Banca del Lavoro. Quindi vorrei avere maggiori
elementi sul concreto valore di questa convenzione, perchè si dice
che essa vale fino alla fine del 1984; con i tempi di realizzazione
esistenti non so se in quel periodo la sezione autonoma per
l'energia della Banca del Lavoro sarà costituita ed avrà avuto il
tempo di riconoscere questa convenzione.
Un'altra domanda: nel testo della convenzione si fa riferimento
ad alcuni adempimenti di competenza della Regione: al punto b) si
dice: "Normativa regionale di attuazione della legge 308", poi
"Norme integrative della L.R. 44".
Si parla anche di "primo piano di intervento": vorrei sapere se
con ciò si intende quello già collegato alla legge 44 o se c'è
intenzione di studiare qualcosa di diverso.
PRESIDENTE:
Ha chiesto di parlare il Vice-Presidente
Faval, ne ha facoltà.
FAVAL - (U.V.):
Per quanto riguarda la sezione autonoma
per l'energia della Banca Nazionale del Lavoro, questa esiste.
Infatti era diretta dal Dott. Romeo Dalla Chiesa - di recente
nominato Presidente del Banco di Roma - col quale abbiamo avuto dei
contatti per poter iniziare il discorso che si concretizza appunto
in quella convenzione che avete sotto gli occhi. Nel frattempo ho
avuto dei contatti anche con altri funzionari e della Banca
Nazionale del Lavoro e - soprattutto - con un funzionario italiano
presso la BEI, il quale mi ha fatto notare una cosa che non credo
stupisca nessuno, ma che va sottolineata.
Per quanto riguarda questo settore specifico, siamo tutti agli
inizi. A Perugia l'on. Maschiella mi faceva notare che la Banca
Nazionale del Lavoro ha avuto grossa intelligenza a capire, prima
fra gli Istituti di Credito italiani, quanto fosse importante
gestire questo discorso. In effetti, la verità è che non solo per
questo settore specifico dell'energia, ma per quanto riguarda tutti
gli interventi di credito provenienti dalla CEE tramite BEI gli
Istituti di Credito italiani cercano di evitare di effettuarli
perchè ritengono di avere un interesse maggiore a gestire il
proprio denaro al 27-30%.
Secondo me questo modo di pensare è sbagliato perchè il favorire
le attività per il tramite di mutui agevolati, come quello della
BEI, dovrebbe incrementare vari settori e quindi consentire anche
di fare altri mutui, magari a quei tassi che gli Istituti di
credito italiani sono abituati a fare. Per cui, in effetti, ci sono
dei condizionali proprio perchè è una cosa tutta da inventare, che
si sta iniziando.
Per quanto riguarda il progetto al quale è stato fatto cenno in
ultimo, è un progetto che stiamo cercando di predisporre e che
presenteremo in Commissione non appena sarà pronto, poichè porterà
delle proposte operative per utilizzare i quindici miliardi di
credito agevolato al 50%.
Per quanto riguarda la normativa regionale della 308, ieri
mattina a Roma ho lavorato con il funzionario della Regione
incaricato di rappresentarla presso le varie Commissioni ed
organismi che stanno studiando l'applicazione della legge n° 308.
Devo dire, con molta sincerità, che ci sono delle grosse
perplessità circa la volontà dello Stato di applicare la legge 308;
non si dimentichi che questa legge non ha una copertura
finanziaria: abbiamo già perso tutti i finanziamenti del 1981,
quelli del 1982 non sappiamo dove siano; per il 1983, dopo quello
che ci ha detto il Presidente della Giunta, non so fino a che punto
possiamo arrivare. Per cui è necessario avere le idee più chiare
circa quello che lo Stato sta cercando di fare in questo settore,
perchè per quanto riguarda la suddivisione dei fondi attraverso
quanto previsto dai vari articoli, si stanno prendendo degli
atteggiamenti che lo stesso Ministro Pandolfi, quando ieri ha avuto
un incontro con il Presidente della Giunta e 1'Assessore Chabod, ha
detto di non essere disponibile ad accettare. Vedremo cosa farà lo
Stato, poi noi ci adegueremo senz'altro. Nel frattempo però posso
comunicare al Consiglio che la Giunta porterà presto in Consiglio
un intervento regionale in questo settore specifico; cioè usiamo
intanto le nostre forze, quando arriveranno quelle dello Stato ci
adegueremo.
Per le norme integrative alla legge regionale 44 si tratta di un
discorso che era stato fatto allora, in relazione al fatto che non
esisteva quella legge di cui vi ho appena parlato.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Una domanda molto semplice ma che
riguarda un problema che interessa tutti: il finanziamento per il
metanodotto, non ha nulla a che vedere che questi 15 miliardi? ....
Ho capito, sono altri 12,5 miliardi su un'altra linea di
credito.
PRESIDENTE:
Metto in approvazione la bozza di convenzione
di cui all'oggetto n. 28:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
