Classificazione
ENTI LOCALI
Comuni



Oggetto del Consiglio n. 1201 del 26 gennaio 2022 - Resoconto
OGGETTO N. 1201/XVI - Interpellanza: "Misure per la
salvaguardia e il ripopolamento dei villaggi di montagna".
Bertin (Presidente) -
Vedo l'assessore Caveri, pertanto
seguiamo l'ordine previsto e passiamo all'interpellanza al punto 20
dell'ordine del giorno. Per l'illustrazione la consigliera
Spelgatti, ne ha facoltà.
Spelgatti (LEGA VDA) -
Atteso che su innumerevoli
iniziative poste in essere sul territorio nazionale da sindaci ed
enti di varia natura per il ripopolamento e la riqualificazione dei
borghi italiani, e posto anche che diverse Regioni si sono mosse
per dare delle risposte organiche sull'intero territorio di propria
competenza, prevedendo misure sia sul tema dei borghi che su quelli
del ripopolamento della montagna, per questo noi interpelliamo il
Governo regionale per sapere se abbia intenzione di intervenire con
misure organiche, per la salvaguardia e il ripopolamento dei nostri
villaggi di montagna, e in tal caso quali siano le linee di azione
che si intendano disegnare, date le peculiarità del nostro
territorio rispetto a quello delle altre regioni.
Dall'Europa arrivano indicazioni molto precise con vari punti
che vanno esattamente in questa direzione dai territori più
disparati, dai territori più disparati e dai sindaci, ma anche da
enti e associazioni di varia natura, arrivano proposte di questo
tipo e ho osservato che vari consigli regionali sono usciti proprio
con delle misure organiche che riguardano tutto il territorio
regionale.
Questo è un tema molto importante ovunque, ma soprattutto per le
peculiarità della Valle d'Aosta e bisogna assolutamente andare in
questa direzione. Ho visto che dopo la scadenza termini per il
deposito della nostra iniziativa, venerdì 21 gennaio è uscito il
comunicato sul lunedì 17 gennaio in cui si dice che "l'Assessorato
ai beni culturali, turismo, sport e commercio comunica che la
Giunta regionale, nel corso della riunione di lunedì 17 gennaio, ha
recepito le linee di indirizzo sulle modalità attuative
dell'intervento 2.1, attrattività nei borghi, M1 C3, turismo e
cultura del PNRR trasmesso al Ministero della cultura e pubblicherà
sul sito istituzionale della Regione l'avviso pubblico ai Comuni
della Valle d'Aosta per la manifestazione di interesse finalizzata
alla selezione di un progetto pilota per la rigenerazione
culturale, sociale ed economica dei borghi a rischio abbandono o
abbandonati". Si specifica ancora, diventa lungo ma leggo solo
questa parte, l'avviso fa riferimento alla componente 2:
"Rigenerazione di piccoli siti culturali, patrimonio culturale
religioso e rurale, in particolare la linea progetto pilota per la
rigenerazione culturale, sociale ed economica dei borghi
caratterizzati da un indice di spopolamento progressivo e
rilevante, il cui obiettivo è di aumentare l'attrattività delle
aree prese in considerazione e rafforzare l'identità delle
destinazioni meno note e aumentare la resilienza delle comunità
locali anche attivando il loro diretto coinvolgimento".
Ben venga che abbiate aderito a questo bando, anche perché verrà
scelto un comune per ogni regione. Quello che poi però si chiede è
che si faccia un'iniziativa molto più di ampio respiro, centrata
dalla Regione sulle esigenze nostre peculiari e che vada veramente
ad apportare un qualche cosa con un'iniziativa organica. Tra
l'altro, sarebbe utile anche solo leggere quali sono nel PNRR le
indicazioni che vengono date, per capire in quale direzione
bisognerebbe andare e poi assolutamente fare una scelta che vada a
mirare l'intervento. Non sto parlando del PNRR, ma di risorse
nostre che vanno al di là del bando: avrà un unico vincitore, ben
venga, è molto importante, ma dobbiamo pensare a qualcosa di molto
più organico e fatto da noi.
Sono interessanti le parole che vengono utilizzate, "Mai come
oggi si impongono infatti riflessioni e risposte che vadano al di
là del contingente, che restituiscano vitalità a luoghi e patrimoni
destinati alla scomparsa e la perdita definitiva. Questa vitalità
deve creare delle radici che rendano questi luoghi attrattivi per
le nuove generazioni attraverso la creazione di occupazione in un
ecosistema che risponde alle esigenze del quotidiano. Bisogna
quindi pensare di generare in questi luoghi progetti culturali che
producono attrattività e al contempo tutela del territorio e
adattamento al cambiamento climatico, e che riportino le persone a
vivere e a relazionarsi in maniera vitale, empatica ed innovativa".
Questo lo troviamo nella finalità e ambito applicazione
dell'intervento finanziario del PNRR.
Se andiamo a leggere poi l'articolo 5, "Linee di azioni e
tipologie di interventi finanziari", si legge: "Ogni progetto
locale di rigenerazione cultura e sociale, deve individuare
interventi con finalità di interesse collettivo sostenibili nel
tempo, sinergici, integrati tra loro, finalizzati a rivitalizzare
il tessuto socioeconomico dei piccoli borghi storici in grado di
produrre effetti in termini di crescita occupazionale, contrasto
all'esodo demografico, incremento della partecipazione culturale e
dell'attrattività turistica. Gli interventi e iniziative attengono
all'ambito culturale, declinato anche nei suoi collegamenti con gli
ambiti dell'istruzione, ricerca,
welfare
, ambiente, turismo,
nell'obiettivo di incrementare quantitativamente e qualitativamente
i servizi, razionalizzare l'offerta e la sua gestione e rafforzare
indirettamente le filiere produttive locali e collegate. A questo
fine indicativamente, a titolo non esaustivo, ogni progetto di
rigenerazione culturale e sociale potrà prevedere più linee
d'azione al loro interno articolate in una o più tipologie di
intervento tra quelle qui di seguito elencate.", sono
interessantissime. " Linee di azione: realizzazione e potenziamento
di servizi e infrastrutture culturali, quali ad esempio
potenziamento e qualificazione di luoghi della cultura,
realizzazione di spazi di
coworking
e di studio;
realizzazione di spazi per servizi socioculturali e ricreativi;
realizzazione di iniziative per la tutela e la valorizzazione del
patrimonio della cultura immateriale, ad esempio, iniziative,
attività volte ad ampliare la conoscenza scientifica, iniziative e
attività per l'educazione, sensibilizzazione e informazione
destinati al pubblico in generale, in particolare alle comunità
locali di giovani, realizzazione di iniziative per l'incremento
della partecipazione culturale e l'educazione al patrimonio delle
comunità locali, ad esempio iniziative a favore e/o con la
collaborazione delle scuole locali dell'infanzia, primarie e
secondarie di riferimento, nonché istituti e sedi universitarie
delocalizzate, iniziative ed eventi culturali quali mostre,
festival, spettacoli dal vivo, attività audiovisive e
cinematografiche; realizzazione di attività per il miglioramento e
razionalizzazione di gestione di beni, servizi e iniziative;
realizzazione di infrastrutture per la fruizione culturale
turistica, ad esempio creazione completamento di itinerari
culturali o naturalistici, potenziamento e qualificazione del
sistema di accoglienza, potenziamento e qualificazione del sistema
ricettivo attraverso realizzazioni di alberghi di comunità, ostelli
o alberghi diffusi mediante il recupero del patrimonio edilizio
storico, purché connessi alla strategia della proposta presentata:
realizzazione di iniziative per l'incremento dell'attrattività
residenziale e contrastare l'esodo demografico, ad esempio
iniziative per trattenere e attrarre giovani famiglie con bambini,
iniziative per favorire una residenzialità temporanea collegata a
università, centri di ricerca, scuole di formazione, iniziative per
favorire una residenzialità temporanea di artisti, realizzazione e
azioni di supporto alla comunicazione e diffusione delle
informazioni sull'offerta del territorio, borgo; realizzazione di
azioni di cooperazione interterritoriali", e c'è tanto altro.
Questi sono solo degli spunti, queste sono delle indicazioni che ci
arrivano dal PNRR. Però, partendo da questo, partendo anche
dall'esperienza e da quello che è già stato portato avanti con
successo da altre Regioni, vorrei sapere se vogliamo fare anche
qualcosa noi di specifico.
Presidente -
Per la risposta l'assessore Caveri.
Caveri (AV-VdA Unie) -
Ringrazio molto della domanda e la
ragione per cui rispondo io è che mi sono sempre occupato e mi sto
anche occupando delle questioni che riguardano la normativa sulla
montagna, in particolare la famosa legge sulla montagna.
Io intanto vorrei sgombrare il campo dalla questione del bando
sui borghi, che noi contestiamo nella propria realtà, perché un
conto sarebbe stato trasferire una cifra di 20 milioni di euro da
adoperare sui borghi, un altro conto invece trovare un borgo che
non abbia più di trecento abitazioni, perché questa è una delle
condizioni, sui quali concentrare 20 milioni di euro, con
presentazione delle proposte che verranno vagliate, grazie a una
delibera presentata pochi giorni fa dal collega Guichardaz, da un
nucleo di valutazione indipendente. Noi sappiamo già che forse
parteciperanno Donnas, Bard, Arvier, forse parteciperà qualche
altro comune generalmente del fondovalle, perché il principio è che
cosa sono i borghi: noi abbiamo nel resto della Valle o nelle
vallate o in quelli che lei chiama i borghi alpini delle realtà
sulle quali può incidere quell'unica possibilità dei 20 milioni di
euro? Direi che è abbastanza difficile immaginare che questo possa
essere in quota. Vedremo chi presenterà e quale sarà l'esito.
Ripeto che per noi sarebbe stato meglio se, anche sulla base della
nostra autonomia speciale, ci avessero trasferito 20 milioni di
euro e noi avessimo potuto immaginare in diversi borghi; penso alla
concorrenzialità che ci sarà tra Bard e Donnas, anche con tre o
quattro settimane al massimo per individuare la spesa di 20 milioni
di euro in un borgo, e poi immaginando che questa realizzazione non
dovrà essere fatta dalla Regione, ma dai Comuni stessi! Ora,
immaginate se noi riversassimo 20 milioni di euro su Bard, quale
sarebbe l'amministrazione pubblica con pochissime risorse che
sarebbe in grado di gestire degli appalti che devono essere
conclusi entro il 31 dicembre del 2026. Su questa questione dei
borghi, che come lei giustamente ha detto è assai interessante,
vedremo quali proposte arriveranno.
Nel leggere la sua interpellanza, mi pareva che lei puntasse
anche la sua attenzione sui villaggi di montagna. Devo dirle che è
un periodo questo molto interessante da questo punto di vista,
perché negli anni, basta leggere i libri, anche se ormai datati ma
molto prospettici, del celebre geografo Bernard Janin che scrisse
moltissimo sul futuro dei piccoli paesi della Valle d'Aosta, già
all'epoca - quindi parliamo degli anni '70 ma questo si è poi
acuito negli anni successivi - il fenomeno che noi abbiamo visto è
semplicissimo ed è definito come urbanesimo, cioè lo spostamento
verso le città. Oggi nella
plaine
di Aosta si concentra più
del 60 percento della popolazione valdostana e non bisogna farsi
ingannare dal fatto della residenza, perché molti comuni della
Valle, molti di quelli in difficoltà per questo accentramento della
popolazione, sono comuni nei quali molti hanno mantenuto la
residenza, hanno una seconda casa per motivi affettivi, ma poi, in
realtà, nel corso della settimana scendono ad Aosta dove si sono
concentrate le attività.
A questo fenomeno di spopolamento che è stato significativo in
molti comuni, e Bernard Janin citava in particolare i comuni della
media Valle, come può essere nella Valle di Champorcher Pontboset,
come possono essere Lillianes e Fontainemore, quei comuni dove non
esiste l'attrattività del turismo, perché noi abbiamo alcuni comuni
a testata di Valle dove più o meno il numero dei residenti è
rimasto tale, tuttavia molto spesso non sono persone autoctone, ma
sono persone spesso anche stagionali che per un certo periodo della
loro vita vengono a vivere lì; non è una stanzialità di
popolazione.
A questo fenomeno di spopolamento che già è grave e
significativo, se lei va a vedere la tabella di tutti i rilevamenti
di popolazione dall'800 a oggi, vedrà che le cifre sono
impressionanti. Prendiamo un comune come Champorcher: era un comune
di migliaia di abitanti, oggi è un comune di poche centinaia. A
questo fenomeno si è sommato, e ne abbiamo parlato più volte,
quello della crisi demografica. Noi abbiamo su settantaquattro
comuni, trenta-quaranta che possono essere definiti comuni polvere
per la loro piccolezza. É evidente che oggi noi dobbiamo da una
parte vedere come in qualche maniera ripopolare i comuni più
piccoli e, dall'altra parte, dobbiamo anche vedere come rendere
attrattivi questi comuni che sono a rischio spegnimento, attraverso
un tentativo di invertire questa situazione di denatalità che
rischia di diventare clamorosa.
In pochi minuti - questo dovrebbe essere un dibattito molto più
vasto di quello su una interpellanza - vorrei semplicemente dirle
quali sono alcuni punti di riferimento che possono essere utili. Un
primo punto è quello di riflettere su una nuova legislazione
nazionale. Più volte alcuni suoi colleghi, penso al collega
Aggravi, ha sottolineato come la fiscalità è nelle mani della
nostra Regione in maniera molto risicata, così come alcuni servizi
pubblici, penso ad esempio alle Poste o alle caserme dei
Carabinieri o cose di questo genere. È in fase di discussione, e
noi abbiamo già visto in anteprima il testo, una riscrittura della
legge quadro sulla montagna. É stato il ministro Gelmini a
presentare una bozza, io ho sostituito il collega Bertschy come
referente nella Conferenza delle Regioni sui problemi della
montagna. Ebbene, questa legge è molto importante, perché fissa
delle eccezioni rispetto alle normative nazionali per le zone di
montagna per agevolare il ripopolamento. Il testo attuale non è
soddisfacente, si è aperto un tavolo di trattativa. Il collega
Rollandin ricorderà il senatore Carlotto che fu, a suo tempo, il
fautore della legge sulla montagna varata nel 1994. Quindi, il
primo filone è la riscrittura della legge sulla montagna.
Secondo filone sono i fondi comunitari, vuol dire il FESR,
l'FSE, la denominazione Aree interne che interessa in particolare
le zone più marginali, INTERREG, il Piano di sviluppo rurale.
All'interno di questi strumenti c'è una riflessione in questo
momento che riguarda moltissimo il
coworking
o lo
smart
working
: possiamo immaginare di ripopolare queste località
minori partendo dal presupposto che ci sia una fiscalità di
vantaggio per chi ci va lavorare, per chi ci va a vivere? É
possibile oggi immaginare sia di smontare una parte dell'impiego
pubblico e una parte dell'impiego privato lavorando con fondi
comunitari, per poter permettere alle persone di non muoversi più:
il coworking. Questo non è lo stare in ciabatte nella propria
cucina a lavorare
on-line
, ma è una filosofia veramente
diversa che evita gli spostamenti.
Courmayeur è stato il primo Comune della Valle d'Aosta che ha
capito un secondo fenomeno che noi stiamo cavalcando, che è la
questione dei villeggianti affezionati alla Valle d'Aosta che
decidono di spostare la propria residenza, di iscrivere i propri
figli a scuola, di immaginare un pendolarismo verso le grandi città
che sia magari uno o due giorni alla settimana, ma spostandosi qui.
Questa è l'altra chiave di lettura.
Noi oggi abbiamo una rete Internet efficiente, in tutti i comuni
della Valle d'Aosta la fibra raggiunge la sede dei Comuni: questa
può essere un'altra chiave di lettura. Ci sono quindi diversi
strumenti che oggi possono consentire questo lavoro. Ritengo però
che per ripopolare la montagna ci voglia anche uno sforzo ulteriore
non solo da parte della nostra Regione ma anche dallo Stato, e devo
dire che talvolta l'Unione europea sembra essere quasi più
generosa.
Presidente -
Per la replica consigliera Spelgatti, ne ha
facoltà.
Spelgatti (LEGA VDA) -
Concordo sul fatto che questo
bando che va a focalizzare le energie tutte su un unico progetto e
su un unico comune non sia efficiente, non sia positivo per mille
ragioni; non so neanche come si potranno gestire queste cose.
Comunque non potevamo non aderire, quindi ben venga il fatto che
abbiate aderito e soprattutto, visto e considerato che io sapevo di
questo bando e vedevo che non uscivano delibere di Giunta, ho
presentato l'iniziativa proprio per vedere se si muoveva qualche
cosa, perché prima che perdiamo anche questo treno comunque ci sono
dei soldi, comunque a beneficio di qualcuno andranno, comunque non
possiamo perderli.
Concordo anche sul fatto che sicuramente, da parte dell'Europa e
di Roma, si debba spingere assolutamente. Infatti, l'attenzione da
parte della Lega sul tema montagna è molto forte e assolutamente si
deve andare in questa direzione. Dico anche però che noi non
possiamo perdere il treno e non possiamo arrivare noi come Valle
d'Aosta sempre per ultimi, perché comunque le altre Regioni sono
più avanti sotto questo profilo. Le altre Regioni, tante altre non
tutte, hanno fatto comunque i loro progetti per spingere in questa
direzione, ma noi abbiamo un
atout
che è fenomenale, che
paradossalmente il periodo Covid, nella tragedia di tutto quello
che è successo, può diventare un volano per noi incredibile. Dopo
tutto questo periodo chiusi in casa, soprattutto chi vive nelle
grandi città, non parlo solo del rapporto all'interno della regione
tra la
plaine
e le vallate, ma parlo proprio anche di tutti
coloro che vivono lontano dalla Valle d'Aosta e che non hanno la
fortuna di vivere in un paradiso terrestre come il nostro, sentono
il bisogno di ritornare a vivere una vita più a contatto con la
natura, una vita più a misura d'uomo. Tutti i villaggi, non solo
quelli turistici, perché è stato fatto l'esempio di Courmayeur che
sicuramente godrà moltissimo di questo, ma in realtà possiamo avere
un atout incredibile proprio anche per tutti quei comuni più
piccoli, meno attrattivi per il turismo, dove una gran parte di
persone avranno voglia di andare se troveranno le condizioni per
poter lavorare. Giustissimo il discorso del
coworking
,
perché se possono lavorare da lontano e trovare però una dimensione
di vita più a contatto con la natura, più in isolamento, più a
misura d'uomo, possono migliorare di molto la loro qualità di
vita.
Questo è un atout che noi abbiamo perché madre natura ci ha
concesso queste montagne che abbiamo soltanto noi. Questo è un
patrimonio che abbiamo soltanto noi: tocca alla Regione Valle
d'Aosta cercare di puntare sull'atout principale che abbiamo e
cogliere e trasformare almeno una parte di tutto il periodo
terrificante che abbiamo passato per apprendere delle lezioni e per
andare in una direzione differente. È per questo che io le ho letto
quel bando e soprattutto le indicazioni che vengono date, proprio
perché quelli sono gli spunti e le idee, tutti interessantissimi,
su cui si dovrebbe lavorare. Cerchiamo di essere, per una volta,
noi un punto di riferimento e un faro, cerchiamo di imparare anche
dalle tragedie per trovare il lume attraverso cui poter essere
veramente i primi e diventare più bravi degli altri. Cercate di
lavorare per inventare un qualche cosa, che poi in realtà basta
soltanto copiare, basta guardare cosa fa l'Europa, cosa fanno le
altre Regioni, mettere insieme i tasselli, ragionare su che cosa
potrebbe essere più utile per noi, però andare verso una direzione.
Il coworking è una parte, ci sono tutte le altre parti, gli spunti
ce ne sono a iosa, basta riguardare il bando del PNRR, che sono poi
le indicazioni che ci arrivano dall'Europa, e avere mille spunti.
Cerchiamo di cavalcare l'onda almeno di questo. È chiaro però che
non possiamo soltanto aspettare l'Europa e l'Italia, perché
dall'Europa e dall'Italia delle indicazioni arrivano; fanno dei
bandi che lasceranno il tempo che trovano, ma sta a noi fare
qualche cosa di differente.
