Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3807 del 10 maggio 1988 - Resoconto
OGGETTO N. 3807/VIII - DISEGNO DI LEGGE CONCERNENTE:
"AGGIORNAMENTO DEL PIANO SOCIO-SANITARIO DELLA REGIONE VALLE
D'AOSTA PER IL TRIENNIO 1983/1985".
PRESIDENTE
: Ha chiesto la parola l'Assessore alla Sanità
ed all'Assistenza Sociale, Voyat; ne ha facoltà.
VOYAT (U.V.):
Innanzitutto voglio sgombrare il campo
dalle false accuse o dalle voci tendenziose, secondo le quali
sembrava che fossero circolate più copie della bozza
dell'aggiornamento del piano sanitario del 1983. L'unica copia
ufficiale era una bozza non corretta, che è uscita dall'Assessorato
alla Sanità il 16 febbraio 1988 e, dopo alcune settimane, è uscita
una seconda bozza corretta, che apportava solo alcune modificazioni
alla precedente. Verso la fine del mese di marzo questa seconda
bozza è stata completata con l'aggiunta della parte che mancava e
che, come avevo detto fin dall'inizio, non sarebbe uscita prima
della fine del mese di marzo. Pertanto, nego nel modo più assoluto
che siano uscite più copie del progetto di aggiornamento del piano
sanitario regionale, come sostenuto polemicamente da alcune voci
tendenziose.
Credo che anche l'opposizione ci possa dar atto della
circostanza che, qualora fossimo riusciti a presentare il piano
completo, saremmo stati proprio noi i primi a dichiararci
soddisfatti. Pur essendo stati per anni in attesa dell'uscita del
piano sanitario nazionale, così com'è previsto dalla legge n. 833,
solo verso la fine del 1987 e precisamente nel mese di ottobre, in
sede di Consiglio sanitario nazionale, ci è stato detto che,
purtroppo, quel piano non sarebbe uscito. Abbiamo così lavorato
sodo per predisporre la bozza che ora è a disposizione di tutte le
forze politiche e sociali e che, quindi, potrà senz'altro essere
presa in considerazione.
Ai primi di aprile, quando mancavano i "famosi" tempi tecnici,
cioè almeno 30 giorni a disposizione della Commissione, e non
potevamo ancora disporre delle osservazioni di tutte le forze
sociali e delle forze politiche, per cercare di supplire in qualche
modo alle manchevolezze presenti e di integrare le parti del piano
di più urgente revisione, abbiamo pensato di presentare almeno
l'aggiornamento di una sua parte.
Innanzitutto, anche in applicazione del nuovo contratto, nel
quale si prevede la riduzione delle ore di lavoro a carico del
personale dell'U.S.L., si rendeva necessario procedere
all'aggiornamento della pianta organica, che però non è una
necessità conseguente solo ed esclusivamente dall'ultimo contratto.
Bisogna considerare, infatti, che a partire dal 1983 i vari
contratti del personale dell'U.S.L. hanno previsto una riduzione
dell'orario di lavoro di circa 4 ore.
Oltre alla necessità di aggiornare la pianta organica, si
imponeva la necessità, a nostro avviso, di assumere alcuni
provvedimenti urgenti, perché la situazione era piuttosto
difficile, ad esempio nell'assistenza veterinaria. Si trattava
inoltre di regolarizzare alcune situazioni che si erano venute a
creare all'interno dell'U.S.L. e di ripristinare la normalità in
alcuni casi, come nell'unità di medicina nucleare, che funziona con
del personale dell'unità operativa di radiologia e che, pertanto,
rischia di mettere in crisi anche quest'ultima. Si aggiunga a tutto
ciò l'impegno da noi assunto in Consiglio regionale per modificare
il piano sanitario regionale prima della fine della
legislatura.
I punti principali del disegno di legge n. 542, che riteniamo di
sottoporre all'attenzione del Consiglio, sono diversi, ma mi preme
sottolineare le esigenze del Servizio n. 5, che si occupa di
igiene, sanità pubblica ed assistenza veterinaria. L'organico di
questo Servizio è incompleto e le nuove competenze rendono non più
differibile l'esigenza di aggiornamento del piano. Tali competenze,
assegnate dalle ultime leggi approvate nel 1987, si aggiungono alla
già difficile situazione del risanamento del nostro patrimonio
bovino e alle richieste dell'Ordine dei veterinari e dell'U.S.L. di
riesaminare la questione delle zone di competenza dei diversi
veterinari, per ovviare a certi squilibri tra un distretto e
l'altro.
Più volte, qui in Consiglio, abbiamo discusso delle necessità
del Servizio n. 4. Tra queste sono note quelle dell'unità operativa
di medicina d'emergenza e cioè, per essere chiari, del pronto
soccorso, per la quale la Giunta aveva un'intenzione diversa da
quella che è stata concordata e che viene oggi qui presentata.
Essa, infatti avrebbe voluto che fosse istituita l'unità operativa
d'emergenza e di accettazione presso il pronto-soccorso, e che la
stessa si fosse avvalsa di un servizio di "guardie attive" di
chirurgia, di ortopedia e traumatologia. Questa proposta, tuttavia,
è stata modificata, perché le forze sindacali e politiche, anche
sulla base di un accordo stipulato dall'U.S.L. con i sindacati,
hanno preferito dare al pronto soccorso una certa funzionalità
grazie alla collaborazione tra chirurgia generale, ortopedia e
traumatologia, resa possibile da una diversa distribuzione dei loro
impegni nell'arco della giornata, a differenza di quanto previsto
nel regolamento n. 2 che prima regolava la funzionalità del
pronto-soccorso.
Le modifiche presentate in sede di Commissione prevedono che la
partecipazione dei medici e dei chirurghi all'attività del
pronto-soccorso sia regolamentata dal Comitato di gestione
dell'U.S.L., su proposta del primario dell'unità operativa di
medicina d'emergenza ed accettazione, sentiti i primari
interessati. A questo punto c'è la garanzia che potrà trovare
applicazione l'accordo sottoscritto tra l'U.S.L. e le forze
sindacali.
Un altro punto importante che vogliamo sottoporre all'attenzione
del Consiglio interessa l'unità operativa di oncologia. Penso che
tutti ricordino le famose interpellanze o mozioni sul centro
oncologico da istituire presso l'ospedale regionale. Già a suo
tempo avevo detto che i relativi locali erano in fase di
ultimazione e che, pertanto, sarebbe stato opportuno dare avvio
all'istituzione di una unità operativa, capace di supplire anche a
quanto non era stato fatto dall'unità dipartimentale di
oncologia.
Per quanto riguarda la pediatria e la neonatologia, occorre
osservare che due unità operative distinte sono senz'altro
eccessive. Le nuove indicazioni del Ministero, infatti,
stabiliscono che i centri di neonatologia possono essere istituiti
solo dove ci sono più di 5.000 nati nel corso dell'anno, mentre,
come tutti sappiamo, in Valle d'Aosta in tutto il 1987 ci sono
stati 836 nati. È una cifra notevolmente inferiore alle
indicazioni, che ci ha costretti a sopprimere la neonatologia come
unità autonoma, per collegarla a quella di pediatria.
All'unità operativa di oncologia è collegato il dipartimento di
citoistologia diagnostica. Il nuovo personale, le nuove metodiche e
le attrezzature arrivate di recente all'ospedale, infatti, hanno
bisogno di una diversa organizzazione all'interno dell'unità
operativa di anatomia patologica.
L'unità operativa di chirurgia generale 2 non viene modificata
dal fatto che la chirurgia vascolare, prima dipartimentale, insieme
ad urologia, viene istituita come unità operativa a se stante, con
proprio personale.
Si garantisce, ovviamente, l'esistenza dell'unità operativa di
chirurgia generale 1, nella quale è inserita l'unità dipartimentale
già prima esistente, con un aiuto ed un assistente, come chiesto
dalle forze sindacali.
L'unità dipartimentale di urologia viene sdoppiata in urologia e
chirurgia nefrologica ed andrologia.
Viene quindi istituita l'unità operativa di chirurgia vascolare.
Penso che tutti conoscano l'attività dell'attuale unità
dipartimentale che già opera in appositi locali ospedalieri e per
la quale è previsto un organico costituito da un primario, 2 aiuti
corresponsabili ospedalieri e 4 assistenti medici.
L'unità operativa di traumatologia ed ortopedia, prima distinta
in unità operativa di ortopedia e traumatologia ed in unità
operativa di traumatologia d'urgenza, viene riunificata anche in
seguito ad accordi sopravvenuti con i medici operanti nell'unità
operativa di traumatologia ed ortopedia, in quanto la stragrande
maggioranza di questi ultimi non voleva entrare a far parte
dell'organico dell'unità operativa di traumatologia d'urgenza.
Considerato che, con la partecipazione di traumatologi, è possibile
trovare una soluzione per il pronto soccorso, come si è già detto
parlando dell'unità operativa della medicina di emergenza e di
accettazione, è stata accettata la proposta di riunificare le due
unità operative.
All'interno di questa unità operativa viene creata una unità
dipartimentale di chirurgia della mano e di micro-chirurgia. Tra la
Regione, l'U.S.L. ed i medici erano già sopravvenuti degli accordi
nel senso che a quei medici che avessero seguito dei corsi di
specializzazione nei settori da noi indicati si sarebbe data la
possibilità di esercitare l'attività con la creazione di un'unità
dipartimentale.
La medicina nucleare, che ora funziona con un solo medico,
necessita senz'altro di un proprio organico ed il piano sanitario,
come dicevo prima, offre all'unità operativa di radiologia la
possibilità di assumere il medico che adesso opera in questo
settore. Dobbiamo anche ricordare, in proposito, che abbiamo
chiesto la consulenza del prof. Sannazzari, dell'Università di
Torino, per studiare la possibilità di istituire in Valle d'Aosta
un centro di radioterapia.
Un'ultima attività che viene inserita all'interno dell'ospedale
è di carattere amministrativo. I sindacati e l'U.S.L. ci avevano
chiesto di inserire del personale amministrativo nelle diverse
unità operative o nei vari settori di attività diagnostica per
consentire ad ogni unità di disporre di una maggior quantità di
personale infermieristico specializzato.
Questo disegno di legge consente anche di regolarizzare, come
già previsto da una deliberazione della Giunta regionale,
l'istituzione di una unità operativa per le tossicodipendenze, che
pure già funziona ed il cui personale era stato reperito nel numero
1958, che è quello assegnato alla Valle d'Aosta.
La Giunta regionale accetterà solo gli emendamenti
concordati.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Questa sera affronterò l'argomento
cercando di separare la mia condizione di operatore sanitario in
aspettativa dall'U.S.L. dalla mia funzione di Consigliere
regionale. Spero di riuscirci, perché in questa occasione mi sembra
importante sottolineare un aspetto estremamente negativo dello
stralcio del piano sanitario che ci è stato presentato dalla
maggioranza e dalla Giunta regionale, nel senso che esso è
incomprensibile, complicato e difficile da capire, specie in
rapporto alle esigenze della gente. Si tratta di un piano sanitario
ricostruito sulla base di un processo dialettico tra la Giunta
regionale e alcuni personaggi dell'ospedale, ma che non corrisponde
assolutamente alle esigenze della popolazione.
Mi scuso di dover ricorrere ad una breve cronistoria della
sanità in Valle d'Aosta, ma cinque anni fa io ero al di là di quel
vetro ed ho avuto modo di assistere ad un'altra discussione sul
primo piano sanitario, che era diametralmente opposta nello spirito
e negli obiettivi politici. Cinque anni fa arrivava in questo
Consiglio il primo piano sanitario sull'onda di un grande
dibattito, acceso, complesso e duro, ma che comunque era riuscito a
trovare l'unità di una larghissima fetta di operatori, di forze
politiche e sindacali. Si trattava, in ogni caso, della sintesi di
un processo che durava da cinque anni e che, all'interno della
sanità, aveva risvegliato forze, volontà e speranze che in quel
piano sanitario vedevano realizzate, anche se non completamente, le
loro aspettative.
Oggi, purtroppo, dopo cinque anni, questo piano sanitario non ha
le stesse caratteristiche, anzi, in questi cinque anni si è fatto
un lavoro di disgregazione, di parcellizzazione e di
polverizzazione dell'iniziativa di politica sanitaria, tant'è vero
che non è stato possibile fare un piano sanitario organico, capace
di riassumere, ovviamente con le opportune e dovute mediazioni, le
spinte provenienti dalla domanda della gente e dalla domanda degli
operatori. Ne è sortita quindi una "pianola", come il piano viene
chiamato in ospedale, oppure uno stralcio o un topolino, che può
essere ritagliato quasi ad arte su alcuni personaggi, che però sono
in contraddizione tra loro; ne consegue che il piano non esprime
una tendenza, un bisogno o una speranza verso una sanità
migliore.
Il giudizio, quindi, che si può esprimere su questo piano
sanitario, diventa un giudizio su questi cinque anni durante i
quali la sanità non ha saputo riprendere e conservare lo spirito
che c'era cinque anni fa. Questo, a mio parere, è un segno
estremamente negativo, perché indica che oggi manca una direzione
politica sanitaria, sia a livello di Regione, sia a livello di
U.S.L..
La mancanza di questa direzione politica non è imputabile solo
all'Assessore alla Sanità ed Assistenza Sociale o al Presidente
dell'U.S.L., perché, a mio parere, deve essere imputabile anche ad
una precisa responsabilità delle forze politiche che toppo spesso
hanno demandato agli "specialisti" le indicazioni politiche e
troppo spesso si sono fatte interpreti di esigenze puntuali e di
disservizi momentanei, senza minimamente sforzarsi di essere
propositive e politiche anche in questo settore.
Io credo che nei prossimi anni si dovrà giocare proprio sotto
l'aspetto intellettuale, perché, prima di fare nuovi passi nella
progettazione sanitaria, occorre che le forze politiche e gli
amministratori effettuino un grosso sforzo meditativo.
Dopo cinque anni, il piano sanitario del 1983 merita una
verifica. Prima di modificarlo, prima di proporre degli
aggiustamenti, occorre verificarlo. Ma quale verifica abbiamo noi
di quel piano sanitario? Nessuno ci dice, e neanche l'Assessore ne
fa cenno, quali interventi sono arrivati a buon fine, quali
indicazioni sono state realizzate, quali non sono state realizzate,
quali sono state realizzate malgrado non fossero presenti nel
precedente piano e quali, invece, sono emerse negli anni
successivi.
Oggi non sappiamo, ma nessuno si pone neppure il problema di
dircelo, qual è la situazione sanitaria in Valle d'Aosta, quando
proprio questo è il dato fondamentale su cui si deve effettuare la
verifica e su cui si devono avanzare le eventuali proposte. La
situazione sanitaria non è il "collage" delle interrogazioni o
delle interpellanze fatte dai Consiglieri regionali, ma è un'opera
tecnica, scientifica e politica che deve essere sviluppata dagli
organismi responsabili ed in particolare dall'Amministrazione
regionale. Ma questo lavoro non è stato fatto ed è questa,
Assessore, la ragione principale per la quale lei non è riuscito a
presentare il piano sanitario e non perché scadevano i 30 giorni
utili per presentare il disegno di legge! Questo piano è fallito
nel momento in cui non c'erano i presupposti per costruirlo!
Il Partito comunista ha concordato con l'Assessorato di
istituire concretamente un osservatorio epidemiologico con due
medici, due sociologici e due statistici. È un fatto importante,
perché la legge n. 70, che per altri versi è andata molto bene, ha
fallito i suoi obiettivi in tema di osservatorio epidemiologico.
Questo dobbiamo dirlo, non perché ciò sia positivo o negativo, ma
perché è la realtà ed è un punto di partenza da cui muovere i passi
successivi.
L'osservatorio epidemiologico, infatti, è la base ed il motore
dal quale possono prendere le mosse tutte le analisi. Se noi non
conosciamo la situazione sanitaria odierna della nostra Regione,
quali sono le malattie più frequenti, quali sono in aumento di
frequenza e quali in diminuzione, non sapremo mai come intervenire.
Non abbiamo nessun dato, per esempio, sull'ospedalizzazione, su
quanti usufruiscono dell'ospedalizzazione a livello regionale e
quanti si recano fuori Valle, nonché su quanti vengono da fuori per
farsi curare in Valle d'Aosta.
Non abbiamo nessun punto di riferimento su cui lavorare, non
soltanto perché le forze politiche sono disattente, ma perché
spesso questi dati non esistono e non esistono nemmeno negli uffici
dell'Assessorato competente! Naturalmente non si possono sempre
attendere i dati ISTAT che, come ben sappiamo, spesso e volentieri
non sono attendibili o comunque di difficile disaggregazione.
Io penso che le modificazioni del piano sanitario, così come ci
vengono presentate, non possano essere discusse più di tanto e,
quindi, non ne farò un'analisi dettagliata, proprio perché mi
sembra più importante sottolineare, qui, gli aspetti più
propriamente inerenti alla politica sanitaria.
Il primo dato di analisi concreta di queste proposte concerne
l'errore clamoroso che si fa nel soddisfare i bisogni delle
strutture sanitarie. Mi spiego meglio. Oggi noi abbiamo una
struttura ospedaliera che per molti versi funziona discretamente,
che ha alcuni settori di punta positivi, che ha certamente anche
alcune pecche ed alcuni problemi, ma che, tutto sommato, funziona.
A fronte di ciò, abbiamo un territorio completamente sguarnito. I
consultori di Aosta, come è stato denunciato infinite volte dai
partiti della Sinistra (Partito comunista, Partito socialista e
Nuova Sinistra), sono stati completamente abbandonati dalla Giunta
regionale e dall'U.S.L.. I presidi territoriali sono un ricordo
legato alle giunte rosse del Comune di Aosta della fine degli anni
'70, dopodiché tutto è finito.
Ora, noi non possiamo pensare di fare un intervento corretto in
campo sanitario andando a potenziare quello che già va
discretamente, dimenticandoci completamente di quello che è "in
bagno". Questo significa che noi, potenziando l'ospedale ed
abbandonando il territorio, provochiamo un'ulteriore domanda
sull'ospedale che in un prossimo futuro ci costerà altri
investimenti in nuove strutture ospedaliere. Come conseguenza
avremo un ospedale enorme a fronte di un territorio sempre più
sguarnito.
Se questo vale per Aosta, che è il caso più macroscopico, tant'è
che non resta più nulla dei cinque o sei consultori che c'erano
alla fine degli anni '70, vale anche per tutto il resto del
territorio regionale. Andate a vedere come funzionano i servizi di
"pap-test" sul territorio e vi renderete conto che, spesso, mancano
le ostetriche perché sono in numero ridottissimo e non è stata
fatta alcuna campagna programmatica per cercare di risolvere questo
problema. In bassa Valle una sola ostetrica per anni ha dovuto
sopperire alle necessità di ben tre distretti. Un'analoga
situazione sta verificandosi tra Châtillon e Verrès.
Non voglio parlare del problema della medicina scolastica,
perché ormai credo che si tratti di un dato di fatto del quale
nessuno più parla, tant'è che è stata completamente abbandonata.
Tuttavia la medicina scolastica ha funzionato persino sotto il
fascismo e durante l'ultima guerra mondiale, dimostrando una
capacità organizzativa che ha stimolato discussioni tra gli
operatori sollecitandoli ad intervenire e ad operare nel campo
della medicina sociale. Non si tratta, ovviamente, di una scelta
casuale di questo Assessore, ma di una scelta predeterminata.
Mi spiace doverglielo dire, Assessore, ma Nuova Sinistra non ha
mai ricevuto ufficialmente questa bozza che è circolata in più
versioni per la Valle d'Aosta. Io mi sono permesso di fare anche
una piccola esegesi dei testi, riscontrando notevoli differenze tra
loro che si aggiungevano alle differenze presenti in funzione del
destinatario di ogni singolo testo.
Dicevo, comunque, che questa bozza di piano è il risultato di
una scelta predeterminata. Le interessanti proposte per
l'istituzione di unità operative interdistrettuali di medicina
sociale, che potevano essere discutibili, ma che comunque erano un
tentativo per intervenire nel campo sociale, sono state bellamente
dimenticate da questo piano, mentre avrebbero potuto trovarvi
posto. Ne consegue che siamo di fronte ad un territorio "disperato"
dal punto di vista strutturale, di fronte ad un'assenza di
interventi per qualificare professionalmente la funzione del medico
di famiglia che, non dobbiamo dimenticarlo, è l'asse fondamentale
dell'assistenza medica, in quanto è il "trait d'union" o il punto
di collegamento tra il cittadino e le strutture più organizzate.
Eppure non abbiamo nessun corso di aggiornamento, nessun
coordinamento di queste figure professionali, non diamo loro alcuno
strumento per favorirli nel loro lavoro collettivo. Quando alcuni
hanno avanzato delle proposte, come era accaduto a Courmayeur, di
mettersi insieme sfruttando aspetti particolari dell'accordo
nazionale per i medici che si occupano della medicina di base, si è
preferito battere altre strade, con il risultato che ora a
Courmayeur abbiamo un centro traumatologico che ancora non si sa
bene come sarà gestito.
Ciò dimostra che, non solo non si vuole intervenire sulle
strutture, ma neanche sul principio fondamentale di rafforzare
concretamente le stesse strutture sparse nel territorio aiutando i
medici che si occupano della medicina di base. È evidente che i
nostri governanti e amministratori rispondono ai bisogni ed alle
necessità, non sempre meditati e accolti con sufficiente giudizio
critico, di alcuni operatori.
Assessore, la popolazione ha delle esigenze, che qui sono state
riaffermate più volte ma che non sono state neanche prese in
considerazione. Per essere più chiaro faccio alcuni esempi.
Le unità operative di ostetricia e di ginecologia dell'ospedale
di Aosta versano in una cronica situazione di disagio, denunciata
da vari anni dalle donne, ma negli ultimi cinque anni non è stato
fatto alcun tentativo per un loro riassestamento. Tale situazione
di disagio ha delle cause complicate, che non devono certamente
essere risolte con la spada, ma non abbiamo visto un solo atto
della Regione teso a risolverla.
Il settore della traumatologia e dell'ortopedia è cronicamente
sulle pagine dei giornali: costringe tantissimi valdostani ad
utilizzare strutture esterne alla Valle, all'estero od a Pavia ed a
Torino; ha costretto la Regione a convenzionarsi con delle cliniche
private...! Che cosa c'è dentro tutto questo? Nulla. Non solo, ma
persino il tentativo di risolvere il problema con i centri
traumatologici di base, strutturando le unità operative in modo che
il personale potesse distribuirsi sul territorio, consentendo
all'ospedale di rimpolparsi con forze nuove, è andato a
ramengo!
Ancora: questo Consiglio regionale, nel febbraio del 1987, ha
approvato una mozione che impegnava l'Assessore ad istituire un
centro di senologia, cioè una struttura ambulatoriale che
coordinasse la lotta per la diagnostica precoce del carcinoma
mammario; dopo un anno, ancora non s'è fatto nulla e non c'è nulla
neanche in questa "pianola".
Veniamo alla riabilitazione. Finalmente abbiamo visto che in
questo piano viene impostato il problema dell'unità operativa di
riabilitazione, ma noi dobbiamo sapere che la Valle d'Aosta spende
miliardi, in questo campo, in centri fuori Valle e, forse, qualcuno
sta pensando di costruire delle cliniche private a sfondo
ortopedico e traumatologico, con annessa riabilitazione (forse a
Saint-Pierre). Non esiste però nessuna struttura e non c'è alcuna
volontà politica di risolvere questo problema, eppure ben sappiamo
quante sono le persone che hanno problemi di ortopedia e
traumatologia. Il fenomeno dei cosiddetti "rabeilleurs" è ancora
così diffuso e radicato in Valle d'Aosta, certamente per la
presenza di una forte tradizione storica, ma anche per il non certo
dignitoso livello delle strutture pubbliche di riabilitazione e di
fisiochinesiterapia, per cui ne consegue che la gente si serve e si
aggiusta come può.
I problemi, comunque, sono tanti, ma non voglio farne qui un
elenco spropositato. Ricordo solo quelli delle troppe sedi
ospedaliere, del Mauriziano, dei locali del pronto-soccorso che
sono assolutamente insufficienti... Ci sono problemi per tutti i
gusti.
Ritengo, tuttavia, di dover sottolineare, anche se potrebbe
sembrare un po' "demodé", il discorso relativo alla prevenzione.
Tutte le discussioni fatte sino ad oggi riguardano comunque
problemi legati alla diagnostica ed alla terapia, ma noi sappiamo
che nel mondo moderno si possono ottenere gli stessi risultati
investendo 1 lira nella prevenzione, 10 lire nella diagnostica e
100 lire nella terapia. Questo è infatti il rapporto che sussiste
tra queste varie fasi della medicina. La cosa migliore, quindi, dal
punto di vista economico consiste nel non fare ammalare la gente;
lo è anche dal punto di vista intellettivo e morale.
Quanto si spende per la prevenzione in Valle d'Aosta? Alcuni
gruppi di lavoro organizzati dall'U.S.L. non hanno avuto alcun
supporto, né dall'Amministrazione regionale né dall'U.S.L., per
estendere e diffondere a livello di massa e di gente certi servizi
di medicina preventiva. Mi riferisco all'educazione sanitaria,
all'educazione alla salute, agli interventi nell'età evolutiva...
Non c'è stato nessun intervento concreto, anche se da qualcuno era
stato caldeggiato, nel campo dell'odontoiatria. Eppure noi sappiamo
quanto costano alla gente le cure odontoiatriche. Si tratta di un
classico caso in cui la prevenzione, consistente nello spiegare
bene ai bambini cosa significano determinati procedimenti per la
pulizia dei denti, nello spiegare ai loro genitori il valore di una
corretta alimentazione, l'importanza di un intervento di
prevenzione terziaria sulle carie prima che queste ultime
provochino delle gravi lesioni..., potrebbe far risparmiare
parecchio sia ai cittadini sia alle strutture ospedaliere.
L'alternativa a tutto ciò è quella di costruire degli ospedali
odontoiatrici, per soddisfare le sempre più numerose richieste per
questo tipo di prestazione.
Oggi
,
che lo si voglia o no, la prevenzione è all'ordine
del giorno, perché è l'unico metodo per contenere la spesa
sanitaria. Qui, in Valle d'Aosta, siamo abituati piuttosto male in
proposito, perché il soldo circola e, quando c'è qualche problema,
si distribuiscono contributi per cercare di tamponarlo in qualche
maniera e talvolta ci si riesce anche.
Poiché pur essendo stato attento mi sembra che l'Assessore non
l'abbia citata nel suo intervento, vorrei ricordargli la legge
nazionale n. 109 del 1988 sulle
"Misure urgenti per le dotazioni
organiche del personale degli ospedali per la razionalizzazione
della spesa sanitaria".
Questa legge, che è legge anche per la
Valle d'Aosta, non è stata minimamente citata dall'Assessore e non
è neppure citata nello stralcio di piano sanitario, per cui io sono
seriamente preoccupato che questo provvedimento venga bocciato
dalla Commissione di Coordinamento. Il presente progetto di legge,
infatti, identifica molto chiaramente che si possono apportare
modifiche alle varie piante organiche solo dopo aver fatto
un'analisi dei rapporti tra i posti letto disponibili e la
popolazione, comprendente anche la quantificazione dei tassi della
loro occupazione nonché altri dati di questo genere. Questi tassi
di occupazione devono comunque essere intorno al 70 o al 75 per
cento. Sono escluse, ovviamente, le analisi che riguardano le
disponibilità delle unità che si occupano delle malattie infettive
e dei servizi di terapia intensiva e di sperimentazione, che non
hanno bisogno di alcun rapporto con il tasso di occupazione dei
posti letto.
Quando non ci si pone il problema delle compatibilità economiche
e quando non ci si pone il problema di offrire dei servizi
efficienti, che cosa si può ottenere? I risultati si vedono:
l'U.S.L. è sempre con l'acqua alla gola dal punto di vista
finanziario. Perché? Perché la Regione impone delle scelte e delle
situazioni grazie alle sue "non scelte", che provocano un
incredibile aumento della spesa sanitaria.
I risultati sono lampanti davanti agli occhi di tutti: il
personale dell'U.S.L. aspetta ancora oggi, e forse aspetterà per
molto tempo ancora, gli arretrati, antecedenti il 1988,
dell'indennità di bilinguismo, perché l'U.S.L. non ha una sola
lira! È meglio, poi, non andare a vedere nulla in tema di
aggiornamento del materiale.
Specie negli ultimi anni, infatti, l'U.S.L. non ha mai potuto
disporre di un soldo per avviare delle serie campagne di
aggiornamento del materiale e delle attrezzature di tipo
diagnostico o terapeutico.
Secondo noi, questa "pianola" poteva tranquillamente essere
rinviata a settembre, perché non c'è nulla di urgente, se non forse
la parte veterinaria e quella che riguarda il personale
amministrativo da inserire nei reparti di degenza, che potrebbe
alleggerire notevolmente l'impegno del personale infermieristico.
Il resto, invece, non è assolutamente urgente!
Vorrei anche sottolineare che questo aggiornamento, per
l'Assessore, corrisponde soprattutto all'intenzione di volersi
ripulire la coscienza. In Valle d'Aosta, infatti, si è arrivati a
degli assurdi.
Non so se vi ricordate, ma prima l'Assessore parlava della
medicina nucleare: si tratta, in ogni caso, di un servizio di
diagnostica che utilizza degli isotopi radioattivi e che è
sottoposto a delle normative nazionali estremamente precise.
Ebbene, in Valle d'Aosta questo servizio è stato istituito senza
che esso fosse presente nel piano sanitario, senza che fosse stata
approvata una legge regionale e senza una deliberazione
dell'U.S.L., ma semplicemente attraverso una deliberazione di
acquisto del materiale occorrente! Non solo - ed in questo caso
voglio salvare l'Assessore -, ma nei lavori di ristrutturazione si
è andati incontro a tutta una serie di complicazioni proprio per
l'assenza di corretti procedimenti deliberativi.
Questa "pianola", pertanto, serve solo a ripulire la coscienza
di chi impone certe cose, senza farle discutere in sede di
Consiglio regionale. La medicina nucleare è una cosa da rimettere
in sesto. In questo momento dispone di un solo medico che, per
fortuna sua, gode di buona salute perché non ha ancora fatto
assenze e continua a reggere il tutto, ma che è stato "rubato" ad
un'altra unità operativa, con la quale non ha alcuna compatibilità,
perché i medici di radiologia non possono fare dell'attività di
medicina nucleare, proprio perché le due attività non sono neanche
affini. Queste sono le realtà che ci sono dietro le quinte!
Mi sta molto bene che si riassesti l'unità di medicina nucleare,
ma non si deve dire che si tratta di scelte di programmazione
sanitaria, perché si tratta solo di tentativi per riaggiustare una
politica sbagliata, fatta in modo estemporaneo dall'Assessore.
Tra l'altro, vorrei sapere se l'Assessore ha il coraggio di
dirci quando è stato comperato l'apparecchio di medicina nucleare,
precisandone la data d'acquisto, quando è stato piazzato e quando è
stato utilizzato per la prima volta. Se sono trascorsi più di tre
anni, arrossisca! In questo caso posso invitarlo ad arrossire senza
alcuna difficoltà: quell'apparecchio, infatti, è rimasto bloccato
per uno o due anni perché non c'era il personale idoneo e non si
disponeva neppure delle autorizzazioni necessarie.
Se qualcuno si vuol divertire, può anche notare delle situazioni
ridicole. L'articolo 3, infatti, recita:
"L'organizzazione, le
funzioni e i compiti delle unità operative di:
-
medicina;
-
oncologia;
-
pediatria e neonatologia;
-
anatomia patologica;
-
chirurgia generale 1;...
..... sono rideterminati come nell'allegato A) alla presente
legge regionale".
Provate a vedere se nell'allegato A) trovate la voce "chirurgia
generale 1" Non c'è! Assessore, che dimenticanza è questa? Io non
so che tipo di legge sia questa!
Ancora oggi
,
ad esempio, io non so se, per quanto attiene
alle analisi cliniche, sia più corretta la versione che ho io
oppure quella che ha il Consigliere Mafrica, nel senso che io ho 3
aiuti e 2 assistenti, mentre il Consigliere Mafrica ha 2 aiuti e 3
assistenti. La versione che ho io è del mattino, mentre quella del
Consigliere Mafrica è del pomeriggio e, probabilmente, sarà più
giusta la sua...
STEVENIN
(fuori microfono): Un laureato saprà ben
leggere!
SANDRI (N.S.):
Voglio terminare ricordando che in
Commissione noi abbiamo avuto una dimostrazione abbastanza lampante
che il personale medico ha delle perplessità su tutta una serie di
punti ed in particolare sull'istituzione di un osservatorio
epidemiologico, che fortunatamente è stata accettata dalla Giunta e
di ciò la ringraziamo.
Il personale laureato dei ruoli speciali ha delle grosse
difficoltà, perché subisce un trattamento, a mio parere,
penalizzante rispetto al personale medico.
Il personale para-medico, per certi versi, è inviperito, perché
qui si fa di tutto, nel senso che si mettono a posto i medici e
tutte le altre categorie, ma non si dà al personale paramedico quel
riconoscimento che pure gli spetterebbe.
Ci sono problemi di locali per il pronto-soccorso, che ho già
citato, ma c'è anche tutta una serie di altre problematiche che non
riescono a trovare uno sbocco.
Concludo ripetendo che il problema fondamentale, e che più ci
preoccupa, è che questa "pianola" testimonia della mancanza di una
conduzione politica della sanità in Valle d'Aosta. Di fronte a
questo scempio noi abbiamo paura che, se non cambieranno le cose,
per molti e molti anni la sanità valdostana non riuscirà ad
approdare ad una situazione che risponda ai problemi della
gente.
Vorrei presentare due emendamenti. Il primo cerca di seguire lo
spirito della legge n. 109, che ho testé citato, ed è stato
concordato ieri con l'Assessore. In esso si chiede che le nuove
unità operative partano soltanto quando c'è il personale idoneo per
farle funzionare ed i locali per ospitale.
Il secondo emendamento, invece, mira a chiarire il problema
legato alle analisi cliniche, nel senso che a me sembra che con i
sindacati dei medici si fosse raggiunto l'accordo su un organico
composto da 1 primario, 3 aiuti e 2 assistenti, per mantenere una
generale uniformità nel rapporto tra aiuti e assistenti. Tuttavia,
al di là di questo aspetto particolare ed in considerazione della
disponibilità manifestata dall'Assessore, io vorrei chiedergli se
sia possibile correggere l'organico nel senso da me suggerito.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Era il 10 maggio 1983 e non avevamo
ancora cominciato la discussione del primo piano sanitario
regionale, quando ci fu una riunione durissima tra la maggioranza e
l'opposizione. Alla fine si decise di lasciar passare quel piano
con l'impegno che avrebbe potuto essere rivisto entro il dicembre
dello stesso anno. Si trattava del piano sanitario 1983-85. Quel
piano è ormai scaduto da tre anni.
Il nostro Gruppo cominciò a preoccuparsi della modifica del
piano a partire dal novembre del 1985 e con una prima interpellanza
chiese le intenzioni della Giunta in ordine alla revisione del
piano sanitario. Ritornò sull'argomento nel gennaio del 1986,
sempre per chiedere quali erano le intenzioni della Giunta in
merito all'organico dell'U.S.L.. Ancora nel novembre del 1986,
nell'aprile del 1987 e, infine, nel gennaio del 1988.
Più volte abbiamo osservato all'Assessore che sarebbe pericoloso
ed inopportuno trovarsi all'ultima seduta del Consiglio regionale
con il nuovo piano sanitario da approvare. In realtà il piano
sanitario da approvare non c'è, perché, dopo un tentativo "in
extremis", i documenti che in realtà non sono mai stati consegnati
ufficialmente alla Commissione, sono stati ritirati. A cinque anni
di distanza ci troviamo, perciò, non con la revisione del piano
sanitario scaduto, ma con un aggiornamento della pianta organica e
con alcune indicazioni di urgenza.
A noi pare che sia un dato estremamente negativo che l'Assessore
in questi anni non abbia saputo trovare la strada giusta per
proporre quella revisione che riteniamo necessaria.
Anche su un altro aspetto, ugualmente importante per la sanità,
non si è giunti a conclusione. Non si è definita la questione dei
rapporti con l'Ordine Mauriziano e non si è neanche portato in
Consiglio il progetto di ristrutturazione della sede di viale
Ginevra. In Valle d'Aosta abbiamo perciò un Assessorato che, dopo
cinque anni, non è stato in grado di presentare a bilancio né gli
indirizzi della politica sanitaria, né l'organizzazione strutturale
dei servizi. Non ci sembra che tutto ciò costituisca un bel
risultato.
Questo documento, che ci viene presentato come
"Aggiornamento
del piano socio-sanitario della Regione Valle d'Aosta per il
triennio 1983/1985",
è scarsamente credibile. Non siamo
riusciti a capire quale sia il numero effettivo a cui si fa
riferimento per la pianta organica vigente. L'ultimo documento
ufficiale approvato dal Consiglio il 10 maggio 1983 attestava la
pianta organica dell'U.S.L. al livello di 1961. C'è da dire che
questo numero compare in un "errata corrige", perché nella
discussione convulsa, avvenuta nelle ultime ore della seduta del
Consiglio, probabilmente non si erano ben capiti i dati, che sono
stati pubblicati successivamente come "errata corrige" al piano
sanitario. Secondo questo documento del Consiglio, quindi, la
pianta organica dovrebbe essere di 1961 unità.
Nella legge che andiamo ad approvare, invece, la pianta organica
vigente viene stimata in 1958 unità. La differenza non è molta,
però c'è da dire che l'U.S.L., proprio in questo periodo e
precisamente l'11 aprile 1988, nel corso dell'approvazione del
bilancio di previsione per l'esercizio finanziario 1988, ha
distribuito ai Consiglieri dell'U.S.L. un documento dal quale
risulta che la pianta organica vigente è fissata a 1.821 unità.
Visto che questo è un documento ufficiale dell'U.S.L., noi vorremmo
sapere qual è il numero reale della pianta organica vigente.
La confusione sulle cifre è anche dimostrata dal fatto che,
mentre nella pianta organica distribuita nelle prime riunioni della
Commissione esisteva un certo dato per gli operatori tecnici, lo
stesso dato è stato modificato per ben tre volte. Ho a mia
disposizione, infatti, tre copie che portano numeri differenti
rispetto a questo tipo di operatori.
Che cosa è avvenuto in sostanza? Io credo che fondamentalmente
si sia proceduto sulla base di una richiesta fatta ai primari,
delle esigenze che riguarda vano in particolare il personale
medico. Dobbiamo dire, però, che l'Assessore ha preso delle
decisioni forse contraddittorie, ma molto generose nei confronti
delle richieste provenienti da questa parte. Infatti, mentre la
pianta organica del 1983 diceva che i medici erano 221, due
settimane fa la pianta organica dei medici era arrivata a 238 ed
aveva subito un aumento di 17 unità. Nella settimana successiva
essa è passata a 272, con un aumento di ben 51 unità rispetto alla
pianta organica precedente.
Considerato che esistono dei problemi di sotto-organico e che
questi problemi riguardano soprattutto il personale
infermieristico, noi vorremmo sapere se la pianta organica rimane
immutata e, se aumenta soprattutto la parte relativa al personale
medico, quali effettive modifiche e miglioramenti della situazione
si ottengono con questo tipo di legge.
Noi crediamo che i problemi di organico non vengano risolti dal
fatto che si mutano i numeri nelle tabelle. Pensiamo, invece, che i
problemi del personale infermieristico siano gravi. Pensiamo che
anche per il personale medico non sarà facile trovare tutto quello
che può essere indicato in questa tabella. Abbiamo anche qualche
dubbio sull'effettivo dimensionamento di alcune unità
operative.
Per fare un esempio, si porta a 18 il numero complessivo dei
cardiologi, ma non viene precisato se costoro lavoreranno tutti
all'interno del servizio n. 4, oppure se potranno anche essere
disponibili a lavorare sul territorio. Si mette in piedi una unità
operativa di chirurgia vascolare che ha dimensioni rilevanti
rispetto a tutte le altre del Nord Italia, ma non sappiamo se la
patologia che porta a questo tipo di struttura è dimensionata alla
nostra Regione oppure se importiamo pazienti da altre zone e magari
da quel di Novara.
In sostanza, siamo in presenza di un'assoluta carenza di dati.
Noi vorremmo sapere come sono state costruite queste tabelle. Se
mancano i dati relativi alla ospedalizzazione, relativi al tempo
dedicato alla diagnosi, alla terapia e alla convalescenza, se
mancano i posti letto, se mancano osservazioni di carattere
epidemiologico, vorremmo sapere sulla base di quali dati, se non
sulle semplici richieste dei primari, è stata costruita questa
tabella.
A nostro giudizio, si tratta di una costruzione casuale che
accoglie tutte le richieste fatte, ma che non ha una logica e che
soprattutto ha il grandissimo difetto di essere tutta incentrata
sulla parte ospedaliera, mentre manca, in realtà, ogni riferimento
ed ogni ragionamento per i servizi sul territorio e per quelli di
diagnosi e di riabilitazione.
Questi sono i motivi che ci fanno giudicare negativamente questo
disegno di legge. Dobbiamo aggiungere che, su di esso, non è
neanche stato raggiunto un accordo con tutte le organizzazioni
sindacali interessate, perché ancora nella giornata di ieri abbiamo
ricevuto una lettera che contiene una precisa osservazione critica
in proposito e aggiunge anche che alcune parti, per legge,
dovrebbero essere contrattate con le organizzazioni sindacali.
Non si sono date, quindi, indicazioni generali di politica
sanitaria; non si hanno dati precisi; non si hanno i posti letto
necessari per queste nuove unità operative che si vanno ad
istituire e, quindi, noi vorremmo sapere quale credibilità può
avere un disegno di legge di questo tipo.
Partendo da queste osservazioni, abbiamo insistito perché
perlomeno si potesse disporre di una struttura in grado di fornire
dei dati. In questo senso abbiamo presentato un emendamento che, in
attesa dell'applicazione della legge n. 70, prevede la costituzione
di un osservatorio epidemiologico, a livello di unità sanitaria
locale, nell'ambito dell'unità operativa di vigilanza igienico
sanitaria, comprendente due medici, due statistici e due
sociologi.
Presenteremo anche altri emendamenti, in particolare uno che
impegna la Regione a rivedere la pianta organica entro un anno,
contestualmente alla revisione del piano sanitario regionale, ed
altri più specifici che riguardano l'unità operativa di medicina di
emergenza e di accettazione, l'unità operativa di anatomia
patologica e l'unità dipartimentale di citoistologia diagnostica.
Un ulteriore emendamento riguarda l'unità per le tossicodipendenze,
per le quali si chiede che sia istituito un posto di sociologo.
Per quanto riguarda l'unità operativa di medicina di emergenza e
di accettazione, gli emendamenti propongono che le indicazioni
operative non siano predisposte dal comitato di gestione, ma dal
responsabile del servizio n. 4 e che l'organizzazione delle
attività chirurgiche sia predisposta dai primari delle unità
operative interessate, in modo da dare alla parte chirurgica la
massima qualificazione possibile.
In sostanza, il giudizio del nostro Gruppo su questo disegno di
legge è negativo per una questione di metodo, per il ritardo con
cui è stato presentato, per il mancato accordo con le
organizzazioni sindacali, per la mancanza di indirizzi e per
l'impossibilità di una sua immediata applicazione perché, oltre ai
posti letto, mancano anche le modalità operative. Crediamo,
tuttavia, che il disegno di legge possa concorrere comunque a fare
compiere un passo in avanti, anche se molto relativo, come in
questo caso, alla sanità della Valle d'Aosta, se verrà accettata la
costituzione di un osservatorio epidemiologico.
Si dà atto che alle ore 18,30 assume la Presidenza il Vice
Presidente DE GRANDIS.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Esprimo subito il rammarico che la
discussione su di un argomento così importante si svolga
nell'ultima riunione del Consiglio, in un'atmosfera di
smobilitazione. Con altrettanta onestà, però, devo dire che questo
piano non meritava altro, perché bisogna constatare che è mancata
la volontà politica di procedere ad una sua revisione. È questo il
dato più sconfortante. Noi avremmo preferito non essere costretti a
discutere questo piano e, anche nel corso di una riunione dei
Capigruppo, abbiamo detto che avremmo preferito che, a questo
punto, fosse il nuovo Consiglio ad occuparsi di un argomento così
importante. Essendo ormai saltate tutte le scadenze relative al
rinnovo del piano 1983/85, tanto valeva, a mio avviso, lasciare che
fosse il nuovo Consiglio ad affrontare, con un altro stato d'animo
e soprattutto con un'altra visione d'insieme, la questione della
sanità in Valle d'Aosta. Oggi, sembra invece che questo argomento
non interessi più a nessuno, anche perché, con estremo rammarico,
devo riconoscere che un settore di vitale ed essenziale importanza,
come quello della sanità, presenta un quadro di riferimento
politico assolutamente carente e consente, oltretutto, di fare
l'amara considerazione che una delle regioni più ricche d'Italia,
dove il problema della finanza pubblica, per fortuna nostra,
presenta soltanto dei riscontri positivi, non sa affrontare in
termini diversi, più creativi e potrei dire anche più innovativi,
il problema della sanità.
Questo va sottolineato, perché è la dimostrazione pratica della
più totale carenza di una linea politica nel settore
socio-sanitario che invece dovrebbe essere assunto, come io mi
auguro, ad elemento centrale di una nuova politica da porre in
essere nella prossima legislatura.
Oggi
siamo chiamati ad affrontare una discussione
estremamente riduttiva. Perché dico riduttiva? Perché un piano
socio-sanitario che, in assenza di un quadro di riferimento
complessivo, si limita ad affrontare solo alcune tematiche,
obiettivamente, non ne stimola la discussione e
l'approfondimento.
Francamente, non presenterò alcun emendamento, anche se ho qui
con me tutta una serie di osservazioni sul piano sanitario e, a
questo punto, proverò a fare un discorso eminentemente politico,
anche perché i Colleghi che mi hanno preceduto hanno fatto un esame
molto più dettagliato e, se vogliamo, più puntuale delle carenze di
questo "mini-piano", che sembra un po' il classico topolino
partorito da una montagna.
A questo punto l'Assessore mi deve permettere di smentire una
sua affermazione, perché questo piano è circolato ampiamente in
determinati ambienti, tanto che ne erano a conoscenza non solo gli
operatori del settore, ma anche alcune forze politiche più
fortunate; il piano poi è stato ritirato e si è ricorsi alla
cosiddetta "pianola", come ci ha ricordato il Consigliere Sandri e
come ormai è entrata nel linguaggio comune, che ha alcuni accordi
molto intonati, ma che ne ha anche altri estremamente stonati,
secondo la "testa" del cliente.
Io ritengo estremamente riduttivo questo tentativo di operare
una "mini-riforma" o un "mini-aggiornamento" del piano, senza alcun
riferimento alle effettive esigenze della sanità, ma con precisi
riferimenti a determinate persone che lavorano nel settore; e non
dico altro. So che l'Assessore non vuole sentirsi dire queste cose,
ma sono osservazioni politiche che non circolano solo nel nostro
ambito, perché sono ormai generalizzate, tant'è che potremmo fare
nomi, cognomi ed indirizzi. Non lo facciamo solo per carità di
patria, perché ormai i "giochini" sono fatti e, quindi, lasciamo
perdere e non vogliamo neanche infierire su questo documento sul
quale, a mio avviso, non vale neanche la pena di spendere molte
parole.
Credo che il voler concentrare tutta l'attenzione del discorso
socio-sanitario sulla struttura ospedaliera, dimenticandosi tutto
il resto, senza una visione d'insieme che comprenda il territorio
sia nella fase della diagnosi sia in quella della prevenzione,
concorra a determinare un elemento di valutazione talmente negativo
che fa già dire "no!" a questo "topolino", che tra l'altro avrà una
vita molto stentata, anche perché, al di là delle difformità sulle
quantità organiche, alle quali hanno fatto riferimento i Colleghi
che mi hanno preceduto, in esso si denota un certo disordine e
soprattutto una certa mancanza di linea politica. Chi vuole
evincere da questa "mini-riforma" un benché minimo quadro di
riferimento per il settore della sanità, non ci riesce.
Noi non abbiamo ritenuto opportuno fare quello che hanno fatto i
Colleghi, che forse sono stati più diligenti di noi, anche perché
quel tipo di discorso ci sembra estremamente riduttivo. Non si sono
affrontati, infatti, i problemi di fondo del settore ospedaliero,
che sono quelli della medicina, della chirurgia, della
traumatologia e del dipartimento di medicina di emergenza. Si sono
dati, invece, alcuni contentini a coloro cui dovevano essere dati.
Questo piano ha anche un certo sapore elettorale e come tale noi lo
giudichiamo, cioè con molta severità; pertanto il nostro voto sarà
assolutamente contrario.
Grazie.
PRESIDENTE
: Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Ognuno è libero di dire e di pensare quello
che vuole. Non vorrei, però, che si cercasse di contrabbandare come
atti e fatti voluti dall'Amministrazione regionale, dalla Giunta o
dall'Assessore, l'intento di voler premiare o meno qualcuno. Ho
cercato di spiegare ciò che è stato preso in esame
nell'aggiornamento del piano socio-sanitario, a prescindere da chi
potrà ricoprire o meno certe mansioni. Qualcuno probabilmente sa
già fin d'ora chi vincerà i concorsi; io purtroppo non lo so
ancora.
Come ho detto prima, l'analisi fatta serve a garantire alle
prestazioni il loro attuale livello, almeno fino a quando non sarà
approvato un nuovo piano socio-sanitario, anche in seguito a certi
fatti accaduti all'interno dell'ospedale e che, come voi avete
visto, necessitavano di una urgente regolamentazione.
Al di fuori di questo, ognuno può credere e dire quello che
vuole. Io ci tengo a dire che noi non ci siamo preoccupati di
soddisfare l'interesse di qualche medico o di qualche amico, ma ci
siamo preoccupati solo di salvaguardare l'interesse della
popolazione, affinché essa possa beneficiare in un prossimo futuro
di certi servizi di nuova istituzione e, nel presente, possa
continuare ad avere i servizi già attivati.
Occorre precisare che ora disponiamo di una bozza di piano,
anche se il sottoscritto è il primo a rammaricarsi che questa bozza
sia arrivata tardi all'attenzione del Consiglio. In questi
cinquanta giorni, abbiamo fatto riunioni su riunioni, specie con i
sindacati. Ma, non potendo raggiungere un accordo con tutti i
sindacati, cosa avremmo dovuto fare? Avremmo forse dovuto
presentare una bozza di piano priva dell'assenso di massima di
alcune forze sindacali molto importanti e avviare subito il
confronto con le forze politiche?
Torno a ripetere, comunque, che ora c'è una bozza di piano socio
sanitario e mi auguro che, al più presto, qualcuno senz'altro più
in gamba di me riuscirà a farle fare altri passi in avanti.
Il Consigliere Sandri, così come altri, viene qui a sbraitare su
alcuni settori della sanità. Io vorrei che queste persone dessero
almeno prova di un minimo di coerenza, perché, conoscendo
l'ambiente nel quale lavorano, non dovrebbero dire certe
fesserie...
(...INTERRUZIONE...)
VOYAT (U.V.):
Parlando di ostetriche e di pediatri, ad
esempio, potrei citare i dati di tutti i concorsi che abbiamo
indetto - ma mi riprometto di farli avere al Consigliere Sandri -
per cercare di reperire questo personale. Ai concorsi, però, o non
si presentava nessuno, oppure si presentava solo qualcuno che poi
non prendeva servizio. Questo non significa che non c'è la volontà
politica di far funzionare certi servizi. Questo significa, invece,
che non c'è la possibilità di reperire il personale occorrente.
Questo vale anche per i masso-fisioterapisti che, dopo aver
partecipato al concorso e dopo la pubblicazione delle graduatorie,
non si presentano quando li chiamiamo.
Caro Consigliere Sandri, sappiamo anche che alcune figure
professionali che operano all'interno dell'U.S.L., dopo aver
acquisito una certa professionalità, sovente se ne vanno per
esercitare privatamente. Perché? Perché questo personale tecnico
non ha la possibilità, come i medici, di lavorare a tempo definito.
Alcuni medici, infatti, si garantiscono una parte dello stipendio
lavorando all'interno dell'ospedale e l'altra parte esercitando la
libera professione. Il personale tecnico, invece, non ha questa
possibilità e perciò, visti gli stipendi dell'U.S.L., se ne va. Ma
questo non può essere imputabile all'U.S.L. o alla Regione, ma, al
limite, a tutto il sistema del servizio pubblico che non ha la
possibilità di garantirsi le prestazioni di questo personale.
Mi si viene a dire poi che l'U.S.L. non ha "il becco d'un
quattrino" per assegnare l'indennità di francese. Questo lo
vedremo, ma i fondi per l'anno 1988 sono già stati stanziati e
quelli per gli arretrati arriveranno, stando almeno alle garanzie
che abbiamo avuto dal Consiglio sanitario nazionale. In ogni caso,
per ripianare il bilancio dell'U.S.L. del 1986, sarà inserita anche
questa parte. Entro la fine dell'anno, avremo l'autorizzazione per
ripianare anche il bilancio del 1987 e troveremo i fondi
necessari.
Io non ho bisogno di pulirmi la coscienza o di fare altre cose
del genere, anche perché tutti dovrebbero sapere che un concorso di
medicina nucleare non può essere inventato di sana pianta. Di
solito l'U.S.L. presenta una richiesta, sulla base della quale la
Giunta regionale bandisce un concorso. Quel concorso, quindi, è
stato bandito perché l'U.S.L. aveva previsto di attivare quel
servizio che, evidentemente, non è stato chiamato "unità operativa"
perché non era stato inserito nel piano sociosanitario.
Quell'attività, in ogni caso, è stata messa in funzione dopo che
l'U.S.L. aveva acquistato il materiale, di cui io non so con
precisione...
SANDRI
(fuori microfono): Nel novembre del 1984!
VOYAT (U.V.):
Io non ho lavorato in radiologia e quindi
non so quando sono state acquistate quelle apparecchiature che, in
ogni caso, sono state acquistate dall'U.S.L. e, pertanto, non è
vero, come dice il Consigliere Sandri, che l'U.S.L. non ha mai
avuto "il becco d'un quattrino" per gli acquisti. Ogni anno,
infatti, la Giunta regionale approva delle deliberazioni nelle
quali specifica dove e che cosa deve essere acquistato dalla Giunta
regionale e dove e che cosa deve essere acquistato dall'U.S.L..
Tutto ciò avviene sulla base di un principio molto chiaro e cioè
che le apparecchiature che servono per l'istituzione di nuovi
servizi, o che superano una certa cifra, vengono in genere
acquistate dall'Amministrazione regionale, mentre quelle in
sostituzione o ad integrazione di altre apparecchiature vengono
acquistate dall'U.S.L.. La ripartizione approvata quest'anno, ad
esempio, ha assegnato all'U.S.L. 1,8 miliardi per l'acquisto di
apparecchiature.
Per quanto concerne la presenza o meno della "chirurgia 1",
nell'allegato C è indicata la sua dotazione organica, che prevede 1
primario, 2 aiuti e 3 assistenti. Io non so se qualcuno
nell'allegato C ha dei numeri diversi. Se così è, vuol dire che ci
sono delle copie del piano socio-sanitario che sono errate.
Nel merito del secondo emendamento presentato dal Consigliere
Sandri, nel quale si chiede di modificare l'organico dell'unità
operativa di analisi cliniche, con l'inserimento di 3 aiuti e 2
assistenti, devo precisare che lo stesso primario dell'unità ci ha
chiesto, con una lettera, di non modificare l'organico e ci ha
anche precisato che, nel caso di eventuali modifiche, si sarebbe
dovuto portare a 3 il numero degli assistenti dell'unità operativa
e non quello degli aiuti.
Quando si discute con le forze sindacali i lavori non si
svolgono in modo molto collegiale, perché ognuno parla solo per
quanto gli compete. In ogni caso, oltre al fatto che anche altri
sindacati avevano fatto presente che non era il caso di aumentare
il numero - degli aiuti, c'è anche la lettera del responsabile
dell'unità operativa di analisi cliniche.
Nel corso degli interventi si è anche fatto cenno al mancato
arrivo in Consiglio regionale della questione della
ristrutturazione dell'ospedale, che sarebbe dovuta venire insieme
al piano sanitario. È nell'ospedale, infatti, che si vanno ad
ampliare le attività ed a reperire i nuovi locali per i vari
posti-letto. Tuttavia, lo stralcio dell'aggiornamento del
piano-socio sanitario che è stato presentato non prevede
l'istituzione di nuovi posti-letto oltre quelli esistenti.
Quando qualcuno mi chiede dove saranno reperiti i posti-letto
per le nuove attività, rispondo che saranno reperiti dove sono ora.
La chirurgia vascolare li avrà laddove li ha già ora ed è chiaro
che la chirurgia li avrà all'interno della medicina. Dove sono
stati ricoverati sinora i malati oncologici? In chirurgia? No,
erano ricoverati presso il reparto di medicina e, pertanto, con
l'istituzione di questa nuova unità operativa si ridurrà la
disponibilità della medicina generale, così ci sarà spazio per
l'oncologia...
(...INTERRUZIONE del Consigliere SANDRI...)
VOYAT (U.V.):
Se, ad un certo punto, un'attività è già
svolta all'interno di un'attività operativa, non vedo perché
dovrebbe andarsi a cercare dei posti altrove.
Mi è stato chiesto, inoltre, come è stata determinata la pianta
organica. L'U.S.L. dispone di una commissione che, in accordo con
le organizzazioni sindacali, ha elaborato una pianta organica
completa, comprendente anche le nuove unità operative e gli
ulteriori servizi da istituire con il futuro piano socio-sanitario.
Sulla base di questa pianta-organica, predisposta così come
previsto dalla legge, abbiamo provveduto a modificare i settori che
erano più carenti.
La prima nostra proposta prevedeva di apportare delle modifiche
solo nei settori per i quali erano state presentate delle richieste
specifiche in tal senso, lasciando inalterato l'organico per tutte
le altre unità operative. L'U.S.L., invece, ha chiesto delle
modifiche integrative, che io ho presentato alla Commissione che, a
sua volta, ha acconsentito....
(...INTERRUZIONE del Consigliere SANDRI...)
VOYAT (U.V.):
I cardiologi non sono diversi dagli altri
medici ospedalieri. L'attività specialistica, infatti, viene
attuata dai medici ospedalieri sul territorio, per ora, nei
poliambulatori già esistenti e, in futuro, in quelli previsti. I
cardiologi, quindi, come tutti gli altri medici ospedalieri,
eserciteranno la loro attività sul territorio secondo le necessità
e le richieste della popolazione, e secondo la loro disponibilità
di tempo.
È vero che una forza sindacale non ha dato il suo assenso a
questo stralcio di piano e mi riferisco alla C.G.I.L., ma
quest'ultima non ha potuto dare nessun parere perché non ha
partecipato alle riunioni. Essa, infatti, ci aveva detto che non
avrebbe partecipato. Nell'ultima riunione era presente anche
qualcuno dei suoi rappresentanti, ma non ha presentato emendamenti.
Del resto, non avendo partecipato alle riunioni precedenti, alle
quali avevano preso parte le altre forze sindacali, con le quali
erano stati concordati alcuni emendamenti, non poteva certamente
presentarli allora.
Vorrei solo precisare che il sociologo coadiutore, del quale il
Partito comunista, attraverso un suo emendamento, chiede il
trasferimento dal servizio n. 3 al servizio n. 4 e precisamente
all'interno dell'unità operativa per le tossico-dipendenze, non è
una figura di nuova istituzione, ma si tratta soltanto di un
trasferimento.
Come ho già detto all'inizio del mio intervento, anche se non mi
sono dilungato troppo, ribadisco che chi ha avuto modo di vedere la
bozza del piano-socio sanitario ha potuto senz'altro constatare che
le più grandi innovazioni sono previste nel servizio n. 3. Perché?
Perché si era convenuto che tale servizio fosse più carente di
personale e, secondo la logica del primo piano socio sanitario, più
bisognoso di potenziamento per avvicinare i servizi alla
popolazione ed evitare l'inverso. Però, se in questo stralcio di
piano sociosanitario c'è poco o niente del servizio n. 3, o anche
del servizio n. 5, ciò è perché proprio in essi si sono incontrate
le maggiori difficoltà a far accettare alle forze sindacali alcune
innovazioni, tra le quali quella che interessava l'attività
specialistica ed in parte anche l'attività dei centri
traumatologici. Queste innovazioni, pertanto, non sono state
inserite perché non si è avuta la possibilità di concordarle in
precedenza con le forze sindacali e con le forze politiche. Se le
avessimo portate in Consiglio, sicuramente avremmo incontrato
ulteriori difficoltà.
Si dà atto che alle ore 18,59 riassume la Presidenza il
Presidente BONDAZ.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Sarò molto breve, anche perché mi sembra
corretto rispettare i precedenti accordi per garantire una certa
snellezza al dibattito, sebbene il tema meriterebbe una più ampia
discussione.
Credo, molto pacatamente, di poter accusare di collusioni
indegne ed ignobili l'Assessore alla Sanità ed il Partito
Comunista. Quest'ultimo, infatti, ha affermato che il piano
socio-sanitario è stato fatto su indicazione dei primari.
L'Assessore, a sua volta, ha confermato che, per quanto concerne
l'unità operativa di analisi cliniche, è in possesso di una lettera
del primario, alla quale dovrebbe attenersi. Non voglio
sottolineare altro da questo punto di vista.
In merito alle mie considerazioni sul personale para-medico e
sulle eventuali "fesserie" da me dette, posso confermare che si
tratta di considerazioni che io ho già fatto diverse volte in
questo Consiglio e sono contento di averle ribadite.
La questione delle ostetriche non deve essere limitata ai
concorsi, perché se così fosse si darebbe prova di una visione
miope e a questo punto oltreché fesso, sarei anche miope. La
presenza di poche ostetriche dimostra che ci sono poche infermiere
professionali. Se ci sono poche infermiere professionali è perché
troppo tardi sono stati attuati alcuni interventi per garantire
agli allievi infermieri professionali delle borse di studio
dignitose. Ancora oggi, a livello regionale, non esiste una
politica di incentivazione alla loro professionalità: sono lesinati
i soldi per l'aggiornamento, per il miglioramento professionale,
per la loro partecipazione a corsi di specializzazione... Se manca
il personale infermieristico, è ovvio che poi mancheranno le
ostetriche, le assistenti sanitarie-vigilatrici...
In merito a certe velate allusioni, mi permetto di ricordare che
avevo apprezzato il fatto che, nel piano sociosanitario che
l'Assessore aveva distribuito a tutti, tranne che ai Partiti
dell'opposizione, si identificasse l'importanza del tempo pieno per
il responsabile dell'unità operativa. È un concetto di fondamentale
importanza ed io concordo con l'Assessore nel ritenere impossibile
riuscire a mantenere dei rapporti dignitosi all'interno
dell'ospedale se, nei tempi e nei modi giusti, non si arriva a
disporre di personale a tempo pieno. Questo è vero sia per il
personale para-medico sia per il personale medico. Però, è anche
vero, a mio avviso, che occorre lanciare dei segnali in questo
senso ed il fatto che nella "pianola" la questione del tempo pieno
sia scomparsa, non può certamente essere colpa o responsabilità del
sottoscritto.
Sottolineo ancora una volta il problema del "clima". Cinque anni
fa, malgrado la discussione fosse più aspra e più tesa, venne
comunque fatta a coronamento di un ampio dibattito e di una
estesa convergenza a livello sociale degli operatori sanitari e
dell'U.S.L.. La discussione di oggi, invece, è solo un dibattito
apatico, ed è la testimonianza più evidente del disfacimento totale
di ogni volontà politica.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
L'Assessore non ha saputo indicarmi il
numero esatto della pianta organica vigente. Io ho detto che,
secondo l'U.S.L., è 1.821; secondo questo disegno di legge, invece,
è 1.958. Non solo, ma secondo l'U.S.L. attualmente sono in servizio
1.490 addetti e, quindi, c'è una carenza di 331 persone.
L'aumento della pianta organica di 51 medici, quando, secondo
l'U.S.L., mancano ancora 9 primari a tempo pieno, 11 aiuti e 34
assistenti, indica che questo disegno di legge va incontro alle
richieste dei primari, degli aiuti e di tutti quelli che,
attraverso questa nuova pianta organica, possono aspirare a salire
un gradino più in alto. Infatti, non sono chiari gli indirizzi di
questo stralcio di piano socio-sanitario e non si è fatta nessuna
verifica sui dati nosologici, ma si è accolto tutto quello che è
stato richiesto. Questo, forse, può essere interessante per una
parte del personale, ma non credo che valga a risolvere i problemi
della sanità in Valle d'Aosta.
Confermo, pertanto, il nostro giudizio negativo su questo
disegno di legge.
PRESIDENTE
: Passiamo ora all'esame dell'articolato, nel
nuovo testo predisposto dalla IVa Commissione consiliare.
Do lettura dell'articolo 1.
Articolo
1
1. All'allegato alla legge regionale 23 giugno 1983, n. 66
("Piano socio-sanitario della Regione Valle d'Aosta per il triennio
1983/1985") sono apportate le seguenti modificazioni, concernenti
il servizio di assistenza sanitaria specialistica, ospedaliera ed
extra-ospedaliera integrativa dell'assistenza di base e il servizio
di igiene ed assistenza veterinaria.
PRESIDENTE
: Se nessuno chiede la parola, pongo in
votazione l'articolo 1 testé letto.
ESITO DELLA VOTAZIONE
Presenti: 30
Votanti: 30
Favorevoli: 20
Contrari: 10
Il Consiglio approva
PRESIDENTE
: Do lettura dell'articolo 2.
Articolo 2
1. Il servizio di assistenza sanitaria specialistica,
ospedaliera ed extra-ospedaliera, integrativa dell'assistenza di
base, è articolato nelle seguenti unità operative:
1) medicina d'emergenza ed accettazione
2)
medicina interna
3) geriatria e gerontologia
4) nefrologia e dialisi
5) neurologia e neurofisiopatologia
6)
malattie infettive
7) pneumotisiologia
8) gastroenterologia ed endoscopia digestiva
9)
cardiologia e cure intensive cardiologiche
10) cardiologia di base
11) oncologia
12) pediatria
13) psichiatria
14) recupero e rieducazione funziona le
15) chirurgia generale 1
16) chirurgia generale 2
17) chirurgia vascolare ed angiologia
18)
otorinolaringoiatria
19)
oculistica
20)
odontostomatologia
21) traumatologia e ortopedia
22) ostetricia e ginecologia
23)
analisi cliniche
24)
centro trasfusionale
25) anatomia patologica
26) anestesia, rianimazione e terapia antalgica
27) anestesia, terapia intensiva pre e post-operatoria
28)
radiologia
29)
medicina nucleare
30) vigilanza igienico-sanitaria ed organizzazione e controllo
attività sanitarie
31) farmacia.
PRESIDENTE
: Se nessuno chiede la parola, pongo in
votazione l'articolo 2 testé letto.
ESITO DELLA VOTAZIONE
Presenti: 30
Votanti: 30
Favorevoli: 20
Contrari: 10
Il Consiglio approva
PRESIDENTE
: Do lettura dell'articolo 3.
Articolo 3
1. L'organizzazione, le funzioni e i compiti delle unità
operative di:
-
medicina di emergenza e accettazione;
-
oncologia;
-
pediatria e neonatologia;
-
anatomia patologica;
-
chirurgia generale 1;
-
chirurgia generale 2;
-
chirurgia vascolare ed angiologia;
-
traumatologia e ortopedia;
-
medicina nucleare;
nonché delle unità dipartimentali ad esse collegate, sono
rideterminati come nell'allegato A) alla presente legge
regionale.
PRESIDENTE
: Do lettura di un emendamento sostitutivo
dell'articolo 3, proposto e concordato dal Consigliere Breuvé e da
altri Consiglieri.
EMENDAMENTO
L'art. 3 è sostituito dal seguente:
ARTICOLO 3
1. L'organizzazione, le funzioni e i compiti delle unità
operative di:
a)
medicina interna;
b)
medicina d'emergenza accettazione;
c)
oncologia;
d)
pediatria e neonatologia;
e)
anatomia patologica;
f)
chirurgia generale 1;
g)
chirurgia generale 2;
h)
chirurgia vascolare ed angiologia;
i)
traumatologia e ortopedia;
l)
medicina nucleare;
nonché delle unità dipartimentali ad esse collegate, sono
rideterminati come nell'allegato A) alla presente legge
regionale.
PRESIDENTE
: Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti: 30
Votanti: 29
Favorevoli: 29
Astenuti: 1 (Sandri)
Il Consiglio approva
PRESIDENTE
: Do lettura dell'articolo 3 emendato.
ARTICOLO 3
1. L'organizzazione, le funzioni e i compiti delle unità
operative di:
a)
medicina interna;
b)
medicina d'emergenza accettazione;
c)
oncologia;
d)
pediatria e neonatologia;
e)
anatomia patologia;
f)
chirurgia generale 1;
g)
chirurgia generale 2;
h)
chirurgia vascolare ed angiologia;
i)
traumatologia e ortopedia;
1.
medicina nucleare;
nonché delle unità dipartimentali ad esse collegate, sono
rideterminati come nell'allegato A) alla presente legge
regionale.
PRESIDENTE
: Se nessuno chiede la parola, pongo in
votazione l'articolo 3, nel testo emendato testé letto.
ESITO DELLA VOTAZIONE
Presenti: 30
Votanti: 30
Favorevoli: 20
Contrari: 10
Il Consiglio approva
PRESIDENTE
: Do lettura dell'articolo 4.
Articolo 4
1. È istituita una unità operativa specifica per l'assistenza
ai tossicodipendenti, con la seguente dotazione organica:
1 primario medico
1 aiuto corresponsabile medico
2 assistenti medici
1 psicologo dirigente
1 psicologo coadiutore
1 psicologo collaboratore
1 assistente sociale coordinatore
2 assistenti sociali collaboratori
1 operatore professionale coordinatore
2 operatori professionali collaboratori
2 assistenti amministrativi.
PRESIDENTE
: Do lettura di un emendamento all'articolo 4,
presentato dal Consigliere Mafrica.
EMENDAMENTO
La dotazione organica prevista è aumentata di n. 1 sociologo
coadiutore.
PRESIDENTE
: Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE
: Do lettura dell'articolo 4 nel testo
emendato.
Articolo 4
1. È istituita una unità operativa
specifica per
l'assistenza ai tossicodipendenti, con la seguente dotazione
organica:
1 primario medico
1 aiuto corresponsabile medico
2 assistenti medici
1 psicologo dirigente
1 psicologo coadiutore
1 psicologo collaboratore
1 assistente sociale coordinatore
2 assistenti sociali collaboratori
1 operatore professionale coordinatore
2 operatori professionali collaboratori
2 assistenti amministrativi
1 sociologo coadiutore.
PRESIDENTE
: Se nessuno chiede la parola, pongo in
votazione l'articolo 4, nel testo emendato testé letto.
ESITO DELLA VOTAZIONE
Presenti: 30
Votanti: 30
Favorevoli: 20
Contrari: 10
Il Consiglio approva
PRESIDENTE
: Do lettura dell'articolo 4 bis, proposto come
emendamento aggiuntivo dal Consigliere Mafrica.
EMENDAMENTO
Articolo 4 bis
1.
In attesa dell'istituzione dell'osservatorio
epidemiologico regionale di cui al titolo IV della legge regionale
25 ottobre 1982, n. 70, è organizzato, in via sperimentale, un
osservatorio epidemiologico a livello di unità sanitaria locale
nell'ambito dell'unità operativa di vigilanza igienico sanitaria,
organizzazione e controllo attività sanitarie del servizio di
assistenza sanitaria specialistica ospedaliera ed extra
ospedaliera, integrativa dell'assistenza di base.
2.
L'osservatorio si avvale della collaborazione dei
servizi e delle unità operative dell'Unità Sanitaria Locale, opera
in stretta correlazione con i competenti uffici dell'Assessorato
regionale della Sanità ed Assistenza Sociale ed è dotato del
seguente personale:
n. 1 coadiutore sanitario n. 1 assistente medico
n. 1 statistico coadiutore
n. 1 statistico collaboratore n. 1 sociologo coadiutore n. 1
sociologo collaboratore.
3.
I relativi posti di organico sono reperiti dalla
Giunta regionale nell'ambito di quelli previsti dalla vigente
pianta organica mediante trasformazione di altrettanti posti
vacanti; le relative procedure concorsuali saranno attivate entro
90 giorni dalla data di entrata in vigore della presente
legge.
4.
La Giunta regionale, su proposta dell'Assessore
alla Sanità ed Assistenza Sociale, nomina un apposito comitato
scientifico con il compito di definire, sentite le forze sociali e
sindacali interessate, le strategie e priorità
d'intervento.
PRESIDENTE
: Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti, votanti e favorevoli
:
30
Il Consiglio
approva all'unanimità
PRESIDENTE
: Do
lettura dell'articolo
5.
Articolo
5
1.
Il servizio di igiene ed assistenza veterinaria
assume la denominazione di "servizio di igiene, sanità pubblica ed
assistenza veterinaria".
2.
L'organizzazione, le funzioni, i compiti e la
dotazione organica di detto servizio sono rideterminati come da
allegato B).
PRESIDENTE
: Se nessuno chiede la parola, pongo in
votazione l'articolo 5 testé letto.
ESITO DELLA VOTAZIONE
Presenti, votanti e favorevoli:
30
Il Consiglio approva all'unanimità
PRESIDENTE
: Do lettura dell'articolo 6.
Articolo 6
1. L'Unità sanitaria locale ridetermina la pianta organica
del personale dei presidi, servizi ed uffici in conformità alle
previsioni della presente legge come indicato negli allegati C e D
e alle direttive della Giunta regionale.
PRESIDENTE
: Do lettura di un emendamento all'articolo 6,
proposto dal Consigliere Mafrica.
EMENDAMENTO
All'articolo 6 è aggiunto il seguente nuovo comma:
"La pianta organica del personale sarà rideterminata entro un
anno dalla data di entrata in vigore della presente legge,
nell'ambito della revisione del piano sanitario regionale".
PRESIDENTE
: Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE
: Do lettura dell'articolo 6, nel testo
emendato.
Articolo 6
1.
L'Unità Sanitaria Locale ridetermina la pianta
organica del personale dei presidi, servizi ed uffici in conformità
alle previsioni della presente legge come indicato negli allegati C
e D e alle direttive della Giunta regionale.
2.
La pianta organica del personale sarà rideterminata
entro un anno dalla data di entrata in vigore della presente legge,
nell'ambito della revisione del piano sanitario regionale.
PRESIDENTE
: Se nessuno chiede la parola, pongo in
votazione l'articolo 6, testé letto.
ESITO DELLA VOTAZIONE
Presenti: 30
Votanti: 30
Favorevoli: 20
Contrari: 10
Il Consiglio approva
PRESIDENTE
: Do lettura dell'articolo 7.
Articolo 7
1.
La presente legge è dichiarata urgente ai sensi del
terzo comma dell'articolo 31 dello Statuto speciale ed entrerà in
vigore il giorno successivo a quello della sua pubblicazione sul
Bollettino Ufficiale della Regione.
2.
È fatto obbligo a chiunque spetti di osservarla e
di farla osservare come legge della Regione Autonoma Valle
d'Aosta.
PRESIDENTE
: Se nessuno chiede la parola, pongo in
votazione l'articolo 7 testé letto.
ESITO DELLA VOTAZIONE
Presenti: 30
Votanti: 30
Favorevoli: 20
Contrari: 10
Il Consiglio approva
PRESIDENTE
: Do lettura dell'Allegato A.
Allegato A
(...omissis...)
PRESIDENTE
: Do lettura dell'emendamento all'allegato A,
concordato e proposto dal Consigliere Breuvé e da altri
Consiglieri.
EMENDAMENTO
L'allegato A) è integrato a pagina 1, prima del punto
"Medicina d'emergenza ed accettazione", con il seguente nuovo
punto:
Medicina interna.
Nell'ambito dell'unità operativa di medicina interna, in
considerazione della presenza in Valle d'Aosta calcolata in oltre
10.000 ipertesi, è istituita una unità dipartimentale per lo studio
e la terapia dell'ipertensione arteriosa.
Detta unità dipartimentale si avvale, per le necessità di
ricovero, di posti letto dell'unità operativa di medicina
interna.
La nuova dotazione organica è così stabilita: unità operativa
di medicina interna: un primario, 3 aiuti corresponsabili
ospedalieri e 3 assistenti medici; unità dipartimentale di
dermatologia: un aiuto corresponsabile ospedaliero e un assistente
medico; unità dipartimentale per l'ipertensione arteriosa: un aiuto
corresponsabile ospedaliero e un assistente medico.
PRESIDENTE
: Se nessuno chiede la parola, pongo in
votazione l'emendamento all'allegato A testé letto, proposto dal
Consigliere Breuvé e da altri Consiglieri.
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE
: Do lettura di un primo emendamento
all'allegato A, presentato dal Consigliere Mafrica.
EMENDAMENTO
A pag. 1 secondo cv., punto b) eliminare la dizione "La
collaborazione e il coordinamento fra le varie unità sopra citate
sono disciplinate secondo apposite modalità organizzative ed
operative, predisposte dal Primario della U.O. interessata e
DELIBERATE DAL COMITATO DI GESTIONE DELL'USL".
TRASFORMARLO IN: "la collaborazione e il coordinamento fra le
varie unità sopra citate sono disciplinate secondo apposite
modalità organizzative ed operative, predisposte dai Primari delle
Unità Operative interessate e recepite in Ordini di Servizio del
Responsabile del Servizio 4".
PRESIDENTE
: Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti: 30
Votanti: 30
Favorevoli: 10
Contrari: 20
Il Consiglio non approva
PRESIDENTE
: Do lettura di un secondo emendamento
all'allegato A, presentato dal Consigliere Mafrica.
EMENDAMENTO
A pag. 1 secondo cv., punto b) abrogare da "occuparsi..." a
"...pronta disponibilità".
SOSTITUIRE CON: "L'U.O. di Medicina di Emergenza e
Accettazione deve occuparsi della sola emergenza medica.
L'emergenza chirurgica è assicurata da specialisti di branche
chirurgiche, secondo modalità operative predisposte dai primari
interessati e sancite in Ordini di Servizio del Responsabile di
Servizio n. 4".
PRESIDENTE
: Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti: 30
Votanti: 30
Favorevoli: 10
Contrari: 20
Il Consiglio non approva
PRESIDENTE
: Do lettura di un terzo emendamento
all'allegato A, presentato dal Consigliere Mafrica.
EMENDAMENTO
L'allegato A - punto "Unità operativa di anatomia patologia e
unità dipartimentale di citoistologia diagnostica" è così
completato:
"Il personale medico dell'unità dipartimentale di
citoistologia diagnostica partecipa a tutti gli effetti alla
normale attività dell'unità operativa di anatomia
patologica".
PRESIDENTE
: Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti: 30
Votanti: 30
Favorevoli: 10
Contrari: 20
Il Consiglio non approva
PRESIDENTE
: Do lettura di un emendamento all'allegato A,
presentato dal Consigliere Sandri.
EMENDAMENTO
Al Titolo "UNITÀ OPERATIVA DI CHIRURGIA VASCOLARE E
ANGIOLOGIA", dopo il secondo comma è inserito il seguente
comma:
"Le procedure concorsuali per il personale medico, sia
apicale che secondario, previsto dalla nuova pianta organica
saranno avviate dopo l'immissione in ruolo del personale tecnico di
cui al precedente comma e verificata la disponibilità di personale
infermieristico e di locali".
PRESIDENTE
: Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE
: Do lettura dell'allegato A nel testo
emendato.
Allegato A
(...omissis...)
PRESIDENTE
: Se nessuno chiede la parola, pongo in
votazione l'allegato A, nel testo emendato testé letto.
ESITO DELLA VOTAZIONE
Presenti: 30
Votanti: 30
Favorevoli: 21
Contrari: 9
Il Consiglio approva
PRESIDENTE
: Do lettura dell'allegato B.
Allegato B
(...omissis...)
PRESIDENTE
: Se nessuno chiede la parola, pongo in
votazione l'allegato B testé letto.
ESITO DELLA VOTAZIONE
Presenti: 31
Votanti: 31
Favorevoli: 21
Contrari: 10
Il Consiglio approva
PRESIDENTE
: Do lettura dell'allegato C.
Allegato C
(...omissis...)
PRESIDENTE
: Do lettura di un emendamento all'allegato C,
concordato e proposto dal Consigliere Breuvé e da altri
Consiglieri.
EMENDAMENTO
L'allegato C) è sostituito da quello annesso al
presente.
TABELLA ALLEGATO C
UNITÀ OPERATIVE-UNITÀ DIPARTIMENTALI Pri- Aiu Assi altro
Mario tante stente
MEDICINA D'EMERGENZA ED ACCETTAZIONE 1 5 6 12
MEDICINA INTERNA 1 3 3 7
- Dermatologia - 1 1 2
-
Ipertensione arteriosa - 1 1 2
GASTROENTEROLOGIA ED ENDOSCOPIA
DIGESTIVA 1 3 3 7
GERIATRIA E GERONTOLOGIA 1 4 5 10
NEFROLOGIA E DIALISI 1 2 3 6
NEUROLOGIA E NEUROFISIOPATOLOGIA 1 4 4 9
MALATTIE INFETTIVE 1 2 3 6
PNEUMOTISIOLOGIA
-
Fisiopatologia respiratoria e
-
broncologia - 1 1 2
CARDIOLOGIE E CURE INTENSIVE
CARDIOLOGICHE 1 8 8 17
CARDIOLOGIA DI BASE 1 - - 1
ONCOLOGIA 1 2 2 5
PEDIATRIA E NEONATOLOGIA 1 5 5 11
-
Neuropsichiatria infantile - 1 1 2
PSICHIATRIA 1 4 5 10
RECUPERO E RIEDUCAZIONE FUNZIONALE
CHIRURGIA GENERALE 1
-
Chirurgia toraco-polmonare,
seno-logica ed endocrinologica - - 1 2 3
CHIRURGIA GENERALE 2 1 5 6 12
-
Urologia - 1 2 3
-
Nefrologia chirurgia ed andrologia - 3 2 5
CHIRURGIA VASCOLARE ED ANGIOLOGIA 1 3 4 8
OTORINOLARINGOIATRIA 1 3 2 6
OCULISTICA 1 3 2 6
ODONTOSTOMATOLOGIA 1 3 3 7
TRAUMATOLOGIA E ORTOPEDIA 1 6 6 13
-
Chirurgia della mano - 1 2 3
OSTETRICIA E GINECOLOGIA 1 5 5 11
ANALISI CLINICHE 1 2 3 6
CENTRO TRASFUSIONALE 1 2 3 6
ANATOMIA PATOLOGICA 1 1 1 3
-
Citoistologia diagnostica
ANESTESIA, RIANIMAZIONE E TERAPIA
ANTALGICA 1 6 6 13
ANESTESIA, TERAPIA INTENSIVA PRE E
POST OPERATORIA 1 7 6 14
RADIOLOGIA 1 7 7 15
MEDICINA NUCLEARE 1 1 1 3
VIGILANZA IGIENICO SANITARIA
E ORGANIZZAZIONE E CONTROLLO ATTIVITÀ
SANITARIE 1 1 2 4
TOTALE 30 113 124 267
Diri Coadi Collab Totale
Gente utore oratore
FARMACIA 1 2 2 5
TOTALE GENERALE 31 115 126 272
PRESIDENTE
: Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
PRESIDENTE
: Do lettura di un sub-emendamento all'allegato
C, presentato dal Consigliere Sandri.
EMENDAMENTO
All'allegato C, l'organico medico della Unità Operativa di
Analisi cliniche è così modificato: 1 primario, 3 aiuti e 2
assistenti.
PRESIDENTE
: Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti: 31
Votanti: 31
Favorevoli: 10
Contrari: 21
Il Consiglio non approva
PRESIDENTE
: Do lettura dell'allegato C emendato.
Allegato C
(...omissis...)
PRESIDENTE
: Se nessuno chiede la parola, pongo in
votazione l'allegato C, nel testo emendato testé letto.
ESITO DELLA VOTAZIONE
Presenti: 31
Votanti: 31
Favorevoli: 21
Contrari: 10
Il Consiglio approva
PRESIDENTE
: Do lettura dell'allegato D.
Allegato D
(...omissis...)
PRESIDENTE
: Do lettura di un emendamento all'allegato D,
presentato dal Consigliere Mafrica.
EMENDAMENTO
L'Allegato D è modificato come segue:
il posto di sociologo coadiutore previsto nel servizio n. 3 è
trasferito nel servizio n. 4.
il totale
del servizio n.
3
è rettificato in
142 unità e il totale n. 4 in 1387 unità.
PRESIDENTE
: Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
PRESIDENTE
: Do lettura dell'allegato D emendato.
Allegato D
(...omissis...)
PRESIDENTE
: Se nessuno chiede la parola, pongo in
votazione l'allegato D, nel testo emendato testé letto.
ESITO DELLA VOTAZIONE
Presenti: 31
Votanti: 31
Favorevoli: 21
Contrari: 10
Il Consiglio approva
PRESIDENTE
: Il Consiglio è chiamato ora a pronunciarsi
per votazione segreta sul complesso della legge.
VOTAZIONE A SCRUTINIO SEGRETO
ESITO DELLA VOTAZIONE
Presenti: 31
Votanti: 31
Favorevoli: 21
Contrari: 10
Il Consiglio approva
