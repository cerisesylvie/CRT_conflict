Classificazione
SANITÀ VETERINARIA E ZOOTECNIA
Sanità veterinaria
Zootecnia



Oggetto del Consiglio n. 897 del 30 novembre 2009 - Resoconto
OGGETTO N. 897/XIII - Interrogazione a risposta immediata:
"Rinvio dell'applicazione della deliberazione della Giunta
regionale n. 3101/2009, recante incentivi per la biosicurezza e il
miglioramento del benessere animale a favore degli allevatori e
delle aziende di allevamento".
Interrogazione a risposta immediata
Premesso che è in corso un'inchiesta giudiziaria su vasta
scala in relazione a presunte truffe nel settore zootecnico e alla
contaminazione di bestiame, nell'ambito della quale sono stati
disposti provvedimenti cautelari nei confronti di alcuni operatori
del settore;
Vista la deliberazione n. 3101/2009 della Giunta regionale
relativa al programma regionale di igiene e benessere animale, che
prevede la liquidazione di incentivi a favore degli allevatori
iscritti all'anagrafe regionale del bestiame e delle aziende di
allevamento;
Rilevato che a tal fine la Giunta regionale ha stanziato 5
milioni di euro, somma prontamente destinata alla liquidazione
degli incentivi riconosciuti ai beneficiari;
Considerato che la deliberazione citata recepisce e dà
applicazione a una proposta presentata dall'AREV il 9 settembre
scorso "per la biosicurezza e il miglioramento del benessere
animale negli allevamenti della Valle d'Aosta";
Considerato altresì che l'elaborazione dei requisiti per
accedere agli incentivi è affidata all'AREV, "la quale provvederà a
fornire gli elenchi sulla base di valutazioni riguardanti la
gestione aziendale del benessere animale e la gestione
igienico-sanitaria aziendale";
Riscontrato che tra il 16 e il 23 novembre sono state
raccolte le domande degli allevatori;
Constatato che il vertice dell'AREV è coinvolto pesantemente
nell'ambito dell'inchiesta di cui in premessa;
Ritenuto che, prima di procedere all'erogazione degli
incentivi di cui alla deliberazione 3101/2009, sarebbe necessario
attendere precauzionalmente l'esito delle indagini in corso per
conoscere la reale dimensione del fenomeno di contaminazione del
bestiame e di diffusione del contagio presso gli allevamenti: ciò
al fine di concedere i benefici a coloro che effettivamente e
autenticamente possiedono i requisiti di legge ed evitare
disagevoli restituzioni a carico di coloro che potrebbero invece
percepirli indebitamente;
Sentito quanto affermato dall'Assessore regionale
dell'Agricoltura e Risorse naturali nella scorsa seduta
consiliare;
ciò premesso, i sottoscritti Consiglieri regionali
Interrogano
la Giunta regionale per sapere se non ritenga necessario
rinviare l'applicazione della deliberazione 3101/2009 e attendere
precauzionalmente gli esiti dell'inchiesta di cui in
Premessa.
F.to: Tibaldi - Benin - Lattanzi - Zucchi
Président
- La parole au Conseiller Secrétaire
Tibaldi.
Tibaldi (PdL)
- L'ampia inchiesta giudiziaria sulle
presunte truffe nel settore zootecnico e sulla contaminazione di
bestiame pone diversi interrogativi sul complesso sistema di
promozione, tutela e controllo dell'Amministrazione regionale nei
confronti di questo comparto caratterizzato da luci e ombre. Le
luci sono quelle degli allevatori onesti che, malgrado la fatica e
il duro lavoro, seguono le regole e ne vanno fieri. Le zone d'ombra
sono costituite da quei furbetti - fortunatamente una minoranza -
che con operazioni maldestre cercano di trarre ingiusti profitti,
dimentichi dei danni alla salute umana allo stesso comparto
zootecnico e alla filiera dei suoi prodotti.
Con questa interrogazione poniamo in evidenza una decisione che
avete recentemente adottato come Giunta regionale, che rientra in
questo immane impegno pubblico che la Regione sta dispiegando
nell'ambito di questo comparto. È una decisione che va a erogare
una somma cospicua di 5.000.000 di euro a vantaggio di un settore,
senza però una reale operazione di scandaglio dei meritevoli e di
quelli che non lo sono. Lei sa bene che tutto quello che è emerso
in queste settimane ad opera della magistratura non è solo
un'ipotesi di reato, e a noi qui non interessa portare argomenti di
materia giudiziaria, però sono soprattutto l'evidenza di un
meccanismo che si è inceppato e che deve essere rivisto e
corretto.
Con questa interrogazione le chiediamo, Assessore: non sarebbe
più opportuno, prima di procedere indistintamente all'erogazione di
questi nuovi aiuti, attendere precauzionalmente l'esito delle
indagini in corso per conoscere la reale dimensione del fenomeno di
contaminazione del bestiame e di diffusione del contagio presso gli
allevamenti? Non sarebbe più equo concedere i benefici a coloro che
lo meritano ed evitare di premiare quelli che potrebbero percepirli
indebitamente?
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente.
Dell'argomento si è già discusso anche durante l'ultimo
Consiglio. In merito a questa interrogazione si può affermare
quanto segue: con deliberazione n. 3101/2009 sono stati impegnati
euro 5.000.000 e destinati al settore dell'allevamento, sulla base
di parametri oggettivi e registrati nelle banche dati dell'AREV e
dell'Assessorato all'agricoltura. I parametri oggettivi presi in
considerazione riguardano il tenore di cellule somatiche del latte
per gli animali in lattazione con almeno 4 controlli, la gestione
sanitaria con riferimento al mantenimento della qualifica sanitaria
ufficialmente indenne, prendendo in considerazione gli ultimi 10
anni, la monticazione in alpeggio degli animali e le eventuali
sanzioni comminate agli allevatori. Il primo parametro è stato
rilevato durante il 2009 sul latte prelevato dall'AREV, però
analizzato dal laboratorio regionale e registrato nella banca dati
dei controlli funzionali dell'associazione stessa, mentre gli altri
3 sono definibili sulla base delle registrazioni effettuate nella
banca dati gestita dall'Assessorato all'agricoltura.
All'elaborazione dei dati partecipa l'AREV, ma i tecnici
dell'Assessorato all'agricoltura che partecipano alla stessa
elaborazione ne curano l'istruttoria.
Per quanto riguarda i reati contestati agli allevatori coinvolti
nell'inchiesta, non si hanno comunicazioni ufficiali che consentano
di valutare la sospensione cautelativa delle erogazioni. Si rileva
altresì che la misura in questione è stata concepita come aiuto
agli allevatori virtuosi, assicurando l'igiene e il miglioramento
del benessere animale, per i quali è più che mai necessario fornire
un sostegno immediato in un momento di crisi generalizzata che
investe pesantemente il settore. Alla luce di quanto affermato in
precedenza, non si ritiene necessario rinviare l'applicazione della
delibera n. 3101/2009.
Président
- La parole au Conseiller Secrétaire
Tibaldi.
Tibaldi (PdL)
- Brevemente, Assessore.
Prendiamo atto della risposta che grosso modo ricalca quella che
lei ha già detto la volta scorsa, ma lei sa bene che la proposta a
questa iniziativa della Giunta prende le mosse da un'iniziativa
dell'AREV, il cui vertice ci sembra che non sia completamente
adamantino nell'ambito di una gestione finora verificata. Prendiamo
atto di questa risposta, anche se crediamo che la politica di
sostegno e di controllo nei confronti della zootecnia debba essere,
da un lato, mantenuta a sostegno - perché siamo consapevoli che
debba essere aiutata -, ma controllata in maniera decisamente
diversa rispetto agli strumenti ordinari finora utilizzati. Spero
che anche voi, come Giunta, ne abbiate consapevolezza.
Aiutare indistintamente oggi non serve più, premiare i virtuosi
siamo d'accordo; non crediamo, però, che la delibera n. 3101/2009
vada nella direzione di premiare solo i virtuosi e qui abbiamo
sollevato le perplessità che ci siamo permessi di evidenziare in
questa interrogazione.
