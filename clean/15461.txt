Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Servizi trasfusionali


Resoconto integrale del dibattito dell'aula
Oggetto del Consiglio n. 2931 del 8 gennaio 2003 - Resoconto
OGGETTO N. 2931/XI Predisposizione da parte dell'USL della Valle
d'Aosta di nuovi "test" per la sicurezza del sangue per
trasfusioni. (Interrogazione)
Interrogazione Preso atto dell'iniziativa intrapresa
dall'organizzazione mondiale della sanità, in occasione della
giornata contro l'AIDS, celebratasi anche in Italia e in Valle
d'Aosta;
Appreso che l'epidemia di AIDS non si è arrestata nel mondo, in
Italia e in Valle, tanto che ad oggi i valdostani affetti da tale
malattia sono circa 70;
Visto anche quanto pubblicato da "La Stampa" del 12 settembre
2002, circa la pericolosità della infezione da HIV nella
popolazione e nei riguardi della sicurezza del sangue per
trasfusioni;
Appreso che a Torino, fin dai primi mesi dell'anno in corso sono
disponibili ed eseguiti nuovi test di Laboratorio, sia ai fini
diagnostici per i malati, sia per la sicurezza per le sacche di
sangue; test regolarmente autorizzati dal Ministero della salute
che si chiamano "N.A.T." - H.I.V. - R.N.A.
il sottoscritto Consigliere regionale
Interroga
la Giunta regionale e l'Assessore competente per conoscere:
- se tali test, alla data odierna sono stati implementati
dall'USL della Regione Valle d'Aosta a tutela dei cittadini
valdostani.
F.to: Beneforti
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Mi scuso per l'assenza, non avevo fatto
caso all'inversione dell'ordine del giorno. Con questa
interrogazione mi si chiede cosa si intende fare rispetto ai test
che l'USL ha intenzione di mettere in atto e rispondo citando la
nota del 26 settembre 2002, con la quale il responsabile del Centro
trasfusionale ha richiesto di estendere, mediante la tecnica
"N.A.T.", la ricerca dei costituenti virali sugli emocomponenti
anche al virus "H.I.V.", per il quale sono già adottate specifiche
tecniche. Sia la struttura competente in materia dell'Assessorato
alla sanità, sia la Direzione sanitaria dell'azienda USL in Valle
d'Aosta, hanno provveduto a richiedere parere tecnico del
Dipartimento di patologia clinica, in virtù delle particolari
competenze tecniche ed organizzative ad esso attribuite.
Il Dipartimento di patologia clinica ha espresso parere
favorevole in data 16 ottobre 2002, richiedendo di inserire la
tecnica "N.A.T." nella routine dei controlli effettuati nell'ambito
dell'unità budgetaria di microbiologia.
A seguito della discussione degli obiettivi di budget, avvenuta
in data 4 dicembre, in cui è emersa l'effettiva utilità
dell'esecuzione del test di cui trattasi, si ritiene che la tecnica
potrà essere introdotta nelle prossime settimane facendo ricorso ad
un quantitativo minimo di ore aggiuntive di un tecnico di
laboratorio, così come è stato confermato con nota recentissima del
Direttore del Dipartimento di patologia clinica, dott.ssa Tassara,
in data 2 gennaio che, riferendosi alla nostra richiesta e
scusandosi per il ritardo della risposta, comunica che in sede di
discussione del budget è stato approvato questo inserimento, la
discussione del budget della microbiologia non si è conclusa e
dovrà essere ripresa a breve. In sintesi, il principio è passato,
si tratta dal punto di vista organizzativo di affidare ad un
tecnico di laboratorio ulteriori ore per effettuare questo nuovo
esame di laboratorio, per cui è questione di tempi per definire gli
atti burocratici conseguenti.
Président
La parole au Conseiller Beneforti.
Beneforti (PVA-cU)
Prendo atto della sua risposta,
Assessore, e mi auguro che l'immissione di questi test avvenga nel
più breve tempo, in quanto a Torino sono stati messi in funzione
fin dall'inizio del 2002, sia nell'interesse degli ammalati, sia
per la sicurezza del sangue per trasfusioni. Questi test erano e
sono regolarmente autorizzati dal ministero, per cui, visto che
l'AIDS non si arresta né in Italia, né in Europa - e magari neanche
nel mondo - bisogna cercare di seguire i nuovi metodi per far
fronte alle esigenze che oggi abbiamo di fronte. In Valle d'Aosta
ci sono attualmente una settantina di ammalati di AIDS, con un
aumento progressivo negli ultimi dieci anni.
Mi ricordo di aver risposto, negli anni '90, ad una
interpellanza presentata dall'attuale Presidente della Regione
sull'andamento dell'AIDS in Valle d'Aosta. In quell'occasione dissi
che le persone affette da AIDS erano tre: due valdostane e uno
proveniente dall'esterno. Oggi, ripeto, siamo arrivati a settanta
casi: questo, per una regione come la nostra, non è un numero
indifferente! Bisogna portare avanti tutto il discorso di
prevenzione fatto anche in occasione della giornata dell'AIDS, e
benché debba dare atto che si è affrontata questa situazione - ho
sentito anche l'Assessore ripetere che bisogna estendere la cultura
della prevenzione a tutti i livelli, e anche su questo siamo
d'accordo.
Però, Assessore, bisogna però prendere al volo anche altre
iniziative utili per essere più pronti ad accertare la malattia
quando insorge. Lei sa che con i nuovi test si ottiene un risultato
in una decina di giorni, mentre con i vecchi test si devono
aspettare i "tempi-finestra", che possono arrivare anche ad uno o
due mesi, prima di accertare le malattie! Oggi abbiamo la
necessità, se vogliamo fare prevenzione, di accertare nel minor
tempo possibile le malattie esistenti.
Ora che si è preso atto dell'esistenza di questi test, test che
erano stati richiesti dal Dirigente del Centro trasfusionale, mi
auguro che queste richieste vengano portate a termine
nell'interesse della nostra collettività. Questo, Assessore, è un
forte aiuto che diamo all'AVIS, perché siamo più certi che le
trasfusioni avvengano con sangue sano, che non trasmetta malattie,
come sta succedendo anche nel nostro ospedale e all'esterno della
nostra regione.
La ringrazio della risposta e la prego di seguire personalmente
il problema, in modo tale che si possa procedere all'effettuazione
di questi test, come hanno fatto altre Regioni. Sul quotidiano "La
Stampa", del resto, vi era una pagina dedicata a tale problema
nella quale l'AVIS, il Centro trasfusionale, e quanti sono addetti
al problema, segnalavano l'affidabilità di questi test, ricordando
che il ministero ha autorizzato il loro inserimento nei vari centri
trasfusionali.
