Classificazione
TRASPORTI E VIABILITÀ
Viabilità



Oggetto del Consiglio n. 1037 del 25 febbraio 2015 - Resoconto
OGGETTO N. 1037/XIV - Interpellanza: "Interventi per ridurre
la pericolosità della Strada Statale n. 26 in Comune di
Nus".
Presidente -
Punto 12 all'ordine del giorno. Per
l'illustrazione la parola al Consigliere Fabbri.
Fabbri (UVP)
- Grazie Signor Presidente.
Signor Assessore, con questa interrogazione vogliamo portare
all'attenzione del Consiglio una situazione che è di grave disagio
e di altrettanto grave pericolo, alla quale quotidianamente i
cittadini del Comune di Nus - ma non solo loro: tutti i cittadini
valdostani - vanno incontro quando percorrono quel tratto di
statale che, generalmente, viene chiamato circonvallazione di Nus e
che ultimamente ha assunto la connotazione di un tratto di
viabilità urbana. Tutti noi che magari giornalmente o più di una
volta al giorno lo percorriamo, vediamo proprio come questo tratto
si sia trasformato nel tempo, come dicevo, in un tratto di
viabilità urbana. Questo è successo per svariati e numerosi motivi:
innanzitutto l'inurbamento e lo sviluppo edilizio del tratto a sud
della statale, la frazione Champagne, di cui in questi giorni,
naturalmente, si è abbondantemente parlato anche sulla stampa.
Inoltre, un prevedibile ulteriore sviluppo della zona sia nord che
a sud, sempre di questa zona, perché ci sono delle aree edificabili
che nel futuro potranno aggravare la situazione attuale. Oltre a
ciò, la pericolosità che si viene a creare, nell'incrocio tra la
strada statale, la regionale verso Fénis e la frazione di
Plantayes, che è un'altra zona di intenso sviluppo urbanistico e
che andrà ad aggravare ulteriormente il problema. Non ultimo, c'è
l'aumento straordinario di traffico che c'è sulla statale 26,
dovuto come sappiamo al fatto che l'autostrada è sempre più desueta
da parte dei cittadini valdostani, visto e considerato i costi
esorbitanti a cui gli utenti vanno incontro, se usano questo tratto
di autostrada.
Tutti questi motivi inducono a prevedere una sempre maggiore
problematicità di quel tratto di strada. Quindi, noi siamo qui a
chiedere al governo di intervenire per porre rimedio a questa
situazione, sia al livello dell'incrocio con la frazione Champagne,
che quello con lo svincolo di Fénis. A questo proposito, siamo a
conoscenza che ci sono dei progetti che sono, però, estremamente
costosi per la rotatoria a livello dello svincolo di Fénis, e
invitiamo qui il governo a rivederli con un'ottica di sostenibilità
economica e progettuale.
Nel corso degli anni sono stati fatti anche numerosi interventi
da parte della popolazione, numerosi inviti per risolvere questo
problema. Speriamo che questi inviti, che prevedevano dei
sottopassi, ma anche delle rotatorie a livello della frazione
Champagne, possono essere prese in considerazione, al di là che ci
possano anche essere dei problemi di tipo tecnico, per una cosa del
genere. Però, il fatto di prevedere in quel tratto tre rotatorie,
non sarebbe una cosa così inusuale per le nostre strade e quello
sarebbe veramente il modo per potere affrontare e risolvere questo
problema.
Signor Assessore, sappiamo che sono stato stanziati 27 milioni
di euro per i lavori pubblici, sulla viabilità regionale.
Riteniamo, quindi, che con un po' di buona volontà questo problema
possa essere risolto anche dal punto di vista dell'impegno
finanziario. E che questo tipo di problema assuma la priorità che
merita, nel senso che, torno a ripetere, come dicevo all'inizio
della mia esposizione, è un tratto estremamente pericoloso, non
solo per i cittadini di Nus, ma per i cittadini valdostani che
transitano su quel tratto. Aspetto la risposta, grazie.
Presidente -
Per la risposta la parola all'Assessore
Baccega.
Baccega (SA)
- Grazie Presidente.
Ringrazio il Consigliere Fabbri, che ha posto la tematica
all'attenzione del Consiglio e vorrei rassicurarlo che, non appena
abbiamo ricevuto la segnalazione dal Comune di Nus, rispetto al
livello di pericolosità - una serie di incidenti si erano succeduti
proprio in quel tratto di strada della statale 26, all'incrocio con
la via Champagne di Nus e all'altezza della pasticceria Buzzi - ci
siamo immediatamente attivati e abbiamo avviato un confronto
serrato con l'ANAS che, a seguito di una serie di richieste, ha
comunicato al Comune che, dopo aver evidenziato che erano stati
realizzati numerosi interventi strutturali di regolamentazione atti
a migliorare le condizioni di sicurezza per l'utenza stradale,
avrebbe proceduto, proprio a salvaguardia del primario interesse e
sicurezza della circolazione dell'utenza stradale, ad attuare una
serie di modifiche e di divieti alla circolazione stradale in quel
tratto. L'argomento, comunque, era già stato affrontato in
occasione di un incontro ANAS-Regione con l'associazione dei Comuni
Mi-Vallée, della quale il Comune di Nus fa parte, tenutosi in data
5 febbraio, convocato per discutere altri argomenti, ma che in
coda, vista l'importanza della questione, ha avuto modo di essere
affrontato; mancava il Comune di Nus in quell'ambito, perché non
era convocato. In quell'occasione, affrontando la problematica,
abbiamo evidenziato che già c'era una bella cassa di risonanza da
parte dei media e che quindi c'era un grido d'allarme importante al
quale bisognava ed era necessario dare delle risposte.
Successivamente, in particolare lunedì scorso, si è tenuto
l'incontro presso l'assessorato tra la Regione, il capodipartimento
dell'ANAS, Ingegner Marasco e il Sindaco di Nus, per esaminare
congiuntamente le problematiche del tratto stradale, anche alla
luce della nota che l'ANAS aveva prodotto all'Amministrazione
comunale e per conoscenza anche all'Amministrazione regionale,
proprio con l'ottica di migliorare la sicurezza stradale, anche
alla luce dei nuovi fatti emersi in occasione di una riunione dei
cittadini, che aveva avuto modo di individuare anche da parte di
privati delle dichiarazioni di interesse a modificare proprio
quella parte di incrocio. L'incontro direi che è stato costruttivo:
c'è stata piena condivisione sulla priorità di far rispettare
innanzitutto i limiti di velocità che sono esistenti (50 chilometri
all'ora) e in quest'ottica l'ANAS provvederà a posizionare una
serie di appositi cartelli di segnalazione della rilevazione
elettronica della velocità e il Comune disporrà le opportune
verifiche tramite il sistema
autovelox
.
Per limitare le problematiche legate all'innesto sulla strada
comunale che fiancheggia il municipio, si provvederà, con l'accordo
di tutti, a rendere tale via a senso unico solo a salire nella
direzione Torino-Aosta, a salire verso destra, quindi con accesso a
mano destra, evitando così di attraversare il borgo centrale di
Nus.
Rispetto alle novità emerse a seguito della proposta di privati,
riguardanti ulteriori miglioramenti dell'attraversamento pedonale
dell'incrocio, questi potranno ottenersi qualora diventi definitiva
l'ipotesi di sviluppo di nuove attività commerciali e artigianali,
come è stato proposto, a sud della statale 26, con la previsione
della realizzazione di un sottopasso pedonale.
Nel corso di quell'incontro, quello di lunedì 23, si è anche
affrontato il tema della rotatoria all'altezza della strada
regionale di Fénis, che è certamente ritenuta necessaria,
importante e, aggiungo, prioritaria. Tale rotonda era, infatti, già
prevista nell'accordo ANAS-Regione sottoscritto nel 2005,
finalizzato alla realizzazione di un piano per la messa in
sicurezza degli incroci lungo la statale 26. L'accordo prevede il
finanziamento della rotonda a carico di ANAS. Giustamente, come lei
ha detto, una prima progettazione della rotonda, predisposta a cura
del Comune, prevedeva un intervento di notevoli dimensioni e
comprendeva anche un sottopasso ciclopedonale, con un costo
ammontante a circa 2 milioni di euro. A seguito dell'incontro tra
Regione, Comune e ANAS, quest'ultima con propria nota in data 16
aprile 2014, comunicava una diversa proposta progettuale per una
rotonda di più limitate dimensioni, con un costo inferiore, dai 250
ai 300 mila euro, evidenziando tuttavia, alla luce degli importanti
interventi già in corso o di cui si prevede il finanziamento da
parte di ANAS sul territorio, la necessità di una rimodulazione
degli impegni tra i soggetti interessati, ANAS e Regione. La
Regione, in relazione alla nuova ipotesi avanzata dall'ANAS ha
formalmente segnalato al Comune di condividere la soluzione
proposta, che rispetto alla precedente risulta più semplice, di
facile realizzazione e comporta un notevole abbattimento dei costi,
nonché un minor consumo di territorio, utilizzando aree di
proprietà ANAS e Regione. Il Comune esprimeva, anche lui, parere
positivo alla proposta ANAS, riservandosi tuttavia, tenuto conto
delle minori disponibilità economiche, di valutare la possibilità
di contribuire alla spesa nel momento in cui l'opera risulterà
cantierabile; credo che non chiederemo soldi al Comune di Nus. Sul
progetto proposto da ANAS vi è quindi una sostanziale condivisione
tra tutte le parti, che concordano peraltro nella priorità di
realizzare quest'opera nel più breve tempo possibile. A tal fine il
capodipartimento ANAS è a Roma in questi giorni, per verificare con
la sede centrale dell'ANAS stessa le possibilità di finanziamento.
Qualora non ci siano le disponibilità, valuteremo nell'ambito delle
risorse a disposizione della viabilità come si può intervenire.
Però riteniamo anche noi che questa possa e debba essere una
priorità. Grazie.
Presidente
- Per la replica, la parola al Consigliere
Fabbri.
Fabbri (UVP)
- Devo dire che questo impegno che ho
sentito da parte del governo non può che farmi piacere, perché
almeno questo incrocio con la strada regionale di Fénis e con la
frazione di Plantayes mi sembra che siate fortemente intenzionati a
portarlo avanti, quindi, spero in breve tempo di riuscire a vederlo
poi compiuto. Di questo ringrazio il governo, perché effettivamente
così si riuscirebbe a risolvere già un grosso problema a livello
regionale.
Rimane il problema dell'incrocio della frazione Champagne,
perché - a mio avviso e poi io non sono un tecnico, però... - non
bastano dei provvedimenti di flusso automobilistico, diciamo così,
di divieti di svolta, eccetera. Lì è una cosa che va risolta
effettivamente alla radice, perché l'incrocio è pericoloso e sarà
sempre più pericoloso. Il sottopasso non risolve il problema
dell'incrocio, quindi io inviterei lì a persistere nel trovare una
soluzione che sia definitiva. Le dico questo perché ho vissuto
anche in prima persona tutto l'evolversi della cosa e so quanto
impegno è costato all'amministrazione comunale il dover affrontare
dei discori con l'ANAS, che alle volte diventa una cosa piuttosto
impegnativa, diciamo così. Avevamo ottenuto quell'attraversamento
pedonale segnalato, che però purtroppo non è sufficiente a
risolvere il problema. Speriamo, come diceva lei, che oltre a
questi disincentivi da parte degli utenti nell'affrontare quel
tratto con velocità, questo problema venga poi prima o dopo risolto
alla radice. Grazie, comunque.
