Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
ASSISTENZA SOCIALE
Associazionismo - volontariato



Oggetto del Consiglio n. 3737 del 19 giugno 2024 - Resoconto
OGGETTO N. 3737/XVI - Interpellanza: "Attuale assetto
organizzativo dei servizi dei consultori per quanto concerne il
coinvolgimento delle associazioni e dei volontari".
Bertin (Presidente) -
Punto n. 44. Consigliere Aggravi,
ha facoltà di intervenire.
Aggravi (RV) -
Torniamo su un tema che è stato oggetto di
ampia discussione e anche un po' di polemica nel Consiglio del 22 e
23, relativamente alla presentazione, da parte delle colleghe del
PCP, di una mozione che riguardava il tema molto più ampio della
legge 194 e dei consultori.
Non voglio tornare sul tema della discussione che c'è stata ma,
in realtà, voglio concentrarmi su un altro passaggio che è oggetto
di quest'interpellanza che abbiamo presentato con il collega.
Alla luce dei contenuti di quella mozione e di quello che è
stato poi il dibattito e quello che è successo, noi avevamo
proposto un emendamento che poi non è stato considerato, ma tant'è.
Più che altro, successivamente, è stata presentata una risoluzione
sul punto e, rileggendo il testo finale dell'impegnativa,
oggettivamente è sorto un dubbio collegato in particolare a che
cosa? Ad una previsione all'interno del Piano regionale della
salute e del benessere sociale. In particolare, laddove c'è la
sezione dedicata ai consultori e all'assistenza materno-infantile,
si dice quanto segue: "La rete consultoriale coinvolge molti ambiti
specialistici, con tutte le professionalità presenti, per la presa
in carico, l'assistenza e la prevenzione delle donne, delle donne
in gravidanza, dei neonati e dei bambini, e ad oggi è
caratterizzata da diversi livelli organizzativi e da specifiche
articolazioni dei servizi territoriali e ospedalieri attraverso..."
e c'è giustamente tutta un'elencazione, tra cui è presente la
seguente denominazione: "associazionismo e volontariato".
La risoluzione che è stata portata, quella che poi è stata
oggetto di voto, ha un'impegnativa di questo tipo: "Impegna il
Governo regionale a mantenere l'attuale assetto organizzativo dei
servizi dei consultori che non prevede il coinvolgimento di
soggetti del terzo settore che abbiano una qualificata esperienza
nel sostegno alla maternità".
Oggettivamente - e l'abbiamo anche evidenziato nelle premesse
dell'interpellanza - l'espressione "Sostegno alla maternità" può
riguardare più casistiche riguardanti non soltanto necessariamente
il caso dell'interruzione volontaria di gravidanza, e se vogliamo
quello che era stato l'oggetto della discussione, considerato anche
il passaggio che ho citato, senza tutta l'elencazione di tutte le
tipologie, ma soltanto dell'ultima, che comunque è citata
nell'ambito della sezione "consultorio, assistenza materno
infantile" del Piano regionale per la salute e il benessere
sociale.
A questo punto, quello che noi chiederemmo è quanto segue: quale
sia l'attuale assetto organizzativo dei servizi dei consultori in
termini di coinvolgimento dell'associazionismo e del volontariato
per la presa in carico, l'assistenza e la prevenzione delle donne,
delle donne in gravidanza, dei neonati e dei bambini, e soprattutto
- seconda domanda - se, alla luce dell'utilizzo nell'impegnativa
della già richiamata risoluzione dell'espressione sostegno alla
maternità, si ritenga opportuno precisare il perimetro di azione
dei soggetti del terzo settore, al di là del contesto di
riferimento inerente l'IVG (interruzione volontaria di gravidanza),
al fine di non precludere ogni altro coinvolgimento di realtà
associative e di volontariato a sostegno per l'appunto delle donne,
delle donne in gravidanza, dei neonati e dei bambini, perché
oggettivamente l'impegnativa ci sembra un po' troppo stringente nel
ventaglio di possibilità che lo stesso Piano regionale per la
salute e il benessere sociale identifica.
Presidente -
Risponde l'assessore Marzi.
Marzi (SA) -
L'attuale assetto organizzativo dei servizi
dei consultori non prevede nessun associazionismo o volontariato
all'interno dei consultori stessi, così come attuale organizzazione
del percorso IVG (interruzione volontaria di gravidanza) non
prevede il coinvolgimento di enti del terzo settore da parte degli
operatori dei consultori.
Inoltre, né associazioni né enti del terzo settore hanno mai
avanzato domanda di autorizzazione al coinvolgimento in tal
senso.
Il consultorio familiare è un servizio di base, orientato a
tutelare e promuovere la salute delle donne, delle coppie e dei
minori e deve costituire luogo privilegiato di prossimità agli
assistiti; risulta pertanto strategico potenziare la rete regionale
dei consultori e le attività nelle aree previste per questo
setting
assistenziale. In particolare, il supporto dei
progetti di vita affettiva, sessuale e riproduttiva delle persone,
la prevenzione, l'educazione, l'assistenza e il monitoraggio,
nonché l'offerta di consultazione esperta e l'orientamento al fine
di generare consapevolezza negli assistiti stessi.
Il modello di erogazione deve essere orientato alla logica di
rete ed integrazione dei servizi territoriali e ospedalieri, e di
lavoro in
équipe
multidisciplinare, definendo percorsi
condivisi con i servizi di promozione della salute, delle cure
specialistiche e della diagnostica ambulatoriale, delle cure
intensive e della diagnostica complessa.
In tale direzione i servizi consultoriali troveranno
principalmente spazio - come richiamato dall'iniziativa del collega
Brunod e come io e lei ci siamo detti in svariate occasioni -
presso le Case della comunità, strutture intermedie, previste
nell'ambito della riorganizzazione del potenziamento
dell'assistenza territoriale.
Il decreto ministeriale 77/2022, richiamato già con la 43,
prevede che nelle Case della comunità, oltre all'integrazione e
alla multidisciplinarietà dei servizi sanitari e sociali, sia
presente anche la partecipazione della comunità locale attraverso
le associazioni dei cittadini, dei pazienti, dei
caregiver
e
del volontariato.
L'interrelazione tra tutti i soggetti portatori di interessi è
promossa dall'Assessorato e consente di intercettare, condividere e
adattare le priorità di intervento alle necessità e ai bisogni
della comunità.
Di tale necessità e bisogni le associazioni sono sentinelle e
ricettori privilegiati.
Per questo, il confronto con il mondo delle associazioni è
continuo e proficuo, sia per raccogliere le loro istanze, sia per
una collaborazione efficace nell'attività dell'Assessorato, volta a
disciplinare i vari settori della sanità, del
welfare
e del
sociale.
I tavoli interistituzionali in tal senso presso l'Assessorato e
i due Dipartimenti sono una delle gambe su cui tutto quanto
l'Assessorato si sostiene.
Presidente -
Per la replica, la parola al consigliere
Aggravi.
Aggravi (RV) -
Mi rimane sempre un po' vaga la risposta
alla seconda domanda e soprattutto mi resta il dubbio che
l'impegnativa, che è stata votata la scorsa volta, sia
sostanzialmente un po'
tranchant
e abbia sottovalutato il
passaggio che forse meritava una maggior specifica, ovvero quella
di soggetti del terzo settore che abbiano una qualificata
esperienza nel sostegno alla maternità.
Riascolterò però la risposta e a questo punto mi rimane anche un
po' vaga la finalità della previsione alla pagina 63 del Piano
regionale per la salute e il benessere sociale, ma probabilmente
sono io che non sono riuscito a seguire con solerzia la prima parte
della risposta.
Detto questo, tornerò a sentire la risposta e capire se in
realtà la risposta c'è o è tra le righe. Ripeto, io rimango
dell'idea che, spesso e volentieri, le mozioni, o comunque le
risoluzioni o gli ordini del giorno che a volte presentiamo, sono
tutt'altro che da sottovalutare, soprattutto nella forma delle
impegnative che vengano presentate, perché altrimenti si rischia di
impegnare il Governo in un senso e di aver scritto da un'altra
parte e magari di aver votato da un'altra parte un provvedimento
che dice di fare tutt'altro.
