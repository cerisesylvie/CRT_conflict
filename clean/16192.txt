Classificazione
BENI CULTURALI


Resoconto integrale del dibattito dell'aula
Oggetto del Consiglio n. 2542 del 7 maggio 1997 - Resoconto
SEDUTA ANTIMERIDIANA DEL 7 MAGGIO 1997
OGGETTO N. 2542/X Iniziative per la protezione da eventi
calamitosi dei beni monumentali, artistici e religiosi presenti in
Valle d'Aosta. (Interpellanza)
Interpellanza Venuto a conoscenza del fatto che l'evento
calamitoso che ha distrutto la Cappella seicentesca eretta
dall'Architetto Guarino Guarini nel Duomo di Torino ha portato alla
luce le gravi carenze di sicurezza e prevenzione in cui versava il
prezioso monumento artistico-religioso (assenza di custodi,
mancanza di impianti antincendio e allarmi adeguati);
Preso atto del fatto che, a riprova di quanto sopra affermato
l'incendio che ha messo a repentaglio il lino della Sindone
custodito nella cappella si è manifestato non in una situazione di
abbandono o di incuria ma proprio mentre venivano eseguiti
importanti lavori di restauro all'interno del Duomo, ovvero quando
le misure di sicurezza e di protezione del bene architettonico
avrebbero dovuto trovarsi al meglio della loro efficienza;
Considerato ciò che si evince dall'accaduto, ovvero
l'inquietante superficialità con la quale da una parte vengono
spesi miliardi per tentare di rivalutare monumenti e beni di valore
storico, artistico e religioso, attraverso raffazzonate iniziative
di restauro o esposizioni sfarzose che costano miliardi, e
dall'altra non ci si cura neppure che il valore inestimabile dei
capolavori artistici sia protetto da una complice impiantistica
antincendio o da un gruppo di custodi minimamente attrezzati;
Preoccupato dall'eventualità che un simile grave evento possa un
giorno colpire un bene artistico patrimonio della nostra
regione;
il sottoscritto Consigliere regionale
Interpella
la Giunta regionale per sapere se non sia il caso, invece di
continuare a spendere miliardi all'anno per ospitare esposizioni
artistiche, seppur importanti e ricche di valore culturale,
all'interno dei castelli, delle torri e degli edifici religiosi
della Valle d'Aosta, premunirsi per poter disporre di un accurato e
moderno sistema di protezione da eventi calamitosi da collocarsi a
salvaguardia dei beni monumentali, artistici e religiosi presenti
nella nostra regione, onde evitare che una catastrofe come quella
accaduta a Torino non possa un giorno coinvolgere l'inestimabile
patrimonio della Valle d'Aosta.
F.to: Lanièce
Presidente Ha chiesto la parola il Consigliere Lanièce.
Lanièce (GA) La preoccupazione che ho cercato di esprimere in
questa interpellanza è la stessa condivisa da personaggi del mondo
della cultura e dell'arte italiana senz'altro più informati e
competenti di me in materia di tutela dei beni storici, artistici e
religiosi, che costituiscono il patrimonio intellettuale e creativo
della nostra nazione.
Non sono certamente stato io il primo ad esprimere disappunto e
preoccupazione per il clima di clamorosa superficialità, nel quale
si è sviluppato l'incendio che ha distrutto irrimediabilmente parte
del Duomo di Torino, progettato dal grande architetto barocco
Guarini, e che ha messo a repentaglio l'integrità del lino della
Sindrome, custodita nella Cappella del Duomo. Custodi praticamente
assenti, sistemi di allarme malfunzionanti o del tutto inesistenti,
e questo proprio mentre si procedeva al restauro di una facciata
dell'importante edificio con imprese al lavoro, cavi elettrici da
tutte le parti, ponteggi e quant'altro. Nulla, né occhio umano, né
occhio elettronico, vigilavano sulla sicurezza del Duomo e dei suoi
tesori.
Sulle pagine della "Stampa" e della "Repubblica" uscite il
giorno dopo il grave disastro, autorevoli esperti, fra quali spicca
il nome di uno dei più celebri critici d'arte, Federico Zeri, hanno
denunciato il grave stato di incuria e di scarsissima sicurezza nel
quale veniva condotta la gestione dei lavori di restauro al Duomo
di Torino. Non solo, pressoché nulle misure di sicurezza e
protezioni da eventuali calamità hanno costituito la normalità
nella gestione culturale del patrimonio del Duomo e dei tesori
inestimabili in esso contenuti. Lo stesso Federico Zeri si è
auspicato che, in luogo di continuare a spendere miliardi per
allestire eventi più spettacolari che artistici, la pubblica
amministrazione si decida ad investire più denaro nella
salvaguardia dei capolavori e dei monumenti artistici
valdostani.
Mi associo quindi alle preoccupazioni e alle speranze di chi in
questo campo ne sa più di me. Condivido queste opinioni perché
credo, da uomo politico ma anche da cattolico, che la tutela dei
beni artistico-religiosi non sia un problema di secondo piano. Non
ci si deve dimenticare che il nostro patrimonio culturale e
artistico costituisce la prova non indifferente della volontà umana
di testimoniare, con tracce di creatività e fede il suo passaggio,
la sua storia e anche la sua risposta ai mali sociali che ci
affliggono.
Chiedo oggi a questa Giunta, facendo ovviamente i debiti
scongiuri, di fare in modo che simili gravi fatti come l'incendio
al Duomo di Torino non si debbano mai verificare in Valle d'Aosta.
In Valle abbiamo testimonianze artistiche e storiche millenarie,
che non vedono e non possono andare distrutte a causa dell'incuria
umana. È nostro preciso dovere difendere quanto di buono ha creato
chi ci ha preceduto.
Augurandosi in ogni caso che eventi calamitosi come quello
occorso a Torino non si debbano mai più verificare, né qui, né
altrove, facciamo dunque in modo di impedire che la superficialità
troppo adottata in quell'occasione non sia ulteriore causa di
distruzione di opere d'arte di inestimabile pregio culturale e non
solo, opere ormai irripetibili in quest'epoca che brucia tutto in
fretta, senza curarsi troppo dei tesori testimoni del passato.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Devo fare una premessa. Concordo e mi allineo alle
preoccupazioni che sono state espresse dal Consigliere Lanièce per
quanto riguarda la necessità che venga posta in essere nel nostro
Paese una più attenta politica di salvaguardia dei beni culturali e
soprattutto dei beni religiosi che ci sono sul nostro territorio.
Devo dire però che da alcuni anni la Regione Valle d'Aosta ha
avviato, al contrario delle altre regioni e del resto dello Stato
italiano, un programma di interventi e questo probabilmente grazie
all'autonomia, alle competenze che la nostra Soprintendenza ha
rispetto alle altre Soprintendenze che, invece, dipendono
direttamente dal Ministero.
Ci sono stati interventi che non ci possono far stare tranquilli
in assoluto, perché anche qui si sono verificati dei furti in quei
luoghi dove è più difficile e delicato introdurre dei sistemi
anti-intrusione perché c'è la possibilità di entrare da più parti.
Inoltre ci sono dei monumenti a cielo aperto, dove ci sono stati
anche degli atti di vandalismo e quindi diventa difficile farvi
fronte. Però in linea di massima, nel complesso, la situazione in
cui ci troviamo è leggermente migliore di quella in cui si trova il
resto del Paese.
Nel merito, con riferimento a quanto richiesto, si fa presente
che attualmente i monumenti di nostra proprietà sono tutti dotati
di impianti anti-intrusione. Negli interventi più recenti, quali il
Museo archeologico e il Saint-Bénin, si è anche provveduto a
realizzare impianti di rilevamento incendi di vario tipo e natura
(ad esempio impianto anti-fumo). Si deve far rilevare inoltre che
la legge regionale n. 27/93 prevede al 2° comma dell'articolo 3
contributi pari ad un massimo del 60 percento per l'installazione
di impianti anti-incendio e anti-intrusione per tutti gli edifici
di culto.
Abbiamo a questo proposito effettuato alcuni interventi: c'è
l'impianto anti-fumo e antincendio per la Chiesa parrocchiale di
Saint-Léger a Aymavilles, ci sono 50 impianti antifurto di cui
alcuni con telecamera, come ad esempio a Ayas e alla biblioteca del
Seminario maggiore, con una spesa complessiva di circa 200 milioni
a carico della Regione.
Quest'anno sono in programma 6 interventi presso la Chiesa
parrocchiale di Arvier, si tratta del rifacimento di un impianto
esistente ormai obsoleto e superato dalle nuove tecnologie, di
conseguenza un intervento su una chiesa che è particolarmente
importante si rende necessario. Poi abbiamo la Cappella di Planaval
sempre di Arvier, la Chiesa parrocchiale di Ayas, la Cappella di
Ussel a Châtillon, la Cappella del Vescovado di Aosta e un impianto
che verrà installato nel corridoio che collega il Vescovado con la
Cattedrale per un importo complessivo di circa 18 milioni. Lo
scorso anno, anche come annotazione, fra gli altri è stato fatto il
rifacimento dell'impianto della Cattedrale, che era stato colpito
da un fulmine, quindi messo fuori uso.
È allo studio, in applicazione delle nuove normative di
sicurezza, l'adeguamento degli impianti elettrici dei castelli di
nostra proprietà, che dovranno anche prevedere adeguati impianti
protettivi. Nel momento in cui verranno rifatti gli impianti
elettrici, saranno anche rifatti gli impianti anti-intrusione che
in questo momento già esistono, ma che con le tecnologie che stanno
avanzando sono degli impianti che danno più garanzia, quindi
rendono maggiormente protetto il monumento.
Questa è la situazione attuale in cui ci troviamo ed è
sicuramente una situazione migliore rispetto a quella in cui si
trovano gli altri monumenti nel resto d'Italia.
Presidente Ha chiesto la parola il Consigliere Lanièce.
Lanièce (GA) Prendo atto della risposta dell'Assessore. Vedo che
condivide pienamente la mia preoccupazione di tutela del patrimonio
culturale religioso valdostano, predisponendo in questi anni degli
interventi in tale direzione. Lo invito a persistere nella tutela
di questo patrimonio culturale inestimabile, perché è un patrimonio
di tutti e quindi meritevole della massima tutela. Lo invito in
futuro a portare nella commissione competente eventuali nuove
decisioni in merito a nuovi impianti anti-intrusione o protettivi
del patrimonio culturale valdostano.
