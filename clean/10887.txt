Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1880 del 15 febbraio 1991 - Resoconto
OGGETTO N. 1880/IX - Rinvio oggetti.
Presidente:
Il Consigliere Milanesio ha chiesto di
intervenire sulla proposta di legge n. 223, presentata dal
Consigliere Riccarand ed iscritta al punto 47 dell'ordine del
giorno; ne ha facoltà.
Milanesio (PSI):
Poiché tra la I e la II Commissione è
stata raggiunta un'intesa per unificare i relatori ed approfondire
l'esame della proposta di legge n. 223, se ne propone il rinvio
alle Commissioni.
Presidente:
Ricordo al Consiglio che l'oggetto n. 47 è
stato iscritto all'ordine del giorno per decorrenza dei termini. Se
il Consiglio è d'accordo sulla proposta dei relatori, Consiglieri
Milanesio, Louvin e Limonet, l'oggetto n. 47 può essere
rinviato.
Ha chiesto la parola il Consigliere Riccarand; ne ha
facoltà.
Riccarand (VA):
Io non sono contrario al rinvio, ma
chiederei, se possibile, di stabilire una scadenza, anche un po'
ampia, entro la quale la proposta ritorni in Consiglio, per
indicare alle Commissioni un termine per la conclusione del loro
lavoro. Del resto, poiché è già stato fatto un certo lavoro
istruttorio, sono state fatte delle audizioni ed è stata acquisita
la documentazione necessaria, penso che un paio di mesi siano più
che sufficienti per discutere definitivamente in Consiglio la
proposta di legge.
Chiederei quindi, se possibile, di fissare una scadenza entro la
quale la proposta ritorni in Consiglio.
Presidente:
Ha chiesto la parola il Consigliere
Milanesio; ne ha facoltà.
Milanesio (PSI):
Non credo che il Consigliere Riccarand
si possa lamentare di come le varie Commissioni stanno trattando le
sue proposte di legge.
Io credo che un mese di riflessione alle varie Commissioni
sarebbe sufficiente per far ritornare utilmente in Consiglio la
proposta di legge n. 223.
Presidente:
Diciamo che ci si potrebbe orientare per
l'adunanza della fine di marzo, altrimenti per quella della seconda
quindicina di aprile, che è già prevista di due giorni.
Il Consiglio è d'accordo? Bene. Allora, come è stato proposto
dal Presidente della I Commissione, l'oggetto n. 47 è rinviato
all'ultima adunanza del mese di marzo. Se ciò non fosse possibile,
lo stesso oggetto sarebbe rinviato all'adunanza della seconda
quindicina di aprile.
Il Consiglio prende atto, concordando
Presidente:
Poiché in questo momento non è presente il
Consigliere Stévenin, soprassediamo all'esame dell'oggetto iscritto
al punto 48 dell'ordine del giorno e passiamo a quello iscritto al
punto n. 49.
Il Consigliere Louvin ha chiesto di intervenire sulla proposta
di legge n. 247, presentata dai Consiglieri Louvin, Agnesod,
Andrione, Faval, Marcoz, Mostacchi, Perrin, Rollandin, Stévenin,
Vallet, Viérin e Voyat, iscritta al punto 49 dell'ordine del
giorno; ne ha facoltà.
Louvin (UV):
Monsieur le Président, nous avons eu, en
première Commission, une série de rencontres très utiles pour
perfectionner ce texte de loi. Des modifications ont été suggérées
par les catégories professionnelles concernées, par les secrétaires
communaux, par les administrateurs et par les membres de la
Commission régionale de contrôle. A cet effet, nous sommes en train
de rédiger, en tant que Commission, un texte qui pourrait prendre
en considération ces suggestions. C'est la raison pour laquelle je
demande que la discussion de ce projet soit reportée à une des
prochaines séances du Conseil.
Président:
Pour être clair, c'est la Commission qui nous
demande l'inscription à l'ordre du jour d'une prochaine séance. Le
Conseil est d'accord? Nous attendons, pour remettre l'argument à
l'ordre du jour, que ce soit la Commission à nous donner le feu
vert. Merci.
Il Consiglio prende atto, concordando.
Presidente:
Il Consigliere Riccarand ha chiesto di
intervenire sulla proposta di legge n. 253, da lui stesso
presentata ed iscritta al punto 50 dell'ordine del giorno per
decorrenza dei termini; ne ha facoltà.
Riccarand (VA):
Questa proposta di legge è stata
presentata per dare concreta attuazione alla competenza primaria in
materia di legge elettorale, finalmente attribuita alla Regione
Valle d'Aosta con la legge costituzionale dell'aprile 1989, n.
3.
Si tratta di un adempimento molto importante e di una scelta che
ha una rilevante implicazione politica. Sappiamo che sul tema della
legge elettorale si sta svolgendo un dibattito a livello nazionale,
che condiziona fortemente le ipotesi di conclusione della
legislatura, perché si tratta di regole importanti rispetto al
funzionamento ed alla riforma della politica.
La proposta che il Gruppo Verde Alternativo ha presentato, dopo
un esame approfondito delle varie ipotesi elettorali, è fortemente
innovativa e si basa fondamentalmente sulla correzione del sistema
proporzionale, che prevede il mantenimento del sistema
proporzionale con l'aggiunta però di un correttivo, detto "premio
di maggioranza", attraverso un meccanismo di elezione che permette
all'elettore di pronunciarsi non solo rispetto alla singola lista,
ma anche rispetto alle coalizioni che si formano.
Devo lamentare che la Commissione competente ha accumulato un
notevole ritardo nell'esaminare questa proposta di legge, che è
stata presentata il 3 dicembre, tant'è che a tutt'oggi non ha
neppure provveduto a nominare il relatore. In questo caso, infatti,
è lo stesso Consigliere proponente che funge da relatore.
In particolare, vorrei quindi sapere dalla I Commissione come
intende regolarsi, perché non è assolutamente accettabile che
passino i mesi senza che si affronti questo problema che è di
estrema importanza rispetto al Consiglio regionale...
Presidente:
Colleghi Consiglieri, vi chiedo, per favore,
di fare un po' di silenzio, perché il Consigliere Riccarand sta
relazionando.
Riccarand (VA):
Noi, come forza politica, abbiamo avviato
una serie di incontri con le altre forze politiche, per accertare
possibili convergenze rispetto ad una proposta di legge elettorale
ed abbiamo notato che c'è un certo interesse verso questa proposta.
Ci rendiamo conto che oggi non è ancora matura una decisione o una
votazione del Consiglio, però riteniamo che sarebbe sbagliato
lasciar passare il tempo inutilmente, senza approdare ad alcuna
decisione.
Personalmente vorrei capire quali sono i motivi che hanno
impedito alla I Commissione di nominare il relatore su questa
proposta di legge e comunque se è inevitabile, come credo, una
richiesta di rinvio. Chiedo che questa proposta di legge ritorni in
Consiglio nella seconda quindicina di aprile, in modo che possa
pronunciarsi lo stesso Consiglio. Ci sembra che i due mesi e mezzo
che ci separano da quella scadenza siano più che sufficienti per
esaminare la proposta e per giungere ad una valutazione
conclusiva.
Presidente:
C'è una proposta del Consigliere proponente,
che in questo caso è diventato anche relatore perché l'oggetto n.
50 è stato iscritto all'ordine del giorno per decorrenza dei
termini, che ne propone il riesame da parte della I Commissione al
fine di ripresentare in Consiglio il provvedimento il 22 e 23
aprile. Il Consiglio è d'accordo?
Torno a ripetere che il provvedimento dovrebbe essere riportato
comunque all'attenzione del Consiglio il 22 e 23 aprile, salvo che
prima si trovi un accordo in tal senso. La sollecitazione è rivolta
alla I Commissione consiliare permanente.
Ha chiesto la parola il Consigliere Riccarand; ne ha
facoltà.
Riccarand (VA):
Chiederei di avere una risposta dal
Presidente della I Commissione sui motivi per cui non è stato
nominato il relatore di questa proposta di legge, che giace in
Commissione da due mesi.
Presidente:
Il Presidente può dare la parola, ma non può
obbligare a fornire delle risposte.
Il Consiglio è chiamato a pronunciarsi sulla proposta di rinvio
del Consigliere Riccarand, fatta propria dalla Presidenza del
Consiglio, nel senso che il rinvio non può superare la data del 22
o 23 aprile. Alla I Commissione compete la responsabilità di
ritornare in Consiglio con gli adempimenti che le sono demandati,
cioè almeno quello di nominare il relatore.
Ha chiesto la parola il Consigliere Andrione; ne ha facoltà.
Andrione (UV):
Come membro della I Commissione, declino
ogni responsabilità.
Presidente:
La proposta di legge regionale n. 253,
iscritta al punto 50 dell'ordine del giorno, ritorna all'esame
della I Commissione consiliare permanente, per essere poi
nuovamente iscritto ai lavori dell'adunanza consiliare convocanda
per il 22 e 23 aprile. Mi sembra che questa sia la sintesi di
quanto è stato detto dal Consigliere proponente e recepito dalla
Presidenza.
Il Consiglio prende atto, concordando.
***
