Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 2813 del 6 febbraio 2013 - Resoconto
OGGETTO N. 2813/XIII - Interpellanza: "Stato della procedura
per la sottoscrizione dell'accordo di programma con il Ministero
della sanità per la realizzazione del nuovo ospedale di viale
Ginevra".
Presidente -
La parola alla collega Fontana.
Fontana
(PD) -
Grazie Presidente.
Venuti a conoscenza dagli organi di informazione nazionali che
il Ministro della salute, Renato Balduzzi, ha chiesto alle Regioni
di rideterminare i propri programmi per l'edilizia sanitaria per
restare nei limiti delle risorse di scopo disponibili; preso atto
che i programmi così rideterminati dovranno essere trasmessi e
condivisi dal Ministero dell'economia e sottoposti alla Conferenza
Stato-Regioni prima della sottoscrizione dei singoli accordi di
programma; rilevato che in questa fase la Regione Valle d'Aosta ha
già in progetto la realizzazione del nuovo ospedale nell'area
contigua alla struttura Umberto Parini per la cui costruzione sono
già in corso i lavori complementari del parcheggio nell'ex area del
Residence Mont-Blanc; ricordato come per questo "nuovo-vecchio"
ospedale frutto di nuovi corpi di fabbrica e di altri elementi
ristrutturati, sia stata stimata una spesa complessiva di circa 150
milioni di euro finanziabili in parte con fondi propri regionali ed
in parte attingendo proprio ad accordi di programma con la
Conferenza Stato-Regioni; preoccupati dalle nuove dichiarazioni del
Ministro che metterebbero a rischio le intese già avvenute e
soprattutto i relativi fondi, volevamo sapere:
"a che punto di
realizzazione si è arrivati nella sottoscrizione dell'accordo di
programma con il Ministero della sanità e dell'economia o con la
Conferenza Stato-Regioni in materia di "nuovo ospedale"; a quanto
ammonta la stima di spesa, aggiornata per i lavori di realizzazione
del "nuovo-vecchio" ospedale; come si intende coprire questa
spesa"
e
"se e come le intenzioni del Ministro Balduzzi
incideranno sui possibili finanziamenti da accordare alla Regione
Valle d'Aosta in materia di edilizia sanitaria"
.
Président
- Merci. La parole à l'Assesseur Lanièce.
Lanièce A. -
Grazie Presidente.
Per quanto riguarda il primo punto, il percorso è iniziato
nell'aprile 2012 sull'accordo di programma col Ministero, la
struttura Risorse e Programmazione dell'Assessorato ha avviato la
procedura per la sottoscrizione dell'accordo di programma, ex
articolo 20, per il finanziamento di quota parte dell'intervento
complessivo riguardante la realizzazione del presidio unico
ospedaliero. La procedura vigente in materia di sottoscrizione
degli accordi è molto complessa e prevede: la predisposizione di un
documento di programmazione molto articolato, che definisce la
strategia e gli obiettivi della programmazione sanitaria regionale
alla luce degli interventi e la sostenibilità degli stessi, il
documento è stato approvato formalmente dalla Giunta il 1° giugno
2012; l'istruttoria e le verifiche preliminari da parte degli
uffici di programmazione e valutazione del Ministero della sanità
conclusesi nel mese di agosto 2012 e l'esame e l'approvazione da
parte del Nucleo di valutazione degli interventi in sanità, organo
appunto indipendentemente costituito da rappresentanti del Governo
e delle Regioni. Il parere favorevole...
Presidente
- Colleghi, scusate, non si sente niente!
Lanièce A.
- ...nell'ottobre 2012 quindi c'è stato il
parere favorevole del Nucleo di valutazione al finanziamento, che è
appunto un organo indipendente costituito da rappresentanti del
Governo e delle Regioni, l'approvazione definitiva arriverà proprio
domani, il Presidente scenderà a Roma e firmerà col Ministro
l'accordo, quindi questi fondi finalmente arriveranno, quindi
questa è una parte importante di conclusione di tale iter che ci
permette di concludere questo aspetto legato all'accordo di
programma col Ministero.
Per quanto riguarda più in generale invece lo stato dell'arte
della realizzazione del nuovo presidio, si ricorda che è stato
approvato il progetto preliminare con deliberazione della Giunta,
appunto, del 20 luglio e lo stesso prevede un costo complessivo di
euro 150 milioni di cui 135 per la realizzazione dell'ampliamento e
la ristrutturazione dell'esistente. Come indicato appunto dalla
suddetta deliberazione, la copertura di 135 milioni garantita
attraverso Finaosta, appunto con deliberazione del 4 marzo 2011,
453. Si precisa che attualmente la società COUP ha ricevuto la
progettazione definitiva dei lavori aventi ad oggetto l'ampliamento
ad est, la costruzione di 430 posti auto a sud, in via Roma,
l'hospital street
e il collegamento con il preesistente
edificio i cui costi sono perfettamente in linea con quelli
previsti dalla progettazione preliminare della suddetta fase,
quindi la progettazione definitiva ha tenuto conto esattamente del
budget previsto, non un euro di più, dunque 95 milioni di euro,
lavori esclusi, per ogni progettazione, che portano al costo
complessivo di 120 milioni di euro, quindi quello che era già stato
previsto. Nella somma citata sono inclusi gli oneri per la
realizzazione del cunicolo e degli scavi archeologici già
aggiudicati. Con l'occasione si comunica lo stato di avanzamento
complessivo dell'attività, quindi il 12 dicembre la COUP ha
aggiudicato definitivamente l'appalto per la realizzazione degli
scavi archeologici, appunto, l'importo definitivo ammonta a circa 1
milione e 600 mila euro. Il contratto del progetto esecutivo è
stato assegnato come servizio complementare agli stessi progettisti
individuati per la progettazione preliminare definitiva, è stato
sottoscritto il 14 gennaio 2013. Il progetto esecutivo dovrà essere
consegnato entro aprile 2013. Come è già stato accennato prima in
diverse occasioni, venerdì scorso è stato effettuato attraverso la
spinta di un monolite lo scavo di sottoattraversamento di via Roma,
senza particolari disagi, lavoro che doveva essere realizzato entro
15 giorni, invece sono stati recuperati più di 10 giorni, quindi
questo è lo stato dell'arte, siamo ad un punto dove...naturalmente
siamo arrivati alla conclusione della prima parte importante del
parcheggio, che ci permetterà di fatto di partire con la
realizzazione dell'ospedale, grazie.
Presidente -
La parola alla collega Fontana.
Fontana (PD)
- Ringrazio l'Assessore per le informazioni
che mi ha dato, io mi ero preoccupata perché avevo visto un'Ansa
del 22 gennaio del Ministro che diceva questo. La nostra
preoccupazione era che ci toglieva anche quei fondi, anche se
volevo fare due piccole mie riflessioni: mi auguro veramente che i
lavori rispettino i tempi, perché sono sette anni che sono in
Consiglio regionale, che parliamo di ospedale e ogni volta si
rimanda sempre, una volta...
(interruzione del Presidente della Regione, fuori
microfono)
...l'ho capito Presidente...sono sette anni, adesso mi auguro
però che per realizzare i lavori si rispettino i tempi, perché ogni
volta che facciamo una struttura non so cosa succede: se è la Valle
d'Aosta che è sfortunata...i tempi si allungano sempre e lievitano
anche le risorse. Volevo poi fare una mia riflessione personale per
il futuro: viste le preoccupazioni che abbiamo sulla sanità, la mia
preoccupazione è che, facendo questo ospedale nuovo - ormai è
deciso, non è che sto dicendo che non sono d'accordo, anzi ho visto
anche il progetto...devo essere sincera è molto ambizioso, non è
contro -, ci ritroviamo con due corpi di ospedale e la paura è di
non avere le risorse per riuscire poi a mantenere questo complesso
enorme di...cioè questa riflessione la voglio fare con quello che
sta succedendo, con i tagli sulla sanità, non lo so, io ce l'ho e
mi rimane, mi auguro di sbagliarmi, però questo problema in futuro
potrebbe esserci. Grazie.
Président -
Point 19 à l'ordre du jour.
