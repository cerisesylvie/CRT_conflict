Classificazione
CONSIGLIO REGIONALE
Costituzione e funzionamento degli organi consiliari


Resoconto integrale del dibattito dell'aula
Oggetto del Consiglio n. 2 del 27 luglio 1988 - Resoconto
OGGETTO N. 2/IX
- CONVALIDA
DELL’ELEZIONE DI 32 CONSIGLIERI REGIONALI.
DOLCHI (Consigliere anziano):
Per l'occasione mi compete
l'incombenza di svolgere una breve introduzione a questo argomento
che è pregiudiziale e prioritario nei confronti di qualsiasi altro,
come stabilito dal Regolamento interno del Consiglio e dalla stessa
lettera di convocazione.
Gli Uffici della Segreteria della Presidenza del Consiglio,
proprio perché la convalida degli eletti è prevista d'ufficio, in
data 22 luglio hanno provveduto a trasmettere al Presidente
provvisorio una lettera e due note relative all'istruttoria
d'ufficio eseguita dai funzionari della Presidenza del Consiglio.
Nella lettera, che io vi ho ritrasmesso in data 25 luglio, era
anche precisato che veniva presa in considerazione la situazione
del 21 luglio e che la stessa sarebbe stata aggiornata alla data
odierna, specie per quanto poteva concernere problemi di
incompatibilità.
Come avete visto dalla mia lettera in data 25 luglio, dalla
relazione dei funzionari in data 22 luglio e dalle due note
allegate, siete oggi chiamati a pronunciarvi sulle cause di
ineleggibilità e di incompatibilità.
In questa occasione vi devo informare che da parte di Raffaele
Ricco era stato presentato un ricorso contro Silvano Vesan, ma che
questo ricorso è stato ritirato ed ora pertanto non può essere
preso in considerazione come tale in questa sede.
Sono stati presentati anche due ricorsi contro lo svolgimento
delle operazioni elettorali. Questi ricorsi, proprio perché tali,
devono essere esaminati dal Consiglio regionale. Voi sapete, però,
che il Consiglio regionale entra nella pienezza delle sue funzioni
e dei suoi poteri solamente dopo la convalida degli eletti ed il
loro giuramento, e dopo che sono stati eletti il Presidente e
l'Ufficio di Presidenza del Consiglio, il Presidente della Giunta e
gli Assessori, nonché le Commissioni. In proposito sono molto
chiari i pareri degli avvocati e dei professori universitari
interpellati su questa materia delicata, che concordano nel
ritenere indiscutibile il fatto che il Consiglio regionale assume i
suoi poteri solamente dopo aver effettuato le operazioni
anzidette.
Vi do notizia di un ricorso sottoscritto dal signor Tegoni Bruno
contro le operazioni elettorali relative alla lista degli
Autonomisti e Pensionati e di un ricorso sottoscritto dal signor
Cattro Giorgio, sullo stesso argomento. Entrambi questi signori
sono abilitati ad essere ricorrenti, in quanto uno era candidato, e
quindi è chiaramente iscritto nelle liste elettorali della Valle
d'Aosta, mentre l'altro ha presentato idonea documentazione dalla
quale risulta che è iscritto nelle liste elettorali della Valle
d'Aosta. In questo momento i due ricorsi sono solo annunciati,
perché non possono essere presi in considerazione come tali se non
dal Consiglio, dopo le operazioni di convalida e quelle previste
per la giornata di oggi.
Per quanto concerne invece i compiti relativi all'oggetto "A" di
cui stiamo parlando, avete nella nota l'elenco dei nominativi sui
quali gli Uffici della Presidenza del Consiglio ritengono che ci
possa essere motivo di ineleggibilità o di incompatibilità. Io non
sto a rileggervi quei nominativi, ma ottempero solo a quanto vi era
già stato annunciato e cioè che a quella data avevano presentato le
dimissioni per incompatibilità i signori Louvin e Chenuil. Da
allora ad oggi, hanno fatto pervenire per conoscenza alla
Presidenza del Consiglio lettere di dimissioni dai rispettivi
Consigli comunali o Comunità montane i seguenti Colleghi:
- Bich, da sindaco e consigliere della città di Aosta, in data
25 luglio;
- Rusci, da assessore e consigliere della città di Aosta, in
data 25 luglio;
- Viérin, da sindaco e consigliere del comune di Jovençan, in
data 25 luglio;
- Lavoyer, da consigliere comunale di Pontey, da consigliere
della Comunità montana del Marmore e da membro del CRPT, in data 25
luglio;
- Vesan, da presidente del consiglio di amministrazione della
FINAOSTA, in data 26 luglio;
- Trione, da sindaco e consigliere del comune di Nus, in data 26
luglio;
- Riccarand, da consigliere comunale di Aosta, in data 27
luglio.
Ne consegue che da questo momento sulle cause di eventuale
incompatibilità o su quelle che comunque impegnavano i Consiglieri
interessati a manifestare la loro opzione per l'una o per l'altra
carica, per i Consiglieri che vi ho letto e per i Consiglieri
Louvin e Chenuil che l'avevano già fatto in precedenza, non esiste
più neanche la possibilità di discussione.
Ci sono poi alcuni Colleghi che hanno un rapporto di lavoro con
l'Amministrazione e che saranno posti d'ufficio in aspettativa
senza assegni. Alla pagina 6 della nota è infatti precisato che si
provvederà d'ufficio per i Colleghi Mostacchi, Mafrica, Riccarand,
Rollandin, Vallet e Viérin, che, dopo la convalida, devono essere
messi in aspettativa senza assegni dai rispettivi posti di ruolo
che ricoprono presso l'U.S.L. o la scuola.
Io credo di avervi detto tutto per quanto riguarda la convalida
dei Consiglieri e vi ricordo che, sia per i pareri degli avvocati
che erano a disposizione dei Colleghi presso la Segreteria della
Presidenza del Consiglio, sia per prassi di questo Consiglio, la
convalida avviene per votazione palese ed in blocco, sempreché non
vi siano richieste particolari per un Consigliere, e che alla
votazione può partecipare il Consigliere interessato al dibattito
perché, come sostiene chiaramente l'avv. Dal Piaz, non si tratta di
un problema personale, ma di un problema relativo alla funzione che
il Consigliere deve svolgere.
Se ho dimenticato qualcosa potrò provvedere in merito su
richiesta dei Colleghi. Per ora dichiaro aperta la discussione sul
punto "A" all'ordine del giorno.
Ha chiesto la parola il Consigliere Aloisi; ne ha facoltà.
ALOISI (M.S.I.):
Signor Presidente e signori Consiglieri,
l'articolo 20 della legge elettorale 5 agosto 1962, n. 1257, che è
già stato citato dal Presidente del Consiglio nel corso del suo
intervento, recita testualmente:
"Il Consiglio regionale, in
sede di convalida, deve esaminare d'ufficio la condizione degli
eletti e, quando sussista qualcuna delle cause di ineleggibilità
previste dalla legge, ne deve annullare la elezione provvedendo
alla sostituzione con chi ne ha diritto".
Ebbene, proprio per ottemperare e rispettare questa legge, io
ritengo che vi siano delle macroscopiche situazioni di
ineleggibilità all'interno di questo Consiglio, che pongo alla
preminente attenzione del Consiglio e delle nostre coscienze, anche
per far sì che la legge venga rispettata soprattutto da un consesso
come il Consiglio regionale.
I casi di ineleggibilità sussistono per il Consigliere Andrione
Mario, che è sottoposto a procedimento penale in corso presso il
Tribunale di Torino per i reati di cui agli articoli 314 e 315 del
codice penale, per fatti commessi nella sua qualità di Presidente
della Giunta regionale. In tale procedimento la Regione si è
costituita parte civile. Lo stesso Consigliere è inoltre sottoposto
a giudizio di responsabilità, davanti alla Corte dei Conti, per
fatti commessi nella funzione di Presidente della Giunta, come
risulta dagli atti della Procura generale della Corte dei Conti ed
i cui estremi ci sono stati inviati dal Presidente pro-tempore del
Consiglio regionale.
Per quanto riguarda il Consigliere Andrione, nella scorsa
legislatura erano già stati da me presentati due ricorsi, che non
sono stati respinti dalla Corte d'Appello di Torino, specie il
primo, ma dagli inquisiti è stata sollevata una richiesta di
illegittimità costituzionale ed ora siamo in attesa di conoscere il
responso della Corte Costituzionale. Noi però siamo abbastanza
fiduciosi, anche perché una sentenza della stessa Corte
Costituzionale del gennaio di quest'anno dà un giudizio di
legittimità costituzionale sulle elezioni per la carica di
Consigliere regionale e sulla applicabilità dei casi di
ineleggibilità e di incompatibilità alla Regione Autonoma della
Sardegna. La Corte Costituzionale ha respinto le richieste di
illegittimità costituzionale e la circostanza ci fa ben sperare sul
giudizio della Magistratura.
I pareri di illustri legali sostengono, tuttavia, che all'inizio
di una nuova legislatura bisogna comunque riproporre un altro
ricorso, perché il vecchio ricorso non è più valido. Questo è il
motivo per cui io ho inserito nella mia richiesta il nome del
Consigliere Mario Andrione.
Un altro Collega che, a mio parere, è ineleggibile è il
Consigliere Martin Maurizio, perché è sottoposto a giudizio di
responsabilità davanti alla Corte dei Conti, per fatti commessi
nella sua qualità di Assessore alle Finanze per irregolarità
concernenti la gestione della Casa da Gioco di Saint-Vincent. Non
mi risulta che a tutt'oggi la questione sia chiusa,
tant’è ch'io non ho ricevuto atti, giudizi o
sentenze della Corte dei Conti che abbiano risolto il problema che,
per me, rimane quindi ancora aperto, a meno che non mi si dimostri
il contrario.
Un altro caso di ineleggibilità, forse il più macroscopico di
questo Consiglio, è quello relativo al Consigliere Vesan Silvano.
Quest'ultimo è Presidente della FINAOSTA S.p.A., della quale, come
ognuno di noi sa molto bene, la Regione detiene la maggioranza
azionaria. L’architetto Vesan non è eleggibile alla
carica di Consigliere regionale in quanto è tuttora Presidente
della FINAOSTA S.p.A., a meno che non abbia rassegnato le
dimissioni in questi ultimi giorni, anche se, in ogni caso, le
avrebbe dovute rassegnare prima della sua iscrizione come candidato
nella lista della Democrazia Cristiana: così avrebbe rispettato la
legge, invece egli ha rassegnato le dimissioni da Presidente del
Consiglio di amministrazione della FINAOSTA S.p.A. in queste ultime
ore.
L'architetto Vesan era stato nominato Presidente del Consiglio
di amministrazione della FINAOSTA con deliberazione n. 7256 del
28/10/1985 della Regione Autonoma Valle d'Aosta, per il triennio
1985-88. La lettera E) dell'articolo 6 della nostra legge
elettorale, che malgrado tutto è quella in vigore e quindi deve
essere applicata, dice testualmente:
"I dipendenti dell’Amministrazione regionale
che occupano posti inclusi nella tabella dell'allegato C della
legge regionale 9 febbraio 1978 n. 1 ed i funzionari della carriera
direttiva o assimilata degli enti, istituti o aziende dipendenti o
sottoposte alla vigilanza della Regione"
- questa parte non ci
riguarda -,
"nonché gli amministratori di enti, istituti o
aziende"
- soprattutto di quelle che hanno la Regione come
azionista di maggioranza -
"sono ineleggibili
...".
Su questo caso specifico non vi sono discussioni di sorta:
l'ineleggibilità esiste ed è macroscopica.
" ...
Le cause di ineleggibilità non hanno effetto se le
funzioni esercitate siano cessate prima dell'accettazione della
candidatura".
L’architetto Vesan è quindi ineleggibile ai sensi
dell'art. 6 della legge n. 1257.
Vi erano anche altri casi di incompatibilità, che però sono
stati risolti con le dimissioni dei vari Consiglieri, per cui io
chiedo una votazione separata per ognuno di questi tre personaggi
perché, secondo me, per essi sussistono le condizioni di
ineleggibilità che ho illustrato per cui invito il Consiglio a non
convalidare la loro elezione. Tutto ciò, ovviamente, non per
avvalorare una presa di posizione personale, perché anzi io tengo a
chiarire ancora una volta in quest'aula che le battaglie di
carattere politico non sono mai da me condotte contro una persona
per motivi o fatti personali, ma per una questione di principio, e
ritengo legittimo, pertanto, che un rappresentante dell'opposizione
si batta sino in fondo, se vuole fare fino in fondo il proprio
dovere. Lungi da me, quindi, ogni rancore nei confronti di Mario
Andrione, di Maurizio Martin o dell'architetto Vesan: ci tengo a
precisare che non ho assolutamente nulla di personale contro di
loro. La battaglia che io modestamente conduco tende semplicemente
a chiedere l'applicazione della legge.
Invito pertanto ciascuno di voi a riflettere attentamente nella
propria coscienza, perché, di fronte a queste contestazioni di
illegittimità, il fatto di voler comunque votare a favore
dell’elezione di questi Consiglieri è indice di
mancanza di responsabilità in coloro che votassero a favore, specie
in assenza di specifiche motivazioni legali che possano dimostrare
il contrario di quello che è stato da me sostenuto.
Signor Presidente, ribadisco ancora una volta la richiesta di
una votazione separata per i singoli tre casi di ineleggibilità e,
se possibile, chiedo che si proceda anche con votazione
segreta.
PRESIDENTE:
Per chiarire il problema sollevato dal
Consigliere Aloisi, preciso che i giudizi ai quali è stato fatto
cenno sostengono che in questo caso, trattandosi di atto dovuto e
di posizione non personale ma relativa alla funzione, si proceda
con votazione palese; prevale però il Regolamento se sette
Consiglieri chiedono la votazione segreta.
Ha chiesto la parola il Consigliere Riccarand; ne ha
facoltà.
RICCARAND (N.S.):
Come ha detto chi presiede l'assemblea,
in questo caso la votazione è di carattere palese. La Presidenza
del Consiglio ha richiesto ed acquisito dei pareri legali che sono
univoci nel prevedere il voto palese, pur trattandosi di persone.
Qui infatti non si tratta di una valutazione sulle persone, cioè
non c'è un margine di discrezionalità per quanto riguarda meriti,
capacità o demeriti di persone, ma si tratta di valutare se la
norma di legge viene rispettata o meno ed è per questo che il voto
avviene in modo palese. Il voto non è sulla persona, ma sulla
rispondenza o meno alla legge.
Come è già stato illustrato da chi mi ha preceduto, è chiaro
che, in base alla documentazione che è stata fornita dagli uffici
della Presidenza del Consiglio, siamo di fronte a tre casi
evidenti, chiari e netti di ineleggibilità a Consiglieri regionali.
I casi sono quelli di Mario Andrione, Maurizio Martin e Silvano
Vesan.
La posizione di Mario Andrione è nota: alla luce della normativa
esistente, cioè della legge n. 1257 del 1962, Mario Andrione
risulta ineleggibile alla carica di Consigliere regionale perché,
come dice l'art. 7, punto b, "...
sono ineleggibili coloro che
hanno
lite
pendente con la Regione".
Il fatto che ci sia
una lite pendente tra Andrione ed il Consiglio regionale, la
Regione o l'amministrazione regionale della Valle d'Aosta, è
inequivocabile.
Il parere dell'avv. Dal Piaz, acquisito dagli uffici della
Presidenza del Consiglio, conferma ad esempio che non è neppure
necessaria la costituzione di parte civile della Regione perché ci
sia lite pendente di fronte ad un procedimento penale. Nel nostro
caso, non solo abbiamo un procedimento penale, ma abbiamo anche la
costituzione di parte civile.
Andrione è inoltre sottoposto a due giudizi di responsabilità
davanti alla Corte dei Conti per comportamenti tenuti nella sua
qualità di Presidente della Giunta ed anche in questo caso gli
autorevoli pareri acquisiti dalla Presidenza del Consiglio, come
quello dell'avv. Dal Piaz, che tutti conoscono come professionista
di notevole valore, e quello dell'avv. Giuseppe Pericu, che è
ordinario di diritto amministrativo presso l'università di Milano,
sono inequivocabili nel ritenere che la situazione di lite pendente
scatta anche nel caso di giudizi di responsabilità davanti alla
Corte dei Conti, per cui scatta anche il meccanismo di
ineleggibilità.
Non credo quindi che ci sia molto da aggiungere e credo che si
debba solo prendere atto che occorre rispettare lo spirito e la
lettera della legge e affermare quindi che Mario Andrione è
ineleggibile alla carica di Consigliere regionale.
E' chiaro che il meccanismo lo conosciamo tutti, ma siccome si
vota, è sufficiente che ci sia una maggioranza di Consiglieri che
dica che la legge non va rispettata. Con un voto di maggioranza si
può fare, cioè, come se non esistesse la legge, un po' così come
Mario Andrione che, quando era Presidente della Giunta, operava ed
agiva come se non esistesse un Consiglio regionale. Io credo, però,
che il mettere in moto questo meccanismo e l'andare in questa
direzione non sia un'operazione politica dignitosa, anzi direi che
si tratterebbe di un'operazione politica squallida, tale comunque
da farci iniziare nel modo peggiore l'attività di questa
legislatura.
Né del resto è possibile pensare che un ricorso alla Corte
d'Appello di Torino, che in questo caso è previsto dalla legge,
possa poi dare ragione e far rispettare la legge, almeno in tempi
brevi, anche perché c'è già un precedente che ben sappiamo com'è
andato a finire. Si fa ricorso alla Corte d'Appello di Torino e la
parte in causa, in questo caso sarebbe Mario Andrione, solleva
eccezione di costituzionalità rispetto alla legge che disciplina la
materia, appellandosi ad un cavillo di cui vorrei mettere in luce
anche il significato politico, perché qui si parla sempre di
autonomia e di competenze autonomistiche, ma poi, come in questo
caso, quando si tratta di interessi personali ben precisi, si
cancella il discorso relativo all'autonomia.
La sostanza dell'eccezione di costituzionalità sollevata davanti
alla Corte d'Appello di Torino è quella di dire: "Noi vogliamo che
per i Consiglieri della Regione Valle d'Aosta ci sia lo stesso
trattamento riservato ai Consiglieri delle Regioni a statuto
ordinario". Siccome c'è una normativa diversa per i Consiglieri
della Regione Valle d'Aosta, in cui è previsto anche il ricorso
immediato alla Corte d'Appello, mentre per i Consiglieri delle
Regioni a statuto ordinario sono previsti due livelli di ricorso,
si dice: "Da questo mese, l'uguaglianza prevista dalla Costituzione
è incostituzionale e noi vogliamo essere trattati come i cittadini
ed i Consiglieri delle Regioni a statuto ordinario, avendo gli
stessi livelli di ricorso giurisdizionale". Scusate, ma questo è
proprio voler negare la specificità, la prerogativa ed il carattere
particolare della Regione Valle d'Aosta. Io credo, quindi, che si
tratti di un'argomentazione piuttosto misera anche sotto l'aspetto
politico.
Sapete del resto che, tra alcuni mesi, verrà trasferita alla
Regione Valle d'Aosta la competenza primaria in materia elettorale.
Anche in questo caso, se scaviamo un po' a fondo, ci accorgiamo che
in base ai testi già approvati alla Camera ed al Senato della
Repubblica, ed ora in corso di seconda lettura, succederà che verrà
trasferita la competenza del meccanismo elettorale alla Regione
Valle d'Aosta, ma per quanto riguarda la questione
dell'ineleggibilità rimarrà invece in vigore la normativa statale,
come è previsto dalle norme già approvate dal Senato dalla Camera
dei Deputati. Anche i questo caso, quindi, si verifica un
comportamento che a nostro avviso è in contrasto con quella
affermata autonomia che caratterizza gran parte delle forze
presenti qui in Consiglio ed in particolare la forza di cui fa
parte Mario Andrione.
Nel caso di Maurizio Martin la situazione è in parte diversa,
perché non siamo in presenza di un procedimento penale, ma di un
procedimento davanti alla Corte dei Conti. Anche in questo caso,
tuttavia, c'è un atto di citazione formale, c'è una lite pendente
che ormai risale al 1986, ma, dal punto di vista del rispetto della
legge, c'è poco da fare. Potrà piacere o non piacere, però c'è una
lite pendente, c'è una causa di ineleggibilità ed il Consiglio, che
deve rispettare la legge cambiare le leggi, se ritiene che queste
non vadano bene, non può e non deve far altro che prendere atto di
un situazione di ineleggibilità.
Nel caso di Silvano Vesan siamo di fronte ad una situazione
diversa, nel senso che il problema è costituito non da una lite
pendente ma dall'articolo 6, punto E, della legge n. 1257, che
prevede l'ineleggibilità per gli amministratori di enti, istituti o
aziende, dipendenti o sottoposti alla vigilanza della Regione. Che
la FINAOSTA rientri tra gli enti dipendenti e vigilati dalla
Regione, non c'è nessun dubbio. Essa è una società per azioni con
maggioranza azionaria della Regione, il suo statuto viene approvato
dal Consiglio regionale, i bilanci della FINAOSTA vengono
presentati al Presidente della Giunta e comunicati al Consiglio
regionale, con l'obbligo di un rendiconto periodico alla Regione,
per cui c'è sicuramente sia la dipendenza che la vigilanza della
Regione e quindi c’è un meccanismo di ineleggibilità
che deve essere rimosso, non dopo le elezioni, ma prima
dell'accettazione della candidatura.
E' chiaro che anche in questo caso qualcuno potrà invocare la
diversità di comportamento rispetto alla normativa delle Regioni a
statuto ordinario, nelle quali in questi casi è prevista non la
ineleggibilità, ma l'incompatibilità. Occorre tuttavia precisare
che la legge n. 154 del 1981, per le Regioni a statuto ordinario,
non si applica alla Valle d'Aosta, non si applica alla Sardegna e
non si applica a tutte le altre Regioni a statuto speciale. In
base, quindi, alla normativa che interessa la Valle d'Aosta e cioè
in base alla legge n. 1257, la posizione di Silvano Vesan è
chiaramente di ineleggibilità ed il Consiglio non può che prenderne
atto.
Non posso pensare che, in base a delle motivazioni politiche, si
possa dire: "Va bene, ma noi facciamo finta che questa norma di
legge non esista".
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
In questa prima fase della seduta il
Consiglio svolge una funzione di giudizio istituzionale: è una
funzione importante, che viene riconosciuta a questo Consiglio da
una legge speciale concordata con la Regione, ed è una funzione a
cui il Gruppo comunista ritiene di non doversi sottrarre. Pertanto
i giudizi, che come Gruppo comunista daremo in questa sede, non
saranno giudizi di carattere politico (d'altronde il fatto che un
Consigliere non venga convalidato non modifica la forza di un
partito o di un movimento) o di carattere personale, ma saranno
giudizi relativi all’esistenza o meno delle
condizioni di ineleggibilità previste da una legge speciale per la
Valle d'Aosta. A nostro giudizio esistono alcuni casi, che sono
quelli già richiamati e sui quali anche noi dobbiamo fare
brevemente delle osservazioni.
La prima questione è l'ineleggibilità di candidati che abbiano
una lite pendente con la Regione. A noi sembra di tutta evidenza
che per il Consigliere Andrione, per il quale esiste un
procedimento penale dinanzi al Tribunale di Torino e per il quale
esistono giudizi pendenti dinanzi alla Corte dei Conti, la lite ed
il conflitto di interessi con la Regione siano del tutto evidenti.
Noi crediamo, quindi, che in questo caso vada riconosciuta da parte
del Consiglio regionale l’ineleggibilità.
L'altro caso che ci sembra evidente è quello dell'architetto
Vesan perché, pur non volendo ripetere cose già dette dai Colleghi,
trattasi di un tipico caso di ineleggibilità per coloro che sono
amministratori di enti sottoposti alla vigilanza della Regione. La
Finanziaria regionale è a maggioranza azionaria regionale ed il suo
Presidente ne è il legale rappresentante. Per questa sola ragione
varrebbe, anche se non applicabile alla Valle d'Aosta, la legge che
regola l'ineleggibilità per le Regioni a statuto ordinario. Il
Presidente della FINAOSTA è chiaramente sottoposto alla vigilanza
della Regione, in quanto deve trasmettere i bilanci, in quanto il
Collegio sindacale è presieduto da un rappresentante della Regione
ed in quanto tutti gli atti che riguardano la FINAOSTA sono in
buona parte, specie per ciò che riguarda la gestione speciale, una
diretta emanazione della Regione.
C'è da aggiungere un particolare non ancora rilevato da altri
Colleghi: per il primo presidente della FINAOSTA, l'ex Consigliere
Ramera, al momento dell'accettazione della deliberazione o
dell'apposizione del visto alla deliberazione da parte della
Commissione di Coordinamento, fu precisato che la nomina a
presidente della FINAOSTA comportava la decadenza da Consigliere
regionale. Ci sembra, quindi, che per il Collega Vesan non esistano
dubbi.
Il terzo caso è quello dell'ex Assessore Martin, per il quale
vogliamo fare una differenza. Da notizie ufficiose, rese note dalla
stampa, il giudizio che lo riguarda di fronte alla Corte dei Conti
avrebbe già avuto esito a lui favorevole. Siccome vogliamo guardare
alla sostanza e non soltanto alla forma, riteniamo di dover
procedere alla convalida della elezione dell'ex Assessore Martin,
mentre il Gruppo comunista voterà per la non convalida di Vesan e
di Andrione.
Termino con una breve annotazione di carattere generale.
Autonomia vuol dire possibilità di fare proprie leggi; fare proprie
leggi significa avere per le leggi un senso di rispetto ed una
fiducia nel fatto che le stesse possano poi essere applicate. In
questo caso abbiamo una legge che riguarda la Valle d'Aosta,
concordata con la Regione Valle d'Aosta, e ci sembra che persone
che oggi verranno convalidate ad essere tra coloro che faranno le
leggi per la Valle d'Aosta non possano cominciare il loro mandato
con un atto politico che faccia passare al di là di tutte le
considerazioni legislative che sono già state ampiamente illustrate
nelle relazioni fornite ai Consiglieri e che dimostrano come, per i
due casi che ho detto prima, la ineleggibilità sia evidente.
PRESIDENTE:
Ha chiesto la parola il Consigliere Aloisi; ne
ha facoltà.
ALOISI (M.S.I.):
Ho chiesto la parola solo per ottenere un
chiarimento. Il Consigliere Mafrica si è riferito ad un caso
specifico che riguarda il Consigliere Martin, ma io non sono a
conoscenza di una eventuale sentenza della Corte dei Conti. Vorrei
pregare lo stesso Consigliere Martin, sempreché sia a conoscenza di
tali fatti, di renderli pubblici, anche perché io intendo agire con
la massima correttezza, specie nei confronti delle persone, per cui
se è stata già emessa una sentenza assolutoria da parte della Corte
dei Conti e quindi ci troviamo in presenza di un fatto nuovo e
concreto, io ritiro la mia richiesta di ineleggibilità nei suoi
confronti. Se è a conoscenza di fatti nuovi, lo prego di essere
così gentile da farne partecipe l'intero Consiglio.
PRESIDENTE:
Se nessuno chiede la parola, possiamo
considerare chiusa la discussione generale. I Consiglieri Aloisi,
Riccarand e Mafrica, che sono intervenuti e che hanno chiesto le
votazioni separate per i Colleghi Andrione, Martin e Vesan,
confermano la loro richiesta? Ci sono dichiarazioni di voto?
Ha chiesto la parola il Consigliere Aloisi; ne ha facoltà.
ALOISI (M.S.I.):
Poiché non è stata data risposta alla mia
domanda, io mantengo la richiesta di ineleggibilità nei confronti
del Collega Martin, anche perché l'assenza di una risposta mi fa
pensare che la sentenza non esista e se non c'è la sentenza il suo
caso rientra in quelli di ineleggibilità.
PRESIDENTE:
E' chiaro allora che il Consiglio si esprime
nel senso che vi sia una votazione unica per 32 Consiglieri e 3
votazioni separate per i Consiglieri Andrione, Martin e Vesan.
Non sto a rileggere tutti i nominativi, ma pongo direttamente in
votazione, per alzata di mano, la convalida di 32 dei 35
Consiglieri eletti, come da verbale dell'Ufficio Centrale
Circoscrizionale costituito presso il Tribunale di Aosta.
ESITO DELLA VOTAZIONE
Presenti, votanti e favorevoli: 35
Il Consiglio approva all'unanimità
