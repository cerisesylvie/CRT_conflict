Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2063 del 13 luglio 2006 - Resoconto
OGGETTO N. 2063/XII - Ritiro della mozione: "Impegno alla
razionalizzazione delle risorse umane all'interno
dell'USL".
Mozione
Viste le recenti e ripetute prese di posizione dei Sindacati
Confederali del Comparto Sanità sulla situazione preoccupante in
cui si trovano i dipendenti "precari" dell'USL;
Considerato che all'interno dell'Usl è molto alta la fascia
del precariato, cioè delle persone che sono assunte con diverse
tipologie di contratti a tempo determinato (contratti di
collaborazione coordinata e continuativa, contratti di consulenza,
convenzioni con agenzie di fornitura di lavoro temporaneo,
ecc.);
Appreso che in questi ultimi mesi, per esigenze di
contenimento della spesa, l'Azienda ha provveduto a ridurre le ore
assegnate a detto personale con oscillazioni che variano dal 5% al
20%, a seconda della tipologia dei contratti dei precari, e,
contemporaneamente, ha riattivato progetti obiettivi e prestazioni
in libera professione a favore dell'azienda, adottando misure
extra-contrattuali;
Ritenuto che in un servizio pubblico l'attenzione alla
persona vada posta non solo all'utente, ma anche all'operatore, nei
diversi livelli;
Il Consiglio regionale
Esprime
preoccupazione per la politica di tagli adottata dall'Usl,
che penalizza le persone più deboli e che non intacca situazioni di
privilegio;
Impegna
l'Assessore regionale competente:
1) ad attivarsi perché all'interno dell'USL si riveda
l'intera politica di razionalizzazione delle risorse e le modalità
di decurtazione di ore al personale precario;
2) a riferire, entro tre mesi, alla competente commissione
consiliare sull'esito di tale impegno.
F.to: Squarzino Secondina - Bortot - Venturella
Président
- La parole à la Conseillère Squarzino
Secondina.
Squarzino (Arc-VA)
- Abbiamo più volte affrontato in
quest'aula la questione dell'organizzazione all'interno dell'USL
nei suoi vari aspetti e ultimamente ci siamo soffermati in
particolare sulla questione del precariato. Abbiamo più volte
illustrato qui come la scelta di razionalizzare le risorse
utilizzando il sistema di decurtare in modo uguale per tutti le ore
contrattuali previste per i vari precari non risolva la situazione,
non dia risposte chiare e peggiori ulteriormente i servizi in
alcuni settori. Noi siamo favorevoli a che vi sia una
razionalizzazione delle spese all'interno dell'azienda sanitaria,
lo abbiamo detto più volte. Condividiamo che, se bisogna tagliare
delle spese, bisogna far sì che anche rispetto al personale alcuni
tagli vengano fatti, ma continuiamo a ripetere, a dirlo a tutti i
livelli che questi interventi per essere fatti dovrebbero essere
decisi all'interno in un quadro più generale di utilizzo di risorse
nei confronti del personale e un quadro generale che vada discusso
e analizzato con i rappresentanti delle diverse categorie dei
lavoratori. Avevamo chiesto più volte notizie rispetto a questo
problema, l'Assessore ci aveva fornito alcuni dati, ma rispetto al
problema essenziale, che è quello di un confronto serio, organico,
preciso che giunga poi a delle conclusioni fra azienda e sindacati,
su questo non c'è stata finora alcuna risposta. Capisco che il
problema è difficile, siamo di fronte a un'azienda complessa come
l'USL, che ricorre da anni a un precariato che raggiunge
percentuali molto alte (non so se è esatto il nostro dato che
sfiora il 18%, ma i dati che ho sottomano mi fanno definire in
questa percentuale la quota del personale precario in tutti i suoi
aspetti) per dare una risposta alle esigenze che aveva e, tutto
sommato, si era trovata così bene che non ha neanche pensato di
mettere a concorso quei posti su cui da anni ricorreva al
precariato.
Ora si tratterebbe probabilmente da parte dell'azienda di
ripensare un po' il tutto, capisco anche che questo è un momento
difficile: c'è l'applicazione del contratto dei medici che richiede
alcuni interventi precisi, che però pare non consentano all'azienda
di raggiungere certi obiettivi che si era prefissata, per cui
probabilmente dovrà intervenire anche in questo modo, c'è una serie
di personale precario che si è visto ridurre le ore dal 5 al 20% e
contemporaneamente si è visto attivare alcuni progetto obiettivo a
favore di prestazioni di libera professione a favore dell'azienda,
adottando anche misure extracontrattuali. Noi vorremmo capire
meglio che tipo di politica viene fatta. Da un lato, esprimiamo una
preoccupazione sulle scelte dell'USL che, a nostro avviso,
penalizzano le persone più deboli, quelle del precariato, che
rischiano di aumentare il numero delle persone che si trovano al
limite del minimo per poter sopravvivere in modo dignitoso e,
d'altra parte, ci sembra che alcune nicchie ben precise siano
sottratte ad ogni intervento di razionalizzazione.
Non abbiamo una risposta, sarebbe presuntuoso da parte nostra
dire: "si fa in questo modo", però riteniamo che una risistemazione
dell'intera politica di razionalizzazione delle risorse e di
modalità con cui si sono decurtate le ore al personale precario
vada fatta. Chiediamo un impegno in tale senso, affinché l'azienda
faccia questo sforzo, che è faticoso, non lo metto in dubbio,
richiede lavoro, scelte, fatica, sicuramente un impegno di
elaborazione di soluzioni un po' nuove, perché poi
contemporaneamente si chiede anche all'azienda di garantire alcuni
livelli minimi essenziali. Vi è quindi questa difficoltà
sicuramente da parte dell'azienda di conciliare esigenze diverse,
allora, proprio perché non vogliamo essere quelli che dicono: "si
fa in questo modo", perché non siamo competenti e non è compito
nostro, ma noi vogliamo che si inizi nell'USL un percorso che porti
a una chiarificazione di tutta una serie di problemi, che
continuano ad essere posti sui tavoli laddove si cerca di
individuare i problemi del personale e di risolverli. Pensiamo sia
utile iniziare un percorso e chiediamo anche che, rispetto a questo
percorso, che dovrebbe prevedere dei tavoli di confronto, dei
momenti di chiarificazione, un'indicazione chiara di scelte, che
poi non sono definitive una volta per tutte, ma che vanno
rivisitate a seconda delle situazioni, vi sia un'informazione alla
Commissione consiliare, in modo che questa possa avere contezza di
come si possano risolvere o si stiano risolvendo i problemi del
personale, oltre che i problemi di razionalizzare le risorse
utilizzando al massimo il personale, senza penalizzare risorse,
competenze e professionalità esistenti.
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Mi dispiace, collega, che non la informino
bene, cioè le dicono le cose negative e non le dicono le cose
positive che ci sono, soprattutto quando, come la mozione dice, la
concertazione è già iniziata, o comunque si sono già fissati i
"paletti" istituzionali di tale concertazione: questo perché, come
avevamo detto nelle ultime interpellanze, il problema dei precari
esiste, ne abbiamo parlato tante altre volte, non esiste sono in
Valle d'Aosta, ma ovunque. Aspettiamo delle normative diverse, si
sta scrivendo un nuovo patto tra Ministero e Regioni che parla di
concertazione, che parla di forze lavorative e soprattutto di
carichi di lavoro (vediamo poi se riusciranno a definirli).
L'ultima volta che abbiamo risposto a questa interpellanza abbiamo
preso degli impegni e questi impegni hanno avuto un seguito di cui
adesso le do notizia. Preciso che i tagli non sono solo sui
precari, anche se sono stati quelli più evidenti e forse in modo
demagogico gli è stato dato maggior risalto, sono state ridotte le
ore aggiuntive in quelle nicchie che c'erano, sono stati limitati i
progetti obiettivo, solo riservati laddove le liste di attesa
sarebbero debordate in modo tale da portare gli utenti a fare degli
accertamenti fuori Valle in tempi molto più lunghi. I tagli quindi
sono stati impostati in tutti i settori, soprattutto in quelle che
erano delle nicchie particolari. Certo che non si può raggiungere
tutto subito, anche perché dei servizi, delle utenze hanno dei
tempi che devono essere rispettati, quindi i tagli non sono
avvenuti solo in un settore. Come dicevo, è un problema che abbiamo
deciso dopo l'impegno preso a fine maggio in Consiglio di
intraprendere un cammino comune, che preveda una razionalizzazione
in tempi difficili, che parta da un dato dell'ISTAT - non so se lei
lo conosce - che dice che tra le varie Regioni d'Italia, definendo
qual è la percentuale che nelle varie Regioni viene destinata al
personale, la Valle d'Aosta raggiunge la spesa del 46,1% del
bilancio a fronte del 35,8% della spesa per il personale per il
Piemonte e addirittura del 23,3% della Lombardia, del 34% di
Bolzano, noi siamo di 10 punti più avanti, quindi la
razionalizzazione si impone.
Sugli impegni di concertazione qui ho la documentazione. Come ho
detto, ho convocato i sindacati e l'azienda, perché è un tavolo che
vogliamo dirigere noi, in data 19 giugno; da questo incontro è
stato chiesto ai sindacati di formulare una rappresentatività e
questo è stato fatto anche se i sindacati il 27 giugno hanno detto
che per questioni di utilità non possono indicare un rappresentante
unico, e questo porta fuori a dei disguidi, ma con una lettera del
27 giugno - di cui le do copia - che ha per oggetto:
"convocazione e riunione per l'esame delle problematiche del
precariato in sanità"
, noi diciamo:
"in riferimento a quanto
concordato nel corso della riunione del 19 giugno e a seguito della
segnalazione sindacale in data 27 giugno, le SS.VV. sono invitate a
partecipare alla riunione indetta per il giorno 25 luglio alle ore
14,30 presso la sala..."
,
eccetera
"... per l'esame
delle problematiche di cui all'oggetto"
. Ci siamo già attivati
in modo istituzionale preciso affinché tale tavolo avvenga e, anche
alla luce di questo, le chiederei di ritirare la mozione.
Président
- La parole à la Conseillère Squarzino
Secondina.
Squarzino (Arc-VA)
- Prendo atto che il percorso
annunciato si sta delineando, lei deve pensare, Assessore, che da
metà giugno non c'era più stata alcuna notizia, per cui ad arrivare
ad oggi sono trascorsi quasi 40 giorni. Lei capisce che nel momento
in cui le promesse sono state fatte e poi non si vede "camminare"
questo avvio di concertazione, l'impegno non viene concretizzato, è
chiaro che ci si preoccupa. Dire che prendiamo atto con
soddisfazione che il 25 luglio ci sarà questo confronto che
l'Assessore intende presiedere... e che credo continuerà ancora
perché il tavolo è per definizione un luogo di lavoro in cui si
affrontano i problemi.
Noi quindi, sulla base dell'informazione che lei ci ha dato,
ritiriamo la mozione, chiedendole nel contempo di riferire in V
Commissione non dico adesso prima dell'estate, ma pregherei il
Presidente della V Commissione di annotarlo ed eventualmente alla
ripresa dei lavori, quando dopo il 25 luglio, passato agosto e
settembre, qualcosa comincia a muoversi, di venire in V Commissione
per fare una panoramica di questa situazione, in modo che la
Commissione si renda conto dei problemi esistenti ed eventualmente
di un "trend" che ci auguriamo positivo.
Président
- La motion est retirée.
Il Consiglio prende atto.
