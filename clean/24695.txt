Classificazione
ENTI LOCALI
Comuni



Oggetto del Consiglio n. 80 del 25 settembre 2008 - Resoconto
OGGETTO N. 80/XIII - Interpellanza: "Iniziative per
l'individuazione dei criteri di rimborso agli enti locali delle
minori entrate relative all'aliquota ICI".
Interpellanza
Ricordato che la legge n. 244 del 24 dicembre 2007 disponeva
l'aumento della detrazione ICI (Imposta Comunale sugli Immobili)
relativa all'abitazione principale e che tale diminuzione per i
comuni venisse rimborsata dallo Stato con le modalità contenute nel
decreto ministeriale del 15 febbraio 2008 (Governo Prodi);
Ricordato inoltre che il decreto legge 27 maggio 2008, n. 93,
convertito in legge n. 126 del 24 luglio 2008, ha stabilito, a
decorrere dall'anno 2008, l'esclusione dell'ICI sugli immobili
della abitazione principale nonché delle unità immobiliari
assimilate, prevedendo che il mancato gettito ICI venisse
rimborsato dallo Stato attraverso l'individuazione di determinati
parametri individuati dalla Conferenza Stato-Città ed Autonomie
locali e che tali rimborsi, per la Valle d'Aosta, siano erogati
dalla Regione (Governo Berlusconi);
Ricordato infine che la Giunta regionale, con la
deliberazione del 5 settembre 2008, n. 2606, ha approvato la
liquidazione ai comuni della somma trasferita dallo Stato a titolo
di anticipazione del rimborso compensativo per il minor introito
relativo alla aliquota ICI;
Evidenziato che la copertura finanziaria assicurata dal
decreto legge 93/2008 del Governo Berlusconi pare insufficiente a
garantire ai comuni il rimborso totale della riduzione del gettito
ICI;
Evidenziato inoltre che non sono ancora state disciplinate le
modalità per il rimborso da parte dello Stato della parte restante
dell'importo che i comuni avevano attestato quale gettito riscosso
a titolo di ICI e che attesteranno in via definitiva entro il 30
aprile 2009, ai sensi del decreto legge n. 112 del 25 giugno 2008,
convertito in legge n. 133 del 6 agosto 2008;
Sottolineato che i criteri di riparto indicati in sede di
Conferenza Stato-Città ed Autonomie locali sono in contrasto con i
principi del rimborso totale delle minori entrate e che, in ragione
della competenza in materia, la Regione potrebbe definire parametri
propri;
Tenuto conto che i provvedimenti segnalati riguardano
unicamente il gettito riscosso a titolo di ICI per gli immobili
adibiti a prima casa per il solo anno 2008 e che per il rimborso
per l'anno 2009 la confusione in materia regna sovrana;
Preoccupati che la mancanza di certezza finanziaria sia causa
di difficoltà reali e concrete per i comuni proprio nelle settimane
in cui stanno predisponendo il bilancio per l'anno 2009;
i sottoscritti consiglieri regionali
Interpellano
il Presidente della Regione per conoscere:
1) quali azioni intende mettere in campo per
salvaguardare:
a) il diritto dei Comuni al totale rimborso del minor gettito
dell'Imposta Comunale sugli Immobili;
b) il principio della affermazione della competenza regionale
in merito alla definizione di criteri per l'attribuzione ai comuni
valdostani dei relativi rimborsi;
2) quali iniziative intende attivare per definire con gli
Enti Locali della Valle d'Aosta una linea politica in grado di
concordare con i Comuni un comportamento omogeneo ed assicurare la
tranquillità necessaria per approntare i bilanci comunali per
l'anno 2009 senza penalizzare i cittadini dovendo necessariamente
far fronte alle minori entrate derivanti dall'abolizione
dell'ICI.
F.to: Rigo - Donzel
Président
- La parole au Conseiller Rigo.
Rigo (PD)
- Come tutti sapete bene, il Presidente del
Consiglio, On. Silvio Berlusconi, volendo onorare il suo patto con
gli italiani, stipulato prima delle elezioni politiche del 2008, ha
soppresso l'imposta comunale sugli immobili. L'ICI, lo sanno bene
gli ex amministratori comunali presenti, i sindaci, gli assessori,
rappresenta storicamente la prima fonte di incasso per gli enti
locali: 42,8 miliardi di euro, di cui solo l'ICI rappresenta il 26%
in termini di gettito a livello nazionale. Tolta questa fonte di
entrata, senza contropartite uguali e certe, i comuni - come si
dice con un'espressione forte - muoiono: situazione particolare per
la Valle d'Aosta, lo sapete meglio di me.
É chiaro che con la soppressione dell'ICI, giusta o sbagliata
che sia, il governo doveva contestualmente, contabilmente, indicare
la cifra di gettito da devolvere agli enti locali, così come
ricordo aveva fatto il governo Prodi, con la introduzione
dell'aumento della detrazione relativa all'abitazione principale.
Così non è stato per la soppressione totale dell'ICI e nella
interpellanza vengono ricordati i tempi e le modalità di questo
pasticcio contabile e politico (dico io). Il leader del Popolo
della libertà aveva fatto altre suggestive promesse fiscali e
parafiscali, fra cui la diminuzione della imposizione fiscale, la
soppressione del bollo auto; ma la vicenda ICI ci porta a fare
qualche considerazione su un assetto della finanza locale
inadeguato e indebolito dal centralismo di ritorno degli ultimi
anni.
Il federalismo fiscale, di cui avremo modo di parlare più
avanti, è necessario per il Paese. Serve una riorganizzazione
profonda che, se ben congegnata, può dare una spinta importante
alla riqualificazione della finanza pubblica, responsabilizzando di
più e meglio gli amministratori locali nell'uso dei soldi dei
contribuenti e costruendo una perequazione meno di facciata e molto
più focalizzata sul livello e l'efficienza dei servizi pubblici
essenziali, che in molte regioni oggi esistono solo sulla carta.
Certo, tutto ciò implica un cambiamento notevole nella
organizzazione della finanza territoriale. Il discrimine però è
l'orizzonte di questo cambiamento, condivisibile e auspicabile se
l'obiettivo è una maggiore efficienza ed equità della finanza
territoriale, premiando gli enti virtuosi e colpendo quelli che
sprecano il denaro pubblico.
Al di là delle considerazioni sul federalismo fiscale e tornando
invece alla imposta comunale sugli immobili, non volendo entrare
nel merito della disputa - non so se è ancora terminata o se giace
lì tutta intera, tutta interna al PdL, sul ripristino o meno di
questa imposta -, la vicenda lascia sconcertati quanto a metodo e
merito di governo, in una fase difficile per l'Italia, dove cresce
la domanda di servizi che i cittadini rivolgono proprio agli enti
locali. Questa insicurezza nel rimborso della parte restante
dell'importo che i comuni attesteranno e il buco contabile per il
2009, inevitabilmente indebolirà le autonomie locali proprio in un
momento in cui ci sarebbe bisogno di rafforzarle.
L'interpellanza presentata dal nostro gruppo è dettata proprio
da questa preoccupazione sincera. Il Partito democratico è infatti
un partito autonomista da sempre, è il partito delle autonomie
locali, perché attraverso gli enti locali si forniscono servizi
fondamentali per la vita dei cittadini, per il rapporto diretto che
hanno con i cittadini stessi. I Comuni in queste settimane stanno
lavorando per la predisposizione dei bilanci per il 2009: per
questo chiediamo al Presidente della Regione quali azioni intende
promuovere a livello nazionale, per garantire agli stessi il totale
rimborso del minor gettito dell'ICI e quali iniziative intende
attivare a livello regionale, per concordare e stabilire con i 74
Comuni valdostani un comportamento omogeneo, e quali azioni intende
avanzare per non penalizzare i cittadini, dovendo i Comuni
necessariamente far fronte a una minore entrata derivante
dall'abolizione dell'ICI.
Ho letto - come certo hanno fatto i colleghi - l'intervista a La
Stampa di alcuni giorni or sono del Presidente del CELVA, sig.
Gerardin, e la sua proposta di tenere conto nella formulazione dei
bilanci comunali, proprio per quest'anno, dell'entrata determinata
dalla voce ex ICI: mi sembra una proposta di buon senso, attorno
alla quale però deve consolidarsi un largo consenso e quindi anche
su questo vorrei conoscere il parere del Presidente.
Président
- La parole au Président de la Région,
Rollandin.
Rollandin (UV)
- Il problema che è stato sollevato
dell'ICI ha fatto discutere e ancora è uno dei punti che si sta
discutendo nel merito di quella che può essere la conseguenza della
immaginata riforma con il federalismo fiscale, perché il punto
nodale è: si tolgono alcune tasse sostituibili da quali? Dove si
prendono alla fine i soldi per permettere quello che è previsto e
promesso? A questo è difficile oggi rispondere. Si sa che l'ICI era
per i Comuni una delle poche certezze, anche se aveva i suoi limiti
come tutte le tasse: dava una possibilità di gestire le aliquote
che potevano essere con finalizzazione per investimenti, cioè c'era
un rapporto che diceva cosa, perché aumento, perché posso in una
certa annata diminuire o aumentare, eccetera.
Per quanto ci riguarda, su quelle che sono le azioni a cui si
cerca di dare risposta, il diritto dei Comuni al totale rimborso
del minor gettito e il principio della affermazione della
competenza regionale in merito alla definizione di criteri per
l'attribuzione ai Comuni valdostani dei relativi rimborsi, vogliamo
dire che noi ci siamo subito attivati presso il Ministero delle
finanze già il 31 luglio, trasmettendo l'elenco dei Comuni
assoggettati al patto di stabilità, ai fini del rimborso del
mancato gettito ICI.
In accordo con la Provincia autonoma di Trento e con la Regione
Friuli, abbiamo rappresentato alla Ragioneria generale dello Stato,
nella Conferenza Stato-Regioni e autonomie e all'ANCI, la posizione
delle Regioni, in particolare evidenziando che, poiché i criteri
stabiliti nella proposta della deliberazione della Conferenza
Stato-Città paiono rientrare nella materia della finanza locale, è
indispensabile che ci sia un coinvolgimento diretto delle Regioni a
statuto speciale e Province autonome interessate nella conferenza
unificata in ragione delle specifiche competenze attribuite.
Abbiamo sottolineato che l'applicazione dei criteri contenuti nella
proposta di deliberazione per i trasferimenti compensativi per il
minor gettito ICI non è compatibile con l'ordinamento della Regione
in materia di enti locali e finanza locale, anche in considerazione
del fatto che la disciplina del patto di stabilità per la Valle
d'Aosta, pur rispettando gli obiettivi posti dallo Stato, ha un
impianto totalmente diverso rispetto a quello stabilito per le
regioni a statuto ordinario e per gli enti locali. Quindi si sono
richieste delle specifiche modifiche alla proposta di deliberazione
della Conferenza Stato-Città, volte ad ottenere l'assegnazione alla
Regione degli importi corrispondenti al minor gettito complessivo
certificato dai Comuni, al fine della determinazione da parte della
Regione stessa delle quote di spettanza dei singoli Comuni, secondo
quanto previsto dallo statuto.
Le nostre osservazioni in quell'ambito non sono state accolte:
rimane quindi prioritaria l'attenzione nei confronti di questo
tema, in merito all'effettivo rimborso a carico del bilancio dello
Stato e le minori entrate che i comuni subiranno anche negli anni
2009 e seguenti. Tale rimborso peraltro è assicurato dalla
previsione contenuta nel 4° comma dell'articolo 1 del disegno di
legge 93/2008, convertito con legge 126/2008, che prevede che la
minore imposta che deriva dall'applicazione della esenzione ICI
della prima casa, a decorrere dal 2008, sia rimborsata ai Comuni e
che a tal fine l'apposito fondo del Ministero dell'interno sia
integrato dagli importi previsti a decorrere dal 2008.
Sotto questo profilo abbiamo la garanzia: il nostro metodo di
ripartizione è quello che è stato oggetto anche di una
deliberazione regionale, che si riferisce al rapporto con i Comuni.
Il quantum riferito al mancato introito è legato alla comunicazione
che abbiamo già fatto, portata dai Comuni, salvo i conguagli che
verranno fatti, e sulla base dei quali ci è stata data la prima
tranche che è stata versata. Anche qui precisiamo che non si tratta
- come impropriamente si è detto - del 50%; il che ha fatto nascere
degli equivoci, dicendo: ma allora se è il 50% vuol dire che
rispetto all'anno precedente e ai dati in nostro possesso non ci
sarà il quantum che avevamo previsto. Non è così. É solo la
quantità collegata all'anticipo che ci è stato dato da parte dello
Stato e quindi ridistribuito secondo i criteri stabiliti in accordo
con i Comuni. Questa è una precisazione essenziale per evitare
equivoci, perché qualcuno ha detto: se questo è il 50%, non ci
ritroviamo più nei conti, come giustamente sottolineava Rigo, anche
per l'impostazione dei bilanci.
"Quali iniziative intende attivare per definire con gli Enti
Locali della Valle d'Aosta una linea politica in grado di
concordare con i Comuni un comportamento omogeneo ed assicurare la
tranquillità necessaria per approntare i bilanci comunali per
l'anno 2009 senza penalizzare i cittadini dovendo necessariamente
far fronte alle minori entrate derivanti dall'abolizione dell'ICI":
la deliberazione di Giunta del 5 settembre ha approvato il
protocollo di intesa con il CELVA, per il rinnovo del comitato per
la finanza e la contabilità degli enti locali della Valle d'Aosta,
cioè dell'organismo tecnico politico con funzioni consultive e
propositive in materia finanziaria e contabile, che ha fra le
funzioni principali quella di analizzare l'impatto degli interventi
regionali e statali in materia di finanza locale, al fine della
coerente e corretta definizione della stessa. Quindi, attivando
questo, quella legata ad eventuali correttivi sarà una delle prime
proposte. In tale sede, già in occasione della prima riunione del
rinnovato comitato, saranno affrontate le problematiche in
argomento e sarà possibile definire, in accordo con gli enti
locali, i criteri per la definizione di omogenee previsioni per la
redazione dei bilanci 2009-11 dei Comuni. Tali criteri verranno poi
illustrati alla assemblea plenaria degli enti locali, che verrà
convocata come di consueto in ossequio al disposto dell'articolo
66, 3° comma della legge 54/1998, al momento del deposito del
disegno di legge finanziario e di bilancio della Regione. Ad oggi
dovrebbero questi problemi trovare una via di soluzione corretta,
tenendo conto della impostazione già data in precedenza.
Président
- La parole au Conseiller Rigo.
Rigo (PD)
- Ringrazio il Presidente per le informazioni e
anche per il risultato di una prima concertazione con i Comuni
interessati e mi dichiaro soddisfatto delle risposte date.
