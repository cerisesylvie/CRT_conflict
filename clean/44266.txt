Classificazione
AMMINISTRAZIONE REGIONALE
Amministrazione della giustizia



Oggetto del Consiglio n. 1325 del 24 febbraio 2022 - Resoconto
OGGETTO N. 1325/XVI - Ritiro di mozione: "Impegno ad
esaminare le problematiche e la fattibilità dello spostamento della
sede dell'ufficio del Giudice di Pace in Via Ollietti ad
Aosta".
Bertin (Presidente) -
Riprendiamo. Punto n. 43
dell'ordine del giorno. Per l'illustrazione della mozione il
consigliere Sammaritani.
Sammaritani (LEGA VDA) -
Parliamo di un tema che è molto
importante, a mio avviso, che mi sta particolarmente a cuore, vista
la mia professione e il fatto che per ormai trentacinque anni ho
frequentato le aule giudiziarie e ho potuto esaminare e prendere
atto di quelle che sono le difficoltà a volte nell'esercitare la
professione forense e a lavorare nel sistema giustizia. Fra le
problematiche che ci sono naturalmente non ultima è quella delle
aule, dei locali all'interno delle quali si svolge l'attività
giudiziaria. È un settore che vede coinvolta anche
l'Amministrazione regionale, così come in passato anche quella
comunale, perché appunto ci sono dei rapporti fra il Ministero
della giustizia e le amministrazioni locali.
Per quanto riguarda la situazione, tanto per far capire anche
all'esterno quale sia la tematica e la problematica, per quanto
riguarda l'esercizio dell'attività giurisdizionale in Valle d'Aosta
abbiamo essenzialmente il Tribunale di Aosta, che è localizzato in
Via Ollietti, nel palazzo di proprietà del Comune, e poi abbiamo il
Giudice di pace, che una volta era articolato in due sedi, Donnas e
Aosta, adesso è stato tutto concentrato su Aosta.
L'ufficio del Giudice di pace di Aosta è localizzato in località
Borgnalle. Da ciò naturalmente nascono delle complicazioni, perché
per chi esercita l'attività forense, per esempio, non solo per gli
avvocati ma anche per gli uffici di segreteria degli stessi studi
legali, è un problema spostarsi sul territorio per andare da una
parte all'altra. Molto spesso, soprattutto quando si esercita
proprio l'attività giurisdizionale in senso stretto, quindi quando
si fanno le udienze, un avvocato è magari costretto a spostarsi
anche più volte nella stessa mattinata dal Tribunale di Aosta
all'ufficio del Giudice di pace. Come abbiamo scritto in questa
mozione, a volte è impossibile, anzi, di fatto è materialmente
impossibile coordinare le udienze, nel senso che il Giudice di pace
esercita un tipo di attività civile e penale per conto proprio, il
Tribunale, a sua volta, esercita attraverso vari giudici
quest'attività, quindi di fatto è impossibile far sì che si riesca
a coordinare l'attività in modo da separare i momenti in cui si
fanno le udienze in Tribunale da quelle del Giudice di pace.
Un'idea che già ci era venuta e su cui si era già trattato in
passato, anche in quel periodo in cui siamo stati al governo della
Regione, era quella appunto di cercare di compattare gli uffici
giudiziari, un po' come avviene in tutti i luoghi. Dappertutto
praticamente abbiamo delle sorte di cittadelle della giustizia che
cercano di compattare il più possibile l'esercizio della funzione
giurisdizionale, questo per rendere un servizio a chi vi opera,
evidentemente, ma anche ai cittadini che ne usufruiscono, perché
anche per i cittadini spostarsi sul territorio può diventare
complicato.
Per quanto riguarda la nostra situazione particolare, c'è il
fatto che il palazzo a fianco di quello adibito oggi a Tribunale è
un palazzo regionale, è un edificio anche importante, perché è
stato la prima sede del Consiglio Valle, quindi diciamo che ha una
vocazione pubblica già molto forte. Peraltro, negli anni passati, è
stato anche sede parzialmente del TAR Valle d'Aosta. C'è già
un'aula di udienza attrezzata, tra l'altro di pregevole fattura,
proprio bella anche da vedere, non soltanto efficace ed efficiente,
e abbiamo già anche degli uffici collegati a quest'aula di udienza,
perché si è esercitata un'attività giurisdizionale amministrativa,
quella del Tribunale amministrativo regionale.
Purtroppo le scelte passate su questo palazzo sono state,
secondo me, non molto oculate, nel senso che questo palazzo, che
per chi si ricorda è stato anche sede della biblioteca in passato,
è stato adibito a macchia di leopardo a funzioni varie e diverse
fra loro: un pezzo è diventato un archivio, un pezzo è diventato
sede della sezione di controllo della Corte dei conti, un altro
pezzo è stato adibito in parte al TAR Valle d'Aosta, adesso
attualmente dismesso, quindi vuoto perché il TAR si è spostato, e
in parte alle stanze della Polizia giudiziaria, quindi di nuovo
collegamento invece con la funzione giurisdizionale, funzione in
questo caso della Procura. Diciamo che la vocazione naturale di
questo palazzo, sia per la localizzazione, sia per quello che già è
stato anche in passato, è di per sé già molto affine a quella
giurisdizionale.
Adesso, come dicevo, abbiamo questa funzione giurisdizionale
spalmata in due luoghi diversi e chiaramente questo crea molte
difficoltà agli avvocati quando si devono spostare nello stesso
giorno per fare udienze nel Tribunale e nell'ufficio del Giudice di
pace, crea problemi anche di traffico e di parcheggio, perché anche
regione Borgnalle è un luogo denso di uffici e, se tu ci vai a metà
mattinata, non riesci a parcheggiare, insomma, ci sono
problematiche di vario genere. Questo vale anche per i magistrati
del Tribunale di Aosta, perché anche loro hanno dovuto, soprattutto
in momenti di emergenza, fare udienze: ci sono attualmente
magistrati che svolgono l'attività sia in Tribunale che dal Giudice
di pace a giorni alterni, in giorni diversi.
È chiaro che questo fatto comporta anche ulteriori
complicazioni, perché le sale dell'ufficio del Giudice di pace sono
collocate di fatto in un semplicissimo condominio che vede anche
altre attività al suo interno, attività private, e quindi è
difficile anche curare l'aspetto della sicurezza, sia per le
persone che accedono, perché come sappiamo ormai a livello di
accesso ai tribunali si fanno dei controlli un po' come negli
aeroporti, che non ci siano persone che portano dentro strumenti
magari di offesa, si deve anche difendere la documentazione
importante che è custodita all'interno dei tribunali, cosa che
naturalmente in un condominio privato non è agevole fare e in
effetti non viene fatta attualmente.
Non ultimo poi il discorso che, tornando al palazzo invece che
potrebbe essere papabile come sede del Giudice di pace, quello
appunto a fianco dell'attuale Tribunale, considerare che
l'Amministrazione regionale lì ha investito parecchio denaro,
perché in passato abbastanza recente è stato creato un ascensore,
sono state abbattute le barriere architettoniche, quindi abbiamo
tutte le caratteristiche per far sì che questo palazzo sia proprio
per destinazione naturale l'appendice di quello che è l'attuale
Tribunale, quindi il Palazzo di giustizia attuale. Rendere
funzionale l'esercizio dell'attività giurisdizionale, compattarla
in un luogo e far sì appunto che chi opera nel settore, ma anche i
cittadini, abbiano molto più agevole poter accedere alla giustizia
che, come sappiamo, è un servizio importantissimo, anzi,
fondamentale per la nostra società. Si tratta di
razionalizzare.
Per questo abbiamo voluto, con quest'iniziativa, chiedere al
Governo regionale. Non sappiamo poi cosa è stata di quell'idea che
avevamo lanciato qualche anno fa, ormai sono quasi quattro anni; so
che c'era stato un interessamento, io stesso avevo fatto un
sopralluogo nel palazzo insieme al Presidente del Tribunale
all'epoca che si era dichiarato molto favorevole a questa
soluzione. So poi, perché me ne ero informato, che nel successivo
governo Fosson erano continuate le interlocuzioni, c'erano stati
ancora dei contatti e credo quindi un interessamento; spero che
qualcosa sia andato avanti.
Da un lato cerchiamo di capire qual è lo stato dell'arte e
vorremmo impegnare il Governo regionale a valutare concretamente la
fattibilità dello spostamento dell'ufficio del Giudice di pace in
Via Ollietti, per razionalizzare tutto l'esercizio della funzione
giurisdizionale e magari anche spostando alcune di queste ulteriori
funzioni che vengono espletate all'interno di questo palazzo, che
però non è così fondamentale che vengano espletate lì, quindi se
c'è necessità di liberarne una parte ulteriore per fare più spazio
agli uffici giudiziari, io credo che sarebbe veramente una cosa
opportuna. Anche perché, se riuscissimo a compattare proprio tutto,
magari non dico nell'immediato ma anche in un futuro un pochino più
lungo, anche la parte che riguarda L'UNEP, cioè l'ufficio delle
notifiche, quindi gli ufficiali giudiziari, se tutto fosse
concentrato, renderemmo tutto molto più razionale e renderemmo più
facile la vita a chi lavora in quel settore, così come ai cittadini
che usufruiscono della funzione giurisdizionale.
Presidente -
Apriamo la discussione generale. Chi vuole
intervenire in discussione generale si prenoti. La consigliera
Minelli ne ha facoltà.
Minelli (PCP) -
L'iniziativa che è stata illustrata dal
collega Sammaritani ci sembra di buon senso, è una mozione che
intendiamo sostenere perché, come è stato detto dal collega
Sammaritani, concentrare tutti gli uffici giudiziari nella stessa
zona di Via Ollietti, significa dare un miglior servizio ai
cittadini ed evitare dei continui spostamenti da una parte
all'altra della città da parte di magistrati, avvocati, personale,
parti processuali e via di questo seguito.
Tra l'altro, mi sembra che sia anche chiaro che, quando tanti
anni fa fu istituito l'ufficio del Giudice di pace e venne scelta
la sede di regione Borgnalle in locali di proprietà dei privati,
non si era ben capito questo trasferimento. Dalle informazioni che
abbiamo preso, già allora il consiglio dell'Ordine degli avvocati
si era opposto fermamente, quanto inutilmente, alla scelta di
questa sede che è illogica e disagiata sotto tutto il profilo
organizzativo.
Crediamo che sia importante cercare una soluzione e continuare
quelle interlocuzioni che erano state avviate, per arrivare alla
definizione di una sede invece come quella che è stata prospettata
e che sarebbe sicuramente migliore sotto ogni punto di vista.
Presidente -
Se non ci sono altre richieste di
intervento, non ne vedo, chiudo la discussione generale. Per il
Governo replica il Presidente della Regione.
Lavevaz (UV) -
Ringrazio il collega Sammaritani per aver
presentato quest'iniziativa che ci permette di fare il punto su
quest'aspetto che, dico fin da subito, è stato all'attenzione anche
di questo Governo. È una questione che effettivamente è sul tavolo
forse addirittura da prima del 2018: nel 2016 forse ci sono state
le prime interlocuzioni e in questo anno abbiamo cercato di fare
dei passi avanti su questo
dossier
. Dico subito che
condivido dal punto di vista della finalità, tant'è che ci siamo
mossi in tal senso.
La questione, come ha molto ben specificato e delineato il
collega Sammaritani, prevede lo spostamento dell'ufficio del
Giudice di pace attualmente oggettivamente fuori mano, perché
regione Borgnalle è magari più comoda per chi viene da fuori Aosta,
al netto dei problemi di parcheggio, ma sicuramente non è comoda
per chi si muove con i mezzi pubblici, per chi arriva in treno;
questo sia per gli utenti, sia anche per i giudici, perché
recentemente in un colloquio con il Presidente del Tribunale si
metteva sul tavolo anche questo problema, che c'erano i giudici che
viaggiano in treno e che avevano questa difficoltà; questo è un
problema in più.
Come giustamente è stato sottolineato, il palazzo Ollietti ha
una storia importante per la Valle d'Aosta e anche per questo
Consiglio: in quel palazzo c'è stata la prima riunione del
Consiglio Valle. Oggettivamente lo spostamento del Giudice di pace
all'interno di quel palazzo ha tutta una serie di pro, che in parte
sono già stati accennati e ben sottolineati dal collega, non ultimo
quello della sicurezza e dei controlli, che ovviamente attualmente
all'interno di un condominio privato non possono essere fatti, e
quello che dicevo prima dell'accessibilità in senso generale, sia
per gli utenti che per chi ci lavora.
Noi ci siamo raffrontati con il Presidente del Tribunale già in
una prima fase a inizio 2021 e avevamo valutato la possibilità di
adibire i locali che sono di circa 280 metri quadrati. A questo
scopo abbiamo chiesto alle strutture regionali competenti di fare
una stima dell'importo necessario per adeguare i locali, sia di
manutenzione che di adeguamento minimo per renderli fruibili a tale
scopo. L'importo è di circa 98 mila euro più IVA, più le spese
tecniche. Abbiamo inoltrato questa stima già in data 16 giugno 2021
alla direzione generale delle risorse materiali e delle tecnologie
del Ministero della giustizia, che ce l'aveva chiesta proprio per
capire anche loro come impostare per mettere i soldi, perché
sarebbero spese che competerebbero al Ministero. Chiaramente
possiamo mettere sul tavolo i lavori se c'è una concessione
gratuita, se invece la Regione si fa carico dei lavori bisogna far
pagare un affitto, quindi si tratta di mettere insieme un accordo
che stiamo cercando di trovare, ma la cosa più semplice sarebbe una
concessione gratuita a fronte di lavori fatti dal Ministero, visto
che sarebbero poi loro i fruitori dei locali. In questa direzione
ci sarebbe anche la condivisione con il Presidente del Tribunale.
Abbiamo anche già ipotizzato una bozza di concessione gratuita in
tal senso e questa sarebbe la direzione.
In ultimo, in data 27 gennaio scorso, quindi un mese fa, abbiamo
richiesto al Ministero della giustizia di avere risposte in tal
senso, quindi di conoscere un po' le intenzioni rappresentando un
po' la volontà della Regione di giungere al più presto alla
destinazione dell'immobile che abbiamo condiviso e quella per la
quale stiamo parlando, in una logica di collaborazione
istituzionale diretta a garantire un servizio che sia il migliore
per tutti. Questo è quello che abbiamo fatto. Peraltro abbiamo
chiesto anche, questo nelle ultime settimane, un incontro con la
ministra Cartabia, perché abbiamo sul tavolo anche la questione del
protocollo carcere che sollecitiamo da tanti mesi, quindi con
l'occasione solleciteremo anche la chiusura di questo dossier. Per
questo motivo vi chiederei di ritirare la mozione.
Presidente -
Si è prenotato il vicepresidente del
Consiglio Sammaritani, ne ha facoltà.
Sammaritani (LEGA VDA) -
Grazie presidente Lavevaz. Sono
notizie confortanti, devo dire, perché è un tema al quale teniamo
molto e che crediamo sarebbe, una volta risolta la questione,
veramente di grande utilità quotidiana per chi opera nel settore
della giustizia. Direi che in effetti le opere non sono così
rilevanti dal punto di vista economico. So, per aver fatto parte
anche della commissione Palatina in passato, in realtà il Ministero
quando vuole dà delle risposte anche abbastanza sollecite,
soprattutto per quanto riguarda appunto la manutenzione dei locali.
Non è così impossibile raggiungere degli accordi in questo senso e
la soluzione che prospettava lei, cioè l'alternativa, quella di far
sì di dare la concessione gratuita a fronte dell'esecuzione delle
opere, credo sia la soluzione più corretta, anche perché dopo poi
la manutenzione sarebbe in capo direttamente al Ministero, così
come avviene già per il Tribunale che lo fa ormai direttamente. Un
tempo si facevano i lavori, poi dopo lui rimborsava. Adesso invece
da qualche anno a questa parte, non tanti, c'è un sistema diverso,
per cui la gestione è direttamente in capo al Ministero che accetta
i preventivi, li esamina, eccetera, attraverso tra l'altro la Corte
di Appello di Torino cui facciamo capo anche noi.
Credo che sia una soluzione ottima che debba essere perseguita.
Invito soltanto a stare sul tema e a cercare di incalzare il
Ministero perché, come dicevamo, sappiamo che a volte rapportarsi
con queste entità è un pochino complesso e bisogna essere un po'
perseveranti, per usare un eufemismo. Stiamo dietro a questa cosa,
perché se ne parla fin dal 2016 e se riuscissimo ad arrivare a
breve a questa soluzione, davvero faremmo veramente un grande
favore a tutti noi, a tutta la cittadinanza. Quindi grazie per
queste notizie e a questo punto ritiriamo la mozione.
