Classificazione
TRASPORTI E VIABILITÀ
Trasporti



Oggetto del Consiglio n. 2052 del 9 novembre 2011 - Resoconto
OGGETTO N. 2052/XIII - Interpellanza: "Interventi per il
miglioramento del sistema di trasporto ferroviario sulla tratta
Pré-Saint-Didier-Aosta-Torino".
Interpellanza
Richiamata la deliberazione della Giunta regionale n. 967 del
4 aprile 2008 recante "Approvazione della stipula dell'Accordo di
Programma Quadro Interregionale - tra la Regione Autonoma Valle
d'Aosta, la Regione Piemonte, lo Stato e Rete Ferroviaria Italiana
- per l'adeguamento e il miglioramento del sistema di trasporto
ferroviario Aosta-Torino";
Viste le recenti dichiarazioni dell'Assessore della Regione
Piemonte Barbara Bonino riguardo alla Lunetta di Chivasso, ritenuta
non essere soluzione migliorativa del servizio ed il comunicato
della Città di Chivasso delle scorse settimane che riporta la
notizia dell'accantonamento del progetto "Lunetta";
Ricordata la discussione sulla ferrovia svoltasi in Consiglio
regionale nella seduta del 19 ottobre scorso;
i sottoscritti Consiglieri regionali
Interpellano
l'Assessore competente per conoscere:
1) quali priorità di intervento abbia individuato per
migliorare il funzionamento del trasporto ferroviario nella tratta
Pré-Saint-Didier - Aosta - Torino e in quali tempi;
2) se intende attivarsi per una nuova formulazione
dell'Accordo di Programma Quadro tra le parti coinvolte, alla luce
dei significativi cambiamenti recentemente annunciati (adozione
treni bimodali, accantonamento progetto Lunetta di
Chivasso).
F.to: Patrizia Morelli - Chatrian - Louvin
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Questa interpellanza riguarda un argomento già ampiamente
discusso, ma che rimane di grande attualità: ne è prova il fatto
che, ogni settimana, sui giornali locali vi siano lettere di
cittadini più o meno sdegnati per la qualità del servizio. Su
questo argomento è stato detto e scritto molto. Vorrei partire da
un atto stipulato dalla Regione nel 2008, l'APQ stipulato fra la
Regione Valle d'Aosta, la Regione Piemonte, lo Stato e RFI; fra
l'altro, mi permetta una piccola battuta, gli allegati riportano la
data del 1° aprile 2008, cosa che avrebbe potuto farci presagire
che sarebbe stato di difficile realizzazione! È un documento molto
interessante questo APQ, che persegue l'obiettivo di adeguare e
migliorare il trasporto ferroviario in Valle d'Aosta attraverso
alcuni interventi che vengono ben dettagliati: realizzazione della
Lunetta di Chivasso, della variante di Verrès-Châtillon,
riqualificazione del ponte sul torrente Chiusella, progettazione di
lavori di ottimizzazione della geometria del binario e rettifica
curve nel tratto Hône-Bard a Verrès e da Châtillon ad Aosta;
infine, l'elettrificazione della tratta Ivrea-Aosta.
Ora abbiamo appreso - sempre da comunicato e dagli organi di
stampa - che il primo punto, la realizzazione della Lunetta di
Chivasso, non sembra più essere opportuno, argomentazioni che
trovano conferma nella delibera di Giunta di venerdì scorso; la
nostra iniziativa è datata di una settimana prima e quindi sono
argomenti di cui non eravamo a conoscenza. Dicevo: la delibera di
Giunta conferma questo accantonamento della Lunetta di Chivasso,
poiché parla di trasferire l'intervento relativo alla progettazione
esecutiva ed alla realizzazione della Lunetta di Chivasso dalla
sezione attuativa alla sezione programmatica dell'accordo e di
rinunciare all'elaborazione della progettazione definitiva della
variante Verrès-Châtillon; infine, di introdurre nell'APQ un nuovo
intervento relativo all'acquisizione di treni bimodali da parte
della Regione Valle d'Aosta da utilizzare sulla linea
Aosta-Torino.
È quindi necessario che venga fatta un po' di chiarezza su
questo argomento; pertanto chiediamo all'Assessore di dirci quali
sono le priorità di intervento che sono state individuate per
migliorare il funzionamento della tratta
Pré-Saint-Didier-Aosta-Torino ed in quali tempi e se intende
attivarsi per una nuova formulazione dell'accordo di programma,
cosa che mi sembra sia già contenuta nella delibera di Giunta. La
ascoltiamo con molta attenzione.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente. Collega Morelli,
sicuramente quando avete depositato l'interpellanza non eravate a
conoscenza della delibera, quindi credo che parte - se non tutto -
del contenuto dell'interpellanza trova una risposta puntuale nella
delibera che ha avuto modo di leggere.
Ora ne approfitto per sviluppare meglio alcune cose che lei ha
annunciato; giustamente l'accordo di programma del 2008 conteneva
una serie di interventi, che lei ha correttamente inserito. Questo
elenco di interventi che non risolvevano tutti i problemi, nel
senso che non erano finalizzati a fare una nuova linea ferroviaria,
ma a mettere qualche pezza all'attuale linea ferroviaria, davano un
conto finale di circa un miliardo di euro, cosa che nessuno dice
mai. Il costo di tutti questi interventi che sono stati delineati
nell'accordo di programma porta ad una somma di quasi un miliardo
di euro e...nessuno lo dice mai!
Rispetto agli interventi che lei ha indicato, proprio in termini
molto sintetici, quando parliamo di progettazione e realizzazione
della Lunetta di Chivasso parliamo di un progetto che, ad oggi, ha
un ritardo rispetto alla previsione di circa tre anni rispetto al
cronoprogramma indicato nell'APQ. Nessuno dice mai che il costo
della Lunetta di Chivasso era inizialmente di 26.000.000 e oggi il
costo della Lunetta di Chivasso è circa 40.000.000...questo nessuno
lo dice mai! Nessuno dice mai che la progettazione preliminare
della variante Verrès-Chatillon ha avuto una progettazione che
ammonta nel preliminare a 400.000.000, perché uno poi dice delle
cose, ma son 400.000.000. La progettazione preliminare della
variante Verrès-Châtillon, che è stata caratterizzata, anche
questa, da ritardi quantificabili in un anno e sei mesi circa, ha
visto un incremento dei costi previsti al netto da 250.000.000 a
400.000.000 (lo troverà nella delibera). Quindi, come vede, tutti
gli interventi necessari in allora, che erano già quantificabili in
1.000.000.000 di euro, stanno aumentando in modo esponenziale e la
progettazione è in enorme ritardo.
Quel cronoprogramma non teneva conto di una variante, cioè il
passante di Porta Susa, ma non perché non fosse previsto, collega
Morelli, bensì perché le indicazioni che ci davano Trenitalia, RFI,
quindi il gruppo Ferrovie dello Stato, erano indicazioni in cui si
diceva che il passante non avrebbe compromesso il passaggio dei
treni diesel. Quindi quel documento che noi abbiamo preso - ma non
siamo noi gli esperti in materia di trasporto ferroviario, ci si
avvale delle società specifiche - è un documento del tutto
inattendibile, con un risultato però: che tutti gli interventi che
dovevano portare ad un miglioramento non li abbiamo, nel senso che
sono in ritardo e costano molto di più della previsione, ma in più
con la rottura di carico la situazione si è aggravata con almeno 10
minuti di ritardo, in virtù della rottura di carico che facciamo a
Chivasso e ad Ivrea. Ecco perché nella documentazione troverà che,
rispetto a questi temi, non diciamo "non li vogliamo", diciamo che
li mettiamo nella sezione programmatica, ma noi vogliamo risolvere
subito la rottura di carico, perché questa rottura di carico di 10
minuti non la vogliamo, perché ci complica la vita, perché è un
problema per i turisti e per i pendolari e dobbiamo dare nel più
breve tempo possibile una risposta.
Voglio anche dire, a coloro che dicono che spendere i soldi per
i bimodali è uno spreco di risorse, che i treni bimodali
funzionano, perché il termine rischia di confondere le persone, sia
con una trazione elettrica, sia con una trazione diesel. Quindi ci
sarebbe il vantaggio immediato di avere questa continuità.
Ora, il rinnovo del materiale rotabile, anch'esso è
indispensabile; noi abbiamo un materiale rotabile che va cambiato,
non è questo un lusso! Allora i Minuetto che abbiamo comprato ormai
diversi anni or sono, costavano circa 3.000.000 l'uno; è verosimile
che la tecnologia del treno bimodale perché ha un inserimento in
più costerà di più, costerà 5-6, ci sarà un modello dove questi
treni costeranno di più, ma questi treni vanno comunque
cambiati!
Il suo collega Rigo, nel Consiglio precedente, mi ha sottoposto
un problema dicendomi: guardate...
(interruzione del Consigliere Segretario Rigo, fuori
microfono)
...è un tema che ho avuto modo di approfondire e ti sei fatto
ovviamente, collega Rigo, portavoce, ma di lamentele che mi erano
già arrivate, cioè nella tratta con questi Minuetto c'è, in certe
fasce orarie, una situazione inaccettabile, ci sono persone che non
riescono a salire sul treno e quelle che salgono sul treno, sono
stipate come animali.
A fronte delle proteste che ho fatto a Trenitalia, mi è stato
detto che i treni sono vecchi, sono guasti e non ne abbiamo,
vediamo se possiamo reperirne; ma siccome la situazione, anche a
livello italiano, è tutta così, non abbiamo dei treni. Allora, il
fatto di avere un rinnovo del materiale rotabile è indispensabile,
siano essi diesel, siano essi elettrici, siano essi diesel ed
elettrici. Quindi questo è un obbligo e allora stiamo chiedendo a
Trenitalia di fare uno sforzo e che nel rinnovo del materiale
rotabile introduca una tecnologia che - torno a dire - non è
assolutamente un buttare via niente, perché nel momento in cui
dovesse esserci l'elettrificazione, si toglie il modulo diesel ed
il treno continuerà a funzionare! Abbiamo le proposte dei
costruttori che dicono che questa è una tecnologia fattibile.
È chiaro che Trenitalia deve fare uno sforzo perché ad oggi - e
torno anche al tema caro al collega Donzel - di treni omologati non
ne esistono, ma fra le varie soluzioni che ci sono sul tavolo,
visto e considerato che le altre sono inapplicabili, stiamo
cercando di andare su quella scelta fattibile e sostenibile con le
risorse che abbiamo, perché se avessimo un miliardo di euro io non
avrei dubbi, perché c'è forse un interesse da parte nostra nel non
avere una ferrovia efficiente? Perché dovreste essere voi, i
paladini della ferrovia, e noi non esserlo? Ma da questo punto di
vista dobbiamo dare delle soluzioni sostenibili, praticabili,
cercare di dare una risposta immediata, e allora stiamo cercando di
fare
pressing
sulle Ferrovie dello Stato per arrivare ad una
soluzione immediata.
Per la Lunetta di Chivasso abbiamo fatto un'attività di
monitoraggio e di
pressing
anche su questo argomento, ma nel
momento in cui una comunità si rifiuta e fa di tutto per impedire
questo investimento, non lo faremo! Così come
sull'elettrificazione: il Comune di Saint-Christophe ha già fatto
una delibera del Consiglio che non vuole la stazione, è una
delibera.
(interruzione di un Consigliere, fuori microfono)
Presidente
- Invito i colleghi a non dire le parolacce, a
non dire epiteti.
La parola alla Consigliera Patrizia Morelli.
Morelli (ALPE)
- Grazie Presidente.
Al di là di quello che è contenuto nella delibera, Assessore,
non mi pare che lei abbia risposto alla mia domanda. La mia domanda
poneva una questione molto precisa: quali sono le priorità. Lei non
mi ha detto quanti bimodali, perché parla di bimodali, se questi
bimodali arriveranno anche a Pré-Saint-Didier, perché io parlo
anche della Pré-Saint-Didier. La cifra che lei ci dice 5-6.000.000
per ogni treno, supposto che ce ne vogliano 10-12, significa
reperire 70-80.000.000...dove verranno presi questi soldi?
Semplicemente dallo storno dei fondi destinati alla Lunetta di
Chivasso?
La sua risposta, collega Marguerettaz, è stata un grande
minestrone, ma in realtà risposte chiare non ne ha date e mi
dispiace, perché i cittadini aspettano delle risposte chiare. Lei
dice che i bimodali non sono una toppa, possiamo convenirne, ma il
passaggio successivo quale sarà? L'elettrificazione mi sembra che
lei la metta in dubbio, appellandosi al Comune di Saint-Christophe
che ha dato parere contrario; i tracciati, la posizione delle
stazioni si concordano con i Comuni, non si può passare sulla loro
testa, è giusto che reagiscano. Ma se ci fosse realmente un disegno
di lunga durata, che va oltre la soluzione del problema attuale a
cui è giusto dare risposta, perché so benissimo - io viaggio in
treno ogni tanto - qual è la condizione dei nostri treni, e poi le
ricordo che c'è anche una norma di attuazione, di cui lei dovrà
farsi carico, perché è un argomento che aspetta...
(interruzione dell'Assessore Marguerettaz, fuori
microfono)
...io le ho fatto una domanda generica. Probabilmente dovevo
chiederle dettagliatamente tutte queste cose; la prossima volta lo
farò e spero che lei mi risponda in modo più dettagliato e
chiaro.
