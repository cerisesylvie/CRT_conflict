Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 12 del 14 gennaio 1982 - Resoconto
OGGETTO N. 12/VII - PARTECIPAZIONE DI RAPPRESENTANTI
REGIONALI AD UNA MANIFESTAZIONE PER LE AUTONOMIE CHE HA AVUTO LUOGO
A BARCELLONA NEL MESE DI DICEMBRE
- (Interrogazione).
PRESIDENTE
:
Do lettura dell'interrogazione
presentata dai Consiglieri Mafrica, Bajocco e Carral:
INTERROGAZIONE
Avendo appreso da notizie di stampa che, nel corso di una
"manifestazione per le autonomie" che ha avuto luogo a Barcellona
nel mese di dicembre, vi sarebbe stata "una giornata dedicata alla
Valle d'Aosta" a cui avrebbero partecipato "autorità regionali" i
sottoscritti Consiglieri regionali del Gruppo comunista
INTERROGANO
la Giunta regionale per sapere:
1) se qualche rappresentante della Giunta ha partecipato a tale
manifestazione in veste ufficiale;
2) quale era il carattere della manifestazione (convegno di
studi, manifestazione politica, ecc.) e quale immagine della Valle
d'Aosta è stata delineata;
3) perché, se si trattava di manifestazione aperta, non è stato
informato l'intero Consiglio regionale.
PRESIDENTE
:
Ha chiesto di parlare il Presidente
della Giunta, ne ha facoltà.
ANDRIONE
: (U.V.)
- Le notizie non corrispondono,
perché non era "una giornata dedicata alla Valle d'Aosta", ma solo
una giornata di studi sui problemi regionalistici in generale.
Nel caso specifico, l'Assessore alla Sanità, cioè l'omologo
dell'Assessore Rollandin della Catalogna, aveva organizzato questa
giornata di studi regionali ed ha invitato l'Assessore Rollandin,
che vi si è recato, e l'unica spesa a carico della Regione è stata
quella del biglietto d'aereo.
Il carattere della manifestazione era più culturale che
politico, ma trattandosi di discorsi sul regionalismo sulla sua
applicazione, aveva anche rilevanza sotto l'aspetto politico.
La manifestazione era su invito, è stato invitato l'Assessore
Rollandin e nessun altro membro della Giunta, per cui è andato solo
lui.
PRESIDENTE
:
Ha chiesto di parlare il Consigliere
Mafrica, ne ha facoltà.
MAFRICA
: (P.C.I.)
- Prendo atto delle spiegazioni
del Presidente della Giunta e rinnovo alla Giunta l'invito a far
partecipe il Consiglio di queste manifestazioni, perché possono
interessarlo.
E' ovvio che se è stato invitato un solo partecipante della
Giunta può parteciparvi solo lui.
Mi permetto di fare una osservazione su quanto ho detto in
precedenza: mi è venuto il dubbio che quando abbiamo rifatto
l'impianto di condizionamento per aspirare il fumo, la Giunta abbia
trovato qualche sistema per far immettere del cloroformio nell'aula
attraverso questi impianti.
