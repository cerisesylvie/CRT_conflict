Classificazione
ASSISTENZA SOCIALE
Disabili
ISTRUZIONE PUBBLICA
Personale docente e non docente



Oggetto del Consiglio n. 1417 del 23 settembre 2015 - Resoconto
OGGETTO N. 1417/XIV - Interrogazione: "Adozione di
provvedimenti nei confronti di insegnanti di sostegno che non
svolgono con professionalità e diligenza il loro lavoro".
Presidente
- Per la risposta, la parola all'Assessore
Rini.
Rini (UV) -
Grazie Presidente.
Per quanto riguarda il punto uno, il riscontro alla richiesta
avanzata dal collega, vale la pena precisare che la funzione
ispettiva concorre, nel quadro delle norme generali
sull'istruzione, alla realizzazione delle finalità di istruzione,
di formazione affidate alle istituzioni scolastiche ed educative. I
dirigenti tecnici svolgono inoltre attività di studio, di ricerca e
di consulenza tecnica per l'Assessore e per il Sovrintendente agli
studi, per la struttura. Nella nostra regione, la dipendenza
diretta dall'Assessore all'istruzione e cultura dei dirigenti
tecnici richiede a questi ultimi ulteriori compiti per l'attuazione
delle politiche educative locali. In ambito scolastico, l'azione
ispettiva è considerata un'attività di coordinamento, che non
consiste in un'azione meramente coercitiva o, peggio, ancora
punitiva, bensì in tutta quella serie di azioni di verifica, cioè
di controllo esterno dell'attività del controllato, di vigilanza,
cioè di un controllo sulla legittimità degli atti posti in essere,
conoscitiva, a favore ovviamente dell'amministrazione scolastica,
delle diverse realtà amministrate e per la vigilanza sui risultati,
anche formativi, ottenuti. L'attività ispettiva si inserisce nel
più ampio quadro dell'autonomia scolastica, nella quale assume un
ruolo significativo il dirigente scolastico, che assicura la
gestione unitaria dell'istituzione, ne ha la legale rappresentanza,
è il responsabile della gestione delle risorse finanziarie,
strumentali e dei risultati del servizio. Il dirigente scolastico
organizza l'attività scolastica secondo criteri di efficacia e di
efficienza formativa e ha poteri di direzione, di coordinamento e
di valorizzazione di risorse umane. Mi scuso se sono stata lunga ma
mi sembrava giusto anche inquadrare detta funzione. Nel panorama
sopradescritto, l'amministrazione scolastica dispone, di prassi, di
accertamenti di dirigenti tecnici, quando, portata la stessa
amministrazione a conoscenza di fatti ovviamente ben documentati,
ritiene di dover intervenire nell'ottica del miglioramento continuo
del servizio scolastico, per prevenire anche l'insorgere o il
ripetersi di anomalie, inefficienze o eventuali disfunzioni. Allo
stato attuale, non risultano segnalati da parte dei dirigenti
scolastici comportamenti da parte degli insegnanti per cui
l'amministrazione scolastica abbia dovuto disporre azioni di
controllo per le cosiddette assenze strategiche a cui lei fa
riferimento.
Per quanto riguarda la seconda domanda, come precisato, in
riscontro anche al primo punto, non ci sono insegnanti cosiddetti -
mi passi il termine - "sotto osservazione" o con procedimenti
disciplinari addirittura in atto da parte della Sovrintendenza agli
studi.
Infine, la sua terza richiesta: com'è precisato in un riscontro
al primo punto, non sono stati assunti provvedimenti da parte della
Sovrintendenza agli Studi. Grazie.
Presidente -
La parola al Consigliere Cognetta.
Cognetta (M5S) -
Sì, grazie Presidente.
Grazie Assessore per la risposta. È importante il passaggio,
quando dice: "portare a conoscenza dei fatti ben documentati",
perché in effetti è proprio questo il punto, nel senso che, se io
ricevo una segnalazione, tendo a documentarmi; infatti ho scritto
per ben due volte, come lei sa, per documentarmi, ed entrambe le
volte non ho avuto risposta, né positiva, né negativa, chiedendo
qual era la situazione di una persona in particolare.
Ora, vede, secondo me il problema è proprio questo: se arrivano
delle segnalazioni, che però poi non vengono processate dai
dirigenti scolastici, tutto questo sistema non funziona. Io non ho
modo di verificare, anzi mi si dice non ho neanche il diritto di
chiedere determinate cose, che deve farlo direttamente
l'amministrazione, perché questa cosa è sottratta, diciamo così,
all'organo politico, anche se poi in realtà lei dice che è diretta
dipendenza sua, la parte, diciamo così, di gestione e controllo.
Allora qui dobbiamo chiarirci. Come faccio a documentare una cosa
se non ho i mezzi per documentarla? Capisce? I genitori che sono
venuti da me e mi hanno detto che c'è un problema, eh, dobbiamo
dargli una risposta. Se il dirigente scolastico non sa fare il suo
mestiere o preferisce voltarsi dall'altra parte, può capitare, non
sarebbe la prima volta...Allora la invito, con questa mia
interrogazione, visto che lei sa benissimo qual è il soggetto, a
fare una opportuna verifica. Da parte mia le posso assicurare che
continuerò, diciamo così, a sorvegliare la situazione, perché è una
situazione che va avanti ormai da due o tre anni, non è una
questione, che nasce oggi. Il nome è famoso, la situazione è certa,
quindi, per cortesia, faccia le opportune verifiche, perché
altrimenti, vede, abbiamo tutto un apparato meraviglioso che deve
fare tantissime cose, ma alla fine c'è come un sistema che non ci
permette di verificare ciò che accade.
Per quanto riguarda invece gli uffici che rispondono che questo
non è sottoposto a regolamento, io mi permetto di dissentire anche
su questo, perché se lei che è un organo politico può
sovrintendere, non vedo perché io non debba accedere agli atti ai
quali lei può accedere. Eh, perché, capisce, mi è stato scritto che
io non posso sapere quali sono le assenze di una persona o di un
insegnante. Allora, se non lo può fare neanche lei e non lo posso
fare neanche io, allora voglio dire parliamo di una cosa che è
avulsa da noi, cioè è come se non esistesse. Viaggiano per i fatti
loro, è possibile? Guardi, io credo che probabilmente c'è qualcosa
da sistemare, e soprattutto da verificare. Le chiedo quindi
cortesemente in maniera diciamo incisiva di fare anche questo
lavoro, visto che è lei la responsabile di questo settore.
Grazie.
Presidente -
Punto 11 all'ordine del giorno.
