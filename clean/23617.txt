Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2689 del 9 maggio 2007 - Resoconto
OGGETTO N. 2689/XII - Diniego a funzionari regionali a
partecipare ad iniziative pubbliche di carattere divulgativo in
materia di fonti energetiche. (Interpellanza)
Interpellanza
Preso atto:
- che il Gruppo consiliare Arcobaleno-Vallée d'Aoste ha
organizzato nella serata del 12 aprile u.s. a Nus un incontro con
la popolazione sul tema delle fonti energetiche
rinnovabili;
- che oltre al coordinatore della serata, Alessandro Bortot,
Consigliere regionale, erano stati invitati all'incontro altri
relatori, quali il sig. Mathieu Pont di Nus per l'illustrazione
dell'impianto di biogas della sua azienda agricola nel comune di
Nus, nonché l'ingegner Marco Savoye, in qualità di relatore sulle
modalità del risparmio energetico nelle abitazioni civili e su
quali fonti rinnovabili è possibile utilizzare nella nostra
regione: solare termico, fotovoltaico, geotermia, ecc.;
- che il Consigliere regionale Alessandro Bortot aveva
chiesto la partecipazione in qualità di esperti dell'ing. Lorenzo
Frassy dell'ARPA, nonché dell'ing. Tamara Capellari dell'Ufficio
energia dell'Assessorato regionale alle Attività
produttive;
Constatato che sia al sig. Frassy che alla sig.ra Capellari
non veniva rilasciata autorizzazione rispettivamente, dal Direttore
dell'ARPA e da un non ben precisato dirigente dell'Assessorato alle
Attività produttive, a partecipare alla serata in qualità di
tecnici esperti per informare i cittadini sulle nuove disposizioni
di leggi regionali e nazionali in materia;
Atteso che l'articolo 49 della Costituzione italiana recita:
"Tutti i cittadini italiani hanno diritto di associarsi liberamente
in partiti per concorrere con metodo democratico a determinare la
politica nazionale";
Accertato che le forze politiche anche nella nostra Regione
costituiscono la base e le fondamenta della nostra
democrazia;
Constatato che il rifiuto all'autorizzazione a partecipare
alla serata divulgativa è stato, pare, motivato da "pericoli di
strumentalizzazione", da "non è opportuno", "la prassi prevede
che..." ecc., ecc.;
il sottoscritto Consigliere regionale
Interpella
il Governo regionale per conoscere:
1) se esistono leggi, deliberazioni o regolamenti che
impediscono a dipendenti, funzionari, dirigenti regionali di
partecipare ad iniziative divulgativo/informative organizzate dalle
forze politiche presenti in Consiglio, che sono poi quelle che
votano e approvano leggi, regolamenti, delibere, ecc.;
2) se non ritiene opportuno intervenire per rimuovere le
cause "culturali" di prevenzione diffusa da parte di molti
dirigenti, funzionari, ecc., nei confronti delle forze politiche,
separando il diritto sacrosanto ad avere le proprie opinioni da
quelli che devono essere i compiti istituzionali;
3) se non si ravvisa, nel rifiuto di negare l'autorizzazione
a funzionari, dirigenti, ecc., una riduzione della democrazia e del
diritto ad avere e dare informazioni;
4) se non ritiene, onde evitare ulteriori equivoci o usi
perlomeno personali delle proprie prerogative da parte dei
dirigenti pubblici, di predisporre criteri codificati, da approvare
in Consiglio, sulle modalità, in base alle quali le forze
politiche, i gruppi consiliari, ecc., possano chiedere la presenza
di dipendenti pubblici alle loro iniziative.
F.to: Bortot
Presidente
- La parola al Consigliere Bortot.
Bortot (Arc-VA)
- Ho sollevato con questa interpellanza
un problema abbastanza delicato, non dico di secondaria importanza
e riguarda la collaborazione con i funzionari dell'Amministrazione
regionale e i Consiglieri e i gruppi politici di appartenenza dei
Consiglieri. In sostanza il 12 aprile ho organizzato come gruppo
una serata a Nus aperta al pubblico sul problema delle fonti
rinnovabili, ho chiesto la partecipazione di 2 dirigenti che fanno
capo all'amministrazione pubblica: uno passato recentemente
all'ARPA e uno in carico all'Assessorato delle risorse produttive e
i rispettivi dirigenti mi hanno risposto che era poco opportuno,
forse non era necessario, ma la prassi prevede... al che chiedo
alle risorse produttive la partecipazione di un altro dirigente
appena arrivato, mi dice che non dovrebbero esserci problemi,
invece mi telefona 2 giorni dopo per dirmi che il suo dirigente gli
ha vietato di partecipare. Non la voglio fare né grave, né pesante,
però è una questione di principio, ossia le opinioni personali dei
dirigenti rispetto alle forze politiche e ai partiti che sono il
"sale" della democrazia... rispetto alle necessità operative di
poter svolgere appieno il loro mandato da parte dei Consiglieri
dovrebbe far sì che non possano esistere impedimenti di natura
personale sulla partecipazione di dirigenti e funzionari della
Regione ad iniziative, convegni organizzati dai gruppi consiliari,
dalle forze politiche, dalle organizzazioni sindacali, solo per il
fatto che loro svolgono un ruolo tecnico. Nessuno voleva
coinvolgere questi dirigenti in niente di politico: si trattava di
dare delle informazioni a dei cittadini rispetto ai nuovi decreti
nazionali circa i benefici ai quali possono attingere dal punto di
vista finanziario sul risparmio energetico e le fonti rinnovabili.
Potevo anche lasciar perdere, ma il fatto che questa cosa potrebbe
succedere... e succederà nuovamente perché il sottoscritto assieme
ad altri avrà bisogno di dirigenti e funzionari
dell'Amministrazione regionale per altre serate... sentirsi dire
che non è opportuno, come le forze politiche o i partiti o i gruppi
consiliari appartenessero non si sa bene a quali bande di
criminali, non può essere una risposta degna e può essere
un'opinione personale, ma nello svolgere le proprie funzioni sono
"usciti dalle righe".
Nell'interpellanza si chiede al Governo se, onde evitare il
verificarsi di ulteriori episodi di questo genere, vi sia un
regolamento che prevede la partecipazione di dirigenti e funzionari
a tali iniziative di carattere politico, qual è il mandato ai
dirigenti per opporre rifiuti alla partecipazione alle iniziative
di questi funzionari, e, se non c'è nulla, onde evitare polemiche,
l'idea è di dare mandato al Governo che stili un regolamento da
approvare in Consiglio, dove la forza politica, il gruppo
consiliare, il singolo Consigliere può chiedere con un apposito
regolamento... o domanda la partecipazione di un funzionario
dell'amministrazione pubblica alle iniziative della forza politica,
del gruppo politico o del Consigliere... da un punto di vista
tecnico di illustrare ai cittadini della Valle d'Aosta nozioni
tecniche su singoli argomenti, perché, in mancanza di un impegno,
ritengo che questa cosa non possa finire qui. Non mi sento di
accettare una risposta della serie: "non è opportuno, non è mai
successo, la prassi...", da parte di un dirigente perlomeno che si
è qualificato, mentre da parte di un altro dirigente, chiesto il
nominativo che gli ha impedito di partecipare, mi è stato negato
come se uno non avesse il coraggio di esprimere le proprie idee o
gli mancassero gli argomenti necessari per giustificare il diniego
a quel funzionario di partecipare a una serata informativa.
Si dà atto che dalle ore 17,10 presiede il Vicepresidente
Lanièce.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Parafrasando l'intervento del Presidente
Caveri, Consigliere Bortot, si slacci le cinture perché io lo
lascio a terra! Non la faccio assolutamente sognare! Ho il massimo
rispetto per le iniziative dei partiti, delle organizzazioni, dei
sindacati, del volontariato, dei movimenti, ma il fatto stesso che
enuncio tutta questa serie di iniziative che avvengono le fa
capire... sto parlando in termini di buon senso e poi parleremo in
altri termini... come se i funzionari dell'Esecutivo... e del
Consiglio con in particolare compiti specifici... non fossero
vincolati dagli orari di lavoro, e fossero a disposizione di tutti
a tutti gli orari. Non avrebbero più neanche una vita propria, sto
parlando solo di buon senso, perché non possono andare a richiesta
da una parte e poi non andare da un'altra parte. A questo punto gli
orari di lavoro si dilaterebbero, le 8 ore di lavoro diventerebbero
12, chi gestirebbe più gli orari e questo è nel termine del buon
senso. Vi sono poi anche delle attribuzioni che questi dirigenti
hanno, me li sono anche scritti perché è stata una scoperta anche
per me. Il dirigente è deputato esclusivamente allo svolgimento di
compiti istituzionali, esercitando le funzioni attribuite alla
struttura a cui è preposto: questo vuol dire che qualunque dei
nostri dirigenti è libero, a titolo personale, di partecipare a
qualunque tipo di manifestazione, ma l'Amministrazione non può
vincolare i dirigenti a partecipare a tutte le manifestazioni, è
evidente che dovranno partecipare a quelle manifestazioni che hanno
un senso per l'Amministrazione, che sono concordate con la stessa,
che sono sponsorizzate dalla stessa, che sono attinenti al lavoro
dei dirigenti. Assolutamente nessuno vuole snobbare il lavoro che
viene fatto in modo utile, lo dico io che sono un convinto
sostenitore che più si parla dell'energia meglio è, però adesso
andare a trovare lo scontro o il diniego o la non volontà... non è
così! Io dico che è una questione prima di tutto di buon senso, per
competenza e ruoli dei dirigenti... poi ho cercato di confrontarmi
anche con l'apparato, perché lei lo ha citato parecchie volte...
l'apparato stesso fa riferimento ai ruoli che sono specifici dei
dirigenti e mi dice che un'iniziativa di carattere informativo
organizzata da un gruppo consiliare, come peraltro qualsiasi altra
iniziativa da chiunque proveniente a parte l'Amministrazione
regionale, non costituisce sede istituzionale, pertanto il
dirigente regionale non ha titolo ufficiale a parteciparvi, a meno
che venga debitamente autorizzato dall'organo sovraordinato nel
caso di iniziative di enti pubblici. Chiariti questi aspetti, senza
voler togliere niente alla portata dei partiti o alle osservazioni
che lei fa, il dirigente non può essere a disposizione come lo si
immagina, quindi risulta evidente che, quando si volesse ipotizzare
criteri codificati in ordine all'attività del dirigente regionale,
tali criteri non potrebbero consentire l'espletamento di attività
non rispondenti al ruolo e alle attribuzioni descritte. Non vi è
polemica, vi è buon senso, vi è disponibilità nel concordare di
volta in volta eventi, anche in orari che siano compatibili con gli
orari lavorativi e si possono trovare delle soluzioni che alla fine
soddisfino tutti.
Presidente
- La parola al Consigliere Bortot.
Bortot (Arc-VA)
- Mi spiace, Assessore, non sono
assolutamente d'accordo, con questa interpellanza interpellavo il
Governo, non l'Assessore La Torre su un singolo episodio. Qui vi è
un problema di democrazia, le istituzioni sono al servizio di
chi?
(interruzione del Presidente della Regione, fuori
microfono)
... no, non vengono a parlare di iniziative politiche dei
singoli Consiglieri: vengono a parlare di problemi specifici da un
punto di vista tecnico per illustrare leggi regionali e nazionali e
direttive europee e regolamenti regionali e non vengono a nessuna
iniziativa di tipo politico! L'iniziativa di tipo politico che fa
tanto dispiacere è il "sale" della democrazia, si presuppone... i
partiti, i movimenti e i Consiglieri fanno ancora parte di un ruolo
fondamentale per gestire la democrazia, mi spiace Governo
regionale, avete una concezione quanto meno discutibilissima,
perché il problema è che i funzionari e i dirigenti non sono a
disposizione delle forze politiche presenti in Consiglio per
illustrare decreti legislativi e leggi e regolamenti, trovo che
questo è di un inaudito che fa paura, salvo poi partecipare ad
eventi organizzati da associazioni di aziende private. Alle
associazioni che associano aziende private che hanno scopo di lucro
questi dirigenti possono e sono autorizzati a partecipare, invece
alle iniziative politiche di chi è stato eletto in tale Consesso
dalla popolazione dare per scontato che diventa un conflitto di
interessi mi sembra inverosimile! Quanto poi all'orario di lavoro,
mi risulta che possono esserci dei compensativi di orario, possono
essere pagati degli straordinari, sono dati degli stipendi proprio
per svolgere il loro compito istituzionale e il compito
istituzionale di dirigenti e funzionari è dare informazioni ai
cittadini, alla popolazione non solo pretendendo che il cittadino
frequenti i loro uffici, e ho fatto un cenno stamani all'Assessore
Isabellon sul numero dei dirigenti e funzionari dell'Assessorato
dell'agricoltura che forse dovremo decidere con qualche
provvedimento che siano a disposizione degli agricoltori e non
viceversa... e qui è la stessa cosa. Si sta creando una casta di
privilegiati, dove il concetto di istituzione non è a servizio
della cittadinanza, ma viceversa.
Penso che dovreste ripensare alle dichiarazioni che avete fatto,
ovviamente presenteremo una mozione di indirizzo perché questa cosa
non può essere chiusa, distinguendo il ruolo istituzionale dalle
necessità dei cittadini di conoscere e sapere quantunque veicolate
dalle forze politiche che appartengono a questo Consiglio
regionale. Invito su questo argomento tutti i Consiglieri a
riflettere, perché qui sta andando avanti un concetto dove
associazioni, non importa cosa... vedono la presenza di dirigenti e
funzionari, le forze politiche, che sono quelle che governano,
amministrano gli enti locali e le Regioni, si vedono negare
l'accesso ad informazioni che possono essere cartacee, telematiche
o a titolo personale, ma non mi si venga a dire che un funzionario
non può essere messo a disposizione di una forza politica quando in
una serata deve svolgere un ruolo tecnico! L'idea del regolamento
era proprio perché la forza politica, il partito politico fa una
domanda, specifica i motivi e poi il funzionario può anche
rifiutare se ci sono dei problemi, ma non che istituzionalmente non
può e diventa un problema se partecipa ad iniziative politiche di
chi governa questa Regione. Vi invito a rivedere tale vostra
posizione.
