Classificazione
AGRICOLTURA
AMBIENTE
Stoccaggio e smaltimento rifiuti
COMMERCIO



Oggetto del Consiglio n. 3062 del 5 dicembre 2017 - Resoconto
OGGETTO N. 3062/XIV - Interpellanza: "Realizzazione di nuove
iniziative contro lo spreco alimentare a seguito dell'entrata in
vigore della legge 166/2016".
Rosset (Presidente) -
Possiamo procedere con il punto n.
20 all'ordine del giorno. Il n. 19 è abbinato al n. 31. Per
l'illustrazione, ha chiesto la parola il consigliere Fosson. Ne ha
facoltà.
Fosson (AC-SA-PNV) -
Due parole, riferendomi alle
premesse dell'interpellanza, che da una parte presentano dei dati
preoccupanti sulla povertà in Italia (povertà alimentare), ma che
dall'altra parte sottolineano il paradosso per cui di fronte a una
povertà alimentare c'è un notevole spreco di alimenti. I dati ISTAT
del 2015 riferiscono che in Italia ci sono quasi cinque milioni di
persone in situazione di povertà alimentare, che non hanno da
mangiare. Dall'altra parte, sempre lo stesso Istituto dice che sono
5,1 i milioni di tonnellate di cibo e di eccedenze che non vengono
utilizzate, ma distrutte, per un valore commerciale di 12 miliardi
di euro (210 euro a persona).
In Valle, nel tempo c'è stata da parte di tutti una grande
attenzione a contrastare questo paradosso di una povertà alimentare
da una parte e di uno spreco di alimenti dall'altra. Sottolineo
l'esistenza del Banco alimentare, attivo dal 1990 in Valle d'Aosta,
che negli ultimi anni ha anche ricevuto un sostegno
dall'Amministrazione regionale.
A fine legislatura precedente, nel 2013, quest'aula ha promosso
una mozione in cui invitava il Governo a muoversi per ridurre
questo paradosso. C'è stata nel mese di dicembre 2015
l'approvazione di un bando di progettazione per la gestione
sperimentale di un emporio solidale per il biennio 2016/17, emporio
realizzato e attivato nel 2016. C'è stata nel maggio 2015
un'interpellanza del gruppo di ALPE che andava proprio in questa
direzione, che sottolineava come il recuperare le eccedenze
alimentari volesse anche dire diminuire le quantità di rifiuti da
eliminare. C'è stata inoltre l'approvazione, in data 27 settembre
2013, della costituzione di un gruppo interistituzionale per la
ridistribuzione delle eccedenze alimentari - che si è riunito più
volte dal 2013 al 2015 - in cui era presente anche l'Assessorato
all'ambiente con l'Assessore Bianchi.
Assessore, tutti i tentativi di recuperare le eccedenze e di
riutilizzarle per chi aveva bisogno di mangiare si sono sempre
trovati di fronte delle difficoltà oggettive: come riutilizzare dei
cibi, non buttarli via, come trasportarli e come convincere chi li
eliminava, perché costa di meno eliminarli piuttosto che
organizzare una donazione; c'era un vuoto legislativo, si legge in
una nostra conferenza.
La legge Gadda del 16 settembre 2016 porta novità estremamente
importanti. Qui c'è stata una riunione in cui la piacevole
onorevole Gadda si è presentata a relazionare su questa novità
legislativa importante (la prima in Europa) e volevamo chiedere
quale cambiamento può comportare questa legge entrata in vigore e
se questo paradosso che ho illustrato possa trovare delle soluzioni
differenti in Valle d'Aosta.
Presidente -
Per la risposta, ha chiesto la parola
l'assessore Bertschy. Ne ha facoltà.
Bertschy (UVP) -
Grazie Presidente. Grazie collega Fosson
per la dettagliata e anche precisa illustrazione. Nel precedente
incarico credo - nonostante fosse l'Assessore all'ambiente il
delegato nel gruppo - che abbia seguito, per incarico sulle
Politiche sociali, il lavoro realizzato. In questi giorni, alla
luce dell'approvazione di questa importante legge, ci siamo
confrontati con l'Assessore Guichardaz proprio per rimettere e
riorganizzare gli strumenti necessari a riorganizzare anche il
nostro "sistema Valle d'Aosta".
La legge - non sto a ripercorrere tutto il trascorso di quello
che già è stato fatto - permette a livello nazionale
un'implementazione attraverso l'applicazione del sostegno per
l'inclusione attiva, ossia del reddito di inclusione REI, e,
attraverso la revisione delle azioni regionali, permette una
riorganizzazione dei sostegni e anche delle politiche che stanno
intorno alle persone in questa particolare azione per la lotta alla
povertà e per il sostegno ad ogni famiglia. Tutto questo in
un'unica norma. È per quello che, oltre a concentrarci sulle buone
prassi attive che si portano avanti da anni, è necessario, a nostro
avviso, affrontare una progettazione che, sul piano gestionale, sia
ancora più coordinata rispetto alla fase precedente. Anche perché -
come giustamente è stato sottolineato - ci sono dei paradossi: da
un lato una povertà crescente e dall'altro l'impossibilità
d'intercettare pienamente l'importante produzione di spreco
alimentare che si fa ancora.
La legge ha ben decifrato e dettagliato cosa si intende per
spreco alimentare, e si è superata anche quella fase che rendeva
poco rispettoso della dignità delle famiglie l'intervento che
bisogna offrire.
Da parte nostra, ci apriamo a una revisione complessiva di
questo modello di sostegno, che abbracci un po' tutte le possibili
energie, creando delle giuste sinergie sul territorio per
verificare dove le eccedenze alimentari possano essere intercettate
e messe a disposizione del territorio. È stata una grande
operazione quella dell'apertura dell'emporio qui ad Aosta. È chiaro
che nel capoluogo si concentra la maggior parte della popolazione,
ma il nostro territorio è ancora più ampio e, grazie al lavoro di
tante associazioni che raggiungono anche i paesi più distanti, è
opportuno - sulla base delle sperimentazioni dell'emporio -
valutare come arrivare con organizzazioni, istituzioni e
associazioni, anche a questi territori.
A livello nazionale, l'applicazione del REI porta ad approvare
un piano triennale per la lotta alla povertà. Con questo piano si
intendono sviluppare le azioni.
Oltre a questo lavoro, a livello nazionale si aggiunge la rete
della protezione dell'inclusione sociale - all'articolo 21 - e, in
più, una proposta di accordo Stato-Regioni e linee d'indirizzo
rivolte agli enti gestori di mense scolastiche, aziendali,
ospedalieri, sociali e di comunità, al fine di prevenire e ridurre
lo spreco connesso alla somministrazione di alimenti.
Tenendo conto di questo quadro normativo e di queste azioni,
dovremmo dirigere la nostra progettazione del futuro, ribadisco:
tenendo conto di quello che già è stato fatto e soprattutto
riorganizzando e riapprovando un gruppo che, a livello
interdisciplinare e interistituzionale, riprenda questa azione.
Un'azione che ha l'obiettivo di contrastare la povertà ma che deve
essere attenta all'impatto che questo modo di vivere ha ancora
sull'ambiente. In questo senso, il raccordo con il piano nazionale
- cercando anche noi di programmare un piano triennale regionale -
può essere la strada giusta per fare un percorso parallelo.
Nel prossimo periodo, quindi, l'obiettivo è reistituire
un'organizzazione, passando da una fase di sperimentazione a una
fase più definitiva. Allo stesso modo di come, nel corso della
giornata che si è tenuta qui, l'intervento dell'onorevole Gadda è
stato molto puntuale e capace d'interessare l'attenzione dei
giovani in sala, è importante cercare di promuovere delle azioni
che vadano oltre l'importante lavoro che stanno già facendo le
associazioni e arrivino sempre di più ai giovani e alle istituzioni
scolastiche. In questo senso, un'attenzione su future azioni, anche
di sostegno a progetti di tipo sociale, attraverso le politiche
giovanili, è quello che intendiamo svolgere.
Quindi l'obiettivo da qui a breve è ricostituire questo gruppo,
dare forza a una progettazione ancora più ampia e mettere in campo,
se possibile, una sinergia ancora più importante ed efficace con
quegli attori che fino ad ora non si sono fatti coinvolgere dal
lavoro realizzato. Tutto questo, chiaramente, ringraziando chi fino
ad oggi si è adoperato attraverso il Banco alimentare e in altre
attività a tenere vivo questo argomento e a promuovere le
attenzioni che vanno date alle persone che si trovano in questa
situazione. Quindi il lavoro che a breve ci troveremo, insieme
all'Assessorato all'ambiente, a realizzare, è quello che vi abbiamo
presentato.
L'intenzione è anche di organizzare alcune serate di
informazione sul territorio per spiegare, anche attraverso la
collaborazione con il CSV, le novità che ha introdotto la legge che
ha proposto l'onorevole Gadda nel suo intervento qui in Valle
d'Aosta.
(
Alle ore 16:05 assume la presidenza il Vicepresidente
Farcoz
)
Farcoz (Président) -
La parole au collègue Fosson.
Fosson (AC-SA-PNV) -
Grazie Assessore. Mi permetta solo
di sottolineare come questa sia una normativa molto importante che,
approvata nel settembre dell'anno scorso, può dare veramente
consistenza a tutto quello che diceva lei. Il nostro territorio è
molto sensibile a questo riguardo: ricordo che il Banco alimentare
distribuisce in Valle d'Aosta trentotto/quaranta tonnellate di cibo
ai poveri e che l'emporio solidale, che è in fase sperimentale,
dovrà adesso, entro dicembre 2017, presentare una relazione
sull'attività svolta; esso è sicuramente uno strumento importante,
per cui questa è una normativa finalmente risolutiva.
La pregherei d'indirizzare le sue forze e soprattutto di
coordinare il volontariato che già si occupava di questo in questa
nuova prospettiva che si aspettava da tempo, perché la legge Gadda
definisce i compiti e i ruoli, definisce i tempi in cui un cibo
debba essere distrutto o sia possibile una commercializzazione
ulteriore, ma soprattutto introduce la possibilità di una
defiscalizzazione: i Comuni che utilizzano e applicano questa
normativa possono ridurre la tariffa della tassa dei rifiuti.
Quindi mi sembra che sia un'occasione importante per partire in
modo più concreto in questa direzione, una direzione per la quale
adesso da questa normativa è stato colmato il precedente vuoto
amministrativo. Direi che è un'occasione riunire in breve tempo il
tavolo interistituzionale costituito con l'Ambiente e con la
Sanità, anche perché a questo tavolo sono presenti tutti i
rappresentanti delle istituzioni che si occupano di questo.
Se mi permette, consiglierei (e il tempo lo ha dimostrato) che,
oltre all'Assessorato alla sanità e politiche sociali e
all'ambiente in un tavolo di questo tipo, per il recupero degli
sprechi alimentari, non possa non esserci l'Assessorato
all'agricoltura.
Questa mia interpellanza voleva sostenere e comunque spingere a
utilizzare il più possibile una normativa che interviene veramente
in questo paradosso, riducendolo. La Valle d'Aosta ha sicuramente
sia la sensibilità che le forze per introdurre e sperimentare
queste norme già in breve tempo.
