Classificazione
OPERE PUBBLICHE



Oggetto del Consiglio n. 1443 del 30 luglio 2005 - Resoconto
OGGETTO N. 1443/XII - Disegno di legge: "Modificazioni alla
legge regionale 20 giugno 1996, n. 12 (Legge regionale in materia
di lavori pubblici), da ultimo modificata dalla legge regionale 20
gennaio 2005, n. 1". (Discussione generale)
Presidente - La parola al Consigliere Borre.
Borre (UV) - Vorrei farvi presente che relatore della
commissione su questo progetto di legge è il collega Sandri, che mi
ha inviato una bozza della sua relazione pregandomi di chiedere al
Consiglio se potevo intervenire io al suo posto, perché il collega
Sandri e la sua famiglia sono stati colpiti da un grave lutto: è
morta la mamma. La III Commissione, e penso anche tutto il
Consiglio, porge le sue condoglianze alla famiglia del Consigliere
Sandri e dichiara la sua vicinanza a Giovanni in questo momento
doloroso. Chiedo di poter leggere quella relazione che ho tirato
giù stamani, tenendo conto di alcuni contenuti che il collega
Sandri mi ha fatto pervenire.
Presidente - Da parte della Presidenza non vi sono difficoltà,
stante la gravità delle motivazioni, a percorrere questa procedura.
Vi sono obiezioni da parte del Consiglio?
La parola al Consigliere Borre.
Borre (UV) - I 10 anni di applicazione della legge regionale sui
lavori pubblici, entrata in vigore il 10 giugno 1996 e più volte
modificata nel corso di questo periodo, hanno fatto emergere la
necessità di apportare delle modifiche volte ad ovviare alle
problematiche emerse nell'attuazione delle norme in essa contenute,
rivelatesi di volta in volta carenti, inadeguate o superate. Parte
delle modifiche si è inoltre resa necessaria per adeguare la
normativa regionale alle sopravvenute norme dello Stato - "Merloni
quater" - e comunitarie.
L'impianto tecnico-normativo del testo in esame è frutto di un
attento studio effettuato da un gruppo di lavoro appositamente
costituito, composto da rappresentanti di tutte le categorie
interessate, Regione, ordini e collegi professionali, sindacati,
Associazione valdostana industriali sezione edile, enti locali,
Confederazione nazionale artigiani, Assoedili, oltre ad un
rappresentante legale. A questo gruppo, che ha operato per oltre un
anno, era stato dato mandato di adeguare la normativa regionale
alle normative statale e comunitaria, di risolvere i dubbi
interpretativi della legge regionale n. 12/1996 e dare maggiore
concretezza applicativa, di rimuovere i contenuti di tipo normativo
che erano ostativi e tendevano a rallentare le varie fasi in cui si
articola l'opera, dall'ideazione alla realizzazione. La struttura
del testo così definita è stata perfezionata da valutazioni più
propriamente politiche tali da dare alla norma una visione di più
largo respiro.
Fine importante, ma non unico, di questa modifica è quello di
valorizzare, nel rispetto della concorrenza, l'imprenditorialità e
le progettazioni locali non con azioni di sostegno passivo, ma
anche stimolandone la crescita, al fine di renderle competitive.
Fra gli obiettivi primari vi è inoltre quello di consentire, nel
rispetto delle normative di riferimento tanto comunitarie quanto
nazionali, alle nostre imprese di vedersi riconoscere, per quanto
riguarda l'accesso a parte dei lavori pubblici, la componente di
territorialità, con gli handicap che questa comporta, trattandosi
di zone di montagna. Si sottolinea poi la volontà di riportare in
un'unica norma anche gli interventi che riguardano settori
importanti come i beni culturali e di rappresentare meglio e in
modo più trasparente il quadro delle opere pubbliche che si intende
realizzare nei diversi settori.
Si dovrebbe chiudere con questa norma il capitolo delle
incertezze, delle illusioni - in un senso o nell'altro -, dei
tentativi e delle ipotesi, che si era aperto con gli scenari
disegnati dalle varie regioni con norme analoghe, proponendo delle
soluzioni realistiche e corrette alle attese del mondo
imprenditoriale.
Questo per quanto riguarda la relazione, mentre per i lavori che
hanno riguardato la commissione, e quindi l'iter, mi riservo di
intervenire più tardi.
Presidente - Dichiaro aperta la discussione generale.
La parola al Consigliere Praduroux.
Praduroux (UV) - Il disegno di legge che stiamo esaminando
interviene in una materia come quella dei lavori pubblici, che
rappresenta per il sistema economico valdostano uno dei punti di
forza del settore. Per tradizione in una realtà di montagna come la
nostra l'attività imprenditoriale a livello di opere edili, civili,
di manufatti, di infrastrutture, di strade e di manutenzione ha
sempre potuto contare su una presenza capillare. Questa si è
rivelata una risorsa importante sia per lo sviluppo e il
consolidamento di una mentalità imprenditoriale sana e robusta, sia
per la creazione di posti di lavoro anche in realtà decentrate
rispetto al fondovalle. Inoltre la presenza di imprese e di
attività operanti in questo settore ha consentito di attingere ad
un'esperienza e a una conoscenza del territorio preziosa sia per
interventi a regime, sia per interventi d'urgenza in caso di eventi
calamitosi.
Il provvedimento legislativo che stiamo esaminando introduce
elementi utili che erano molto attesi dalle imprese valdostane
operanti nell'ambito dei lavori pubblici. Questo disegno di legge
rappresenta sicuramente un passo avanti e consente infatti di
risistemare la materia, di aggiornarla tenendo conto
dell'evoluzione registrata, oltre che di andare incontro alle
esigenze manifestate da chi opera nel settore. Si ha così la
possibilità di poter contare sulle risorse imprenditoriali presenti
in valle, con il risultato vantaggioso per l'intera comunità di
rendere più spediti gli iter di assegnazione e di realizzazione
delle opere pubbliche. Non va infine dimenticato l'aspetto
finanziario per le casse regionali: infatti le imprese con sede in
Valle d'Aosta contribuiscono con i loro versamenti fiscali al
miglioramento della quota destinata a rimanere in valle. Il
processo di razionalizzazione avviato nel 1996 con la legge n. 12
prosegue e trova una continuità con questo disegno di legge, sempre
nel solco del rispetto della libera concorrenza tra gli operatori
del settore e nel rispetto del diritto comunitario. Cammino che è
proseguito negli anni con le successive modificazioni che hanno
contribuito ad attuare criteri di efficacia, trasparenza e
correttezza, andando a uniformare i comportamenti per assicurare
certezza di risultati.
Viene ora recepita la serie di riforme che lo Stato aveva
introdotto in questi anni per riconoscere le più ampie potestà
normative regionali. Tra le esigenze più sentite vi è quella
dell'adeguamento alle novità giurisprudenziali e quella di superare
i dubbi interpretativi e le difficoltà operative riscontrate
finora. Si arriva anche in questo caso ad ottenere il risultato di
uno strumento legislativo più semplice soprattutto in relazione
agli aspetti della procedura e alla certezza dei risultati.
Ulteriore aspetto positivo da sottolineare è quello introdotto
dalle modifiche che tendono a contemperare il rispetto delle
specificità locali con la salvaguardia della libera
concorrenza.
Presidente - La parola al Consigliere Frassy, per mozione
d'ordine.
Frassy (CdL) - Il nostro gruppo aveva espresso una serie di
perplessità sulle modalità con cui ci si apprestava a discutere non
una leggina, ma una legge importante che ci è stata consegnata
poc'anzi. Il nostro gruppo si associa al cordoglio alla famiglia
Sandri per la scomparsa della mamma, però o noi sospendiamo il
Consiglio, o qualcuno illustri la legge, perché la relazione fatta
dal collega Borre non è una relazione che ci dà quei passaggi
tecnici che sono necessari per capire la legge e le modifiche che
avete apportato. Immagino che l'Assessore Cerise abbia gli elementi
per facilitare la discussione che ne segue, altrimenti lei,
Presidente, mette in difficoltà tutti i Consiglieri, compresi
quelli di maggioranza, che non hanno partecipato ai lavori di
commissione, perciò chiedo che qualcuno si faccia carico di
illustrare la legge.
Presidente - Collega Fey, lei ha difficoltà al fatto che conceda
prima la parola all'Assessore Cerise per illustrare la legge e
quindi ad intervenire immediatamente dopo? Grazie.
La parola all'Assessore al territorio, ambiente e opere
pubbliche, Cerise.
Cerise (UV) - Permettetemi anzitutto di esprimere le
condoglianze alla famiglia Sandri per questo grave lutto e
contestualmente di ringraziare tutti gli intervenuti, in
particolare quei Consiglieri che hanno reso possibile questo
dibattito. Ringrazio i componenti e il Presidente della III
Commissione, alla quale devo esprimere un rammarico: nel momento in
cui ho preso atto che la legge non sarebbe stata approvata dalla
stessa commissione in tempi utili, forse mi sono lasciato andare a
delle considerazioni che possono essere state interpretate come una
censura all'operato della commissione, invece io volevo esternare
solo la mia preoccupazione per il fatto che un rinvio a settembre
avrebbe voluto dire avviare una serie di appalti e di procedure con
delle vecchie regole, oppure con quelle nuove, ma in tempi poco
utili per recuperare una stagione come questa.
Sono state dette le ragioni di fondo che hanno portato alla
revisione di tale materia. Non posso tacere in questa sede il
lavoro fatto da un gruppo di esperti che in un tavolo di lavoro
hanno portato il loro contributo: sto parlando dei rappresentanti
delle categorie degli industriali e degli artigiani, sto parlando
di un esperto in questa materia, rappresentanti degli enti locali,
rappresentanti dei professionisti, insomma un gruppo di lavoro a
"più mani", ognuno dei quali ha puntualmente approfondito tutte le
possibilità per dare ad una nuova norma quei contenuti di
efficienza, quei contenuti di trasparenza... e quella possibilità
per rimuovere fin dove era possibile quegli ostacoli che facevano
della precedente legge una norma incerta... per dare delle risposte
a questo settore. Intanto una considerazione: abbiamo voluto
mantenere in piedi l'impianto della legge n. 12, perché abbiamo
ritenuto che quell'impianto era già di per sé una costruzione sulla
quale andavano fatte delle operazioni di potatura o di innesto, ma
l'albero nella sostanza rimaneva vitale ed era in grado di reggere
la costruzione della disciplina degli appalti e la materia delle
opere pubbliche.
Per quanto riguarda l'ambito di applicazione di tale legge, vi è
da notare 2 innovazioni, che sono interessanti: con la prima si va
meglio a definire l'ambito di competenza, quindi le opere che sono
interessate da questa legge, e abbiamo inserito in un'unica norma
anche la parte che riguarda gli scavi archeologici e gli interventi
sui beni culturali. Questo non va trascurato, perché, da un punto
di vista della pianificazione delle opere ma anche dell'economia di
questo settore, consente di avere una visione prospettica
sull'intera materia in maniera più organica. Gli investimenti in
tale settore non sono di poco conto, si tratta anche qui di
svariate decine di milioni di euro, che era giusto che potessero
essere fotografati in un unico momento e non con delle
pianificazioni diverse; questo consentirà agli imprenditori una
visione più completa di tutta questa materia.
Vi è un momento molto delicato del settore delle opere pubbliche
che riguarda l'agricoltura. L'agricoltura investe molto, non solo
con dei contributi dati a dei privati o a dei consorzi, ma investe
molto attraverso l'opera dei consorzi e chiamarli contributi mi
sembra un "sofismo", dal momento che sosteniamo i costi al 100%,
quindi si tratta di un aiuto in maniera totale. L'agricoltura con
la precedente legge n. 12 aveva normato l'affidamento degli
incarichi in maniera completa, forse anche in relazione al fatto
che prima il contributo non era totale, quindi vi era questa
"alea". Noi quindi continuiamo a riconoscere ai consorzi un
impianto di tipo privatistico, ma andiamo meglio a disciplinare,
senza penalizzare, con questa legge alcuni aspetti. Ricordo che al
di sotto della soglia comunitaria gli affidamenti avvengono con una
procedura molto semplificata, mentre si chiede - come è giusto
essendo un trasferimento al 100% - il rispetto della procedura
comunitaria quando viene superata questa soglia; così non è
previsto per i consorzi la figura del coordinatore del ciclo,
ritenendo che tale figura possa essere supplita da parte
dell'Assessorato dell'agricoltura negli appositi uffici. Rilevo
come la presenza del coordinatore del ciclo sia stata a suo tempo
molto sollecitata in particolare dalle imprese, perché non sempre
il direttore dei lavori costituisce quella persona di riferimento
in grado di interpretare tutta la procedura del lavoro pubblico,
pertanto si è optato per tale soluzione. Sempre con riferimento al
coordinatore del ciclo, figura sulla quale proprio l'impianto del
lavoro pubblico accentra una grande responsabilità, che viene anche
in questo caso confermata, abbiamo voluto rimuovere questo
sull'istanza particolare degli enti locali... di rimuovere quelle
clausole per le quali il coordinatore del ciclo doveva
assolutamente essere individuato in una persona o in un tecnico
all'interno della "macchina", dando loro la possibilità di nominare
un coordinatore del ciclo anche dipendente di un altro ente,
ovvero, nel caso in cui l'opera pubblica abbia certe particolari
complessità, di poterlo reperire nel mercato esterno delle
professioni. Anche qui, se prendiamo in considerazione la
progettazione dei lavori, questa acquisisce in tale nuova norma un
argomento che era stato recentemente oggetto di discussione, quindi
prende in considerazione la problematica antisismica e le nuove
procedure espropriative.
Faccio un inciso. In sede di discussione, pur avendo sempre
condiviso la posizione della commissione su certi argomenti, ho
partecipato ai lavori della stessa qualche volta con una posizione
non dico conflittuale, ma non completamente in accordo con quella
della commissione, e apprezzo il lavoro che è stato fatto in III
Commissione, in questo confortati dalle audizioni che hanno visto
una partecipazione che andava anche al di là dei soggetti
istituzionalmente coinvolti nella materia, in quanto questo ha
consentito di dare al commissario una lettura puntuale della norma.
Voglio qui sottolineare che in fondo le modifiche che sono state
apportate in commissione sono relativamente modeste, in alcuni casi
addirittura la commissione ha ripreso la formulazione originaria
della legge come proposta dalla Giunta; questo significa che
l'impianto della legge reggeva. Annuncio fin d'ora che poi
presenterò degli emendamenti su un articolo per una questione sulla
quale abbiamo fatto un approfondimento in termini di legittimità,
ma volevo dire che in una delle audizioni i professionisti avevano
avanzato la questione di scorporare dalla parcella generale alcuni
aspetti. Questo aveva un senso forse precedentemente - penso alla
questione degli espropri, ai lavori di accatastamento e via dicendo
-, ma con la nuova concezione del lavoro pubblico già la fase di
individuazione sul terreno puntuale dove si fa l'opera pubblica è
già una fase quasi preliminare, quindi è chiaro che il
professionista non si comporta più come si comportava in passato,
dove questa fase veniva rinviata alla fine dell'esecuzione
dell'opera pubblica. È una fase che comincia da quel momento: ecco
perché non vi è stata la possibilità di prendere in considerazione
questo aspetto. Un altro aspetto che mi pare interessante è quello
di aver dato la possibilità per i soggetti appaltanti di fornire
direttamente all'appaltatore i materiali necessari al lavoro,
qualora questi fossero già in possesso, e non fatemi qui recitare
la casistica, perché sarebbe troppo lunga.
Molto innovativi sono gli articoli 15bis e 15ter, come sono
stati tradotti negli articoli 13 e 14, che vanno ad innovare per
quanto riguarda i lavori in economia. Voglio ricordare come i
lavori in economia precedentemente fossero oggetto di disciplina
regolamentare, quindi erano fuori dal contesto delle norme sulle
opere pubbliche. Abbiamo definito per tutti i vari soggetti, quindi
quelli dell'articolo 3, i limiti dell'importo e voglio ricordare
come siamo venuti incontro ad un'esigenza, a questo riguardo sono
critico nei confronti di quella affermazione fatta dal collega
Frassy, il quale dice che questa è una legge sulla quale si premia
qualcuno piuttosto che altri: è esattamente il contrario! Voglio
sottolineare come nel gruppo di lavoro vi erano anche i
rappresentanti degli artigiani o degli imprenditori meno fondati...
o di maggior peso economico, che hanno espresso anche loro una
valutazione complessivamente positiva. Questi lavori si sono
portati a 300 mila euro e questo mi pare sia di grande respiro per
quelle categorie di imprenditori che accedono agli appalti più
piccoli.
Salto l'aspetto relativo al direttore dei lavori, salvo che una
norma comunitaria: mentre precedentemente la direzione lavori era
affidata al progettista, a seguito di una disposizione comunitaria
questo non è più automatico; di conseguenza, la stessa direzione
lavori entra in quella logica di competizione. È poi data la
possibilità di nominare più direttori lavori, nel senso che ci si è
resi conto in questi anni che sovente vi sono delle lavorazioni
specialistiche, per le quali il direttore lavori può avere
difficoltà a dare delle risposte puntuali.
Per quanto riguarda l'affidamento degli incarichi professionali
per le prestazioni attinenti ai servizi di ingegneria e di
architettura sotto la soglia comunitaria, abbiamo voluto eliminare
il riferimento al carattere fiduciario per inserire quello più
proprio dei principi comunitari di trasparenza, e soprattutto di
non discrezionalità, la proporzionalità e quindi la parità di
trattamento. È stato abolito l'albo di preselezione, ma questo è
conseguenza della sentenza della Corte Costituzionale che aveva
cassato tale ipotesi. Infine, abbiamo aumentato le ipotesi nelle
quali è consentito procedere all'affidamento dell'appalto sulla
base della sola progettazione definitiva.
Andiamo a due articoli che mi pare siano molto importanti: il
primo è quello che introduce il concetto dell'offerta
economicamente più vantaggiosa, prescindendo dalla procedura
prescelta; teniamo presente che attualmente questo metodo era
consentito solo per l'appalto concorso. Tale metodo, a nostro
avviso, garantisce il rispetto della concorrenza fra impresa e
permette all'amministrazione di fare una scelta migliore sotto il
profilo qualitativo. Abbiamo poi forse in maniera apparentemente
molto macchinosa ridefinito il sistema per individuare l'offerta,
ma con l'obiettivo principale di vanificare gli effetti di quelle
già più volte censurate, e oggetto di approfondimenti da parte
della Magistratura in qualche caso, collusioni tendenti ad
indirizzare l'esito delle gare, marcando queste gare con una
maggiore aleatorietà.
All'articolo 26 abbiamo quella procedura semplificata con la
forcella, laddove la stazione appaltante definirà nell'ambito di
una percentuale... va a definire il numero massimo degli ammessi
alla gara, dopodiché, quando i richiedenti di partecipazione alla
gara sono superiori a questo numero, si provvede per un terzo
all'estrazione e per i due terzi secondo una comparazione di merito
che tiene conto di 3 parametri, uno dei quali è quanto viene
sostenuto in termini di cassa edile. Questo lo lasciamo così perché
riporta la vecchia dizione. Su questo avevo fatto delle
annotazioni, però poi la commissione ha ritenuto di continuare su
tale impianto, mi rimetto a questa volontà ritenendo che in tale
fase possa essere una buona soluzione.
Vengono poi meglio illustrati i contenuti dei contratti per
quanto riguarda il ciclo dei lavori pubblici, come sono stati
richiamati con gli articoli dal 28 al 31, infine vi è l'articolo 23
sul quale la commissione ha proposto un testo che ci lascia molto
perplessi da un punto di vista della legittimità, perché la
questione del 50%, così come formulata nel testo della commissione,
rischia di avere un'interpretazione che non è conforme alle norme
antimafia. L'articolo 33 nella formulazione originaria della legge
parlava del 30% in conformità alla normativa antimafia, poi è stato
chiesto di portare al 50%. La commissione ha accettato tale
percentuale e questa sì può essere un'istanza che ha il forte
sollecito delle imprese che per una serie di motivi sono più attive
nell'ambito dei subappalti. Noi allora avremmo formulato, cercando
di accogliere l'indicazione della commissione di venire incontro
alle esigenze di tali imprenditori, un emendamento che consentirà
di aumentare queste soglie senza andare contro la normativa
antimafia. Abbiamo dato la possibilità di dare la modalità di
pagamento dei subappaltatori... il soggetto appaltante può
corrispondere all'appaltatore l'importo dei lavori eseguiti dal suo
appaltatore o dal cottimista, ma anche qui in via eccezionale vi è
la possibilità che all'atto della richiesta di autorizzazione
l'appaltatore, il subappaltatore o il cottimista convengano per la
corresponsione diretta degli oneri.
Infine faccio una notazione. Qui abbiamo traslato per quanto
riguarda tutta la normativa degli appalti pubblici relativa ai beni
culturali, scavi archeologici, l'abbiamo riportata in questo unico
testo; qui non mi pare vi siano grosse novità, salvo che finalmente
arriviamo con un piano triennale unico. Abbiamo poi fatto una
procedura uniforme per l'affidamento dei servizi, nell'ottica anche
di una semplificazione. Non so se sono stato esaustivo, resto a
disposizione per ulteriori approfondimenti e vi ringrazio per
l'attenzione.
Presidente - Grazie per questo complemento di informazioni,
torniamo alla discussione generale.
La parola al Consigliere Fey.
Fey (UV) - Cari colleghi, non vi nascondo la mia soddisfazione
per questo disegno di legge, che il collega Borre ha illustrato
molto bene, soddisfazione perché il lavoro in commissione ha
"sposato" quella che, a mio avviso, è una delle principali esigenze
attuali: quella di adeguarci al meglio e il più rapidamente
possibile alle norme legislative. Infatti questo disegno di legge
si iscrive a recepire le più recenti riforme dello Stato dirette al
riconoscimento sempre più concreto delle fonti innovative
regionali.
Ci tengo a sottolineare alcune delle novità di tale
provvedimento. Per quanto riguarda l'ambito di applicazione di
questa legge ritengo sia particolarmente importante l'affidamento
di incarichi di progettazione ai consorzi di miglioramento
fondiario, alle cooperative agricole, poiché si avrebbe
l'opportunità non solo di rendere efficiente un appalto pubblico,
ma allo stesso tempo di salvaguardare i territori di esecuzione dei
lavori. Inoltre sono convinto che l'iniziativa di affidare
l'appalto solo una volta definito il progetto comporti risultati
molto significativi: primo, esaminare a fondo un progetto e
renderlo definitivo vuol dire esaminare a fondo la lista dei
nominativi di imprese valdostane, scegliere fra tutte le più
indicate a portare avanti tale progetto nel miglior tempo possibile
e nel modo migliore; secondo, questo garantisce più correttezza fra
le imprese valdostane.
Credo che pochi accenni non possano assolutamente chiarire
l'importanza di questa legge, che è stata bene illustrata
dall'Assessore Cerise... tutti i dettagli ben specificati... e
valutata dalla III Commissione di ieri, sentiti i pareri di tutti i
commissari che ci hanno illustrato.
Presidente - La parola al Consigliere Borre.
Borre (UV) - Solo per un chiarimento, per evitare che vengano
fuori notizie non vere. Il testo di legge che oggi i colleghi hanno
sottomano è quello della commissione, perché, per prassi, la III
Commissione ha sempre fatto dei testi di commissione per evitare di
avere gli emendamenti in Consiglio, quindi correre il rischio di
fare dei dibattiti inutili su certi emendamenti. Forse tale strada
questa volta è stata sbagliata, perché sarebbe stato più evidente
per tutti i consiglieri che gli emendamenti erano solo 11 su un
testo di legge presentato invece a tutti i consiglieri il 20
giugno... quindi chi avesse avuto voglia aveva tempo di
confrontarsi e guardare quel testo di legge. Questo non vuol dire
che il cammino della commissione sia stato un cammino normale,
questo è un altro discorso, interverrò in un altro momento.
Presidente - La parola al Consigliere Tibaldi.
Tibaldi (CdL) - Penso di non essere l'unico ad avere
un'oggettiva difficoltà nell'affrontare oggi, visti i tempi
ristretti per l'esame della legge e vista anche la complessità
degli argomenti trattati nella medesima, con lucidità e con
completezza di cognizione questo argomento, che è estremamente
importante, ma è altrettanto delicato. Ho partecipato ai lavori di
commissione pur non facendone parte, ho avuto l'occasione di
approfondire alcuni aspetti estremamente tecnici, grazie
all'ausilio del dirigente competente, delle categorie che sono
state audite, vi sono però alcuni passaggi che sono anche dei
rebus, per esempio, uno è emerso ieri in commissione, io sfido
chiunque, al di là dei diretti interessati, a comprendere la
definizione di un articolo, che riguarda i criteri di
aggiudicazione, in particolare di un comma, dove si dice
testualmente:
"... con aggiudicazione a favore del concorrente la cui
offerta più si avvicina, per eccesso, al valore numero ottenuto
mediando la predetta media aritmetica incrementata con il numero
estratto a sorte dall'autorità che presiede la gara tra i nove
numeri, equidistanti fra di loro, ricompresi tra i valori numerici
dell'offerta di minor ribasso ammessa e quella di maggior ribasso
immediatamente inferiore alla media aritmetica incrementata, questi
esclusi..."
.
Ho rinunciato a focalizzare la mia attenzione su questa norma
che, per il mio modesto livello intellettuale, mi è
incomprensibile. Evidentemente sarà comprensibile per chi la
applica tutti i giorni, sia dal punto di vista della pubblica
amministrazione, sia dal punto di vista dell'imprenditorialità
privata, però mettetevi nei panni dei commissari che hanno un
limitato tempo di azione, di interazione e di elaborazione per
esprimere un giudizio concreto! È ovvio che certi passaggi tecnici
devono essere presi a "pacchetto chiuso", quindi dando fiducia a
chi ce li propone.
Credo che quanto è stato anticipato dal collega Frassy sulle
questioni di metodo sia quanto mai condivisibile. La Giunta ha
presentato questo disegno di legge il 3 giugno scorso, dopo un iter
elaborativo che è durato quasi 2 anni. La Giunta ha avuto tutto il
tempo disponibile per crearsi il gruppo di lavoro ed è giusto che
fosse così, con i diretti destinatari della norma, per nominare
consulenti ad hoc, in particolare per quanto riguarda gli aspetti
tecnici e giuridici, quindi per addivenire alla formulazione di un
testo. La commissione consiliare e i Consiglieri che addirittura
non partecipano ai lavori di commissione hanno avuto un termine
estremamente ridotto, perché la nomina del relatore di commissione
è stata effettuata il 13 luglio scorso, oggi siamo al 30 luglio; di
conseguenza, in 16 giorni ognuno di noi deve essersi formato
un'idea positiva o meno sul contenuto di questa legge, tenendo
presente che dal 3 giugno ad oggi vi è stata anche una crisi di
Governo regionale che ha influito sull'iter dei lavori. Penso
quindi siano comprensibili le obiezioni che il nostro gruppo ha
fatto all'iscrizione in via d'urgenza oggi di questa legge, sono
comprensibili per noi come legislatori, che dobbiamo esaminarla e
approvarla e anche perché dai lavori di commissione ci è parso
capire che la "summa", cioè quello che è emerso dal gruppo di
lavoro non è riuscito ad accontentare tutte le esigenze. E anche lì
è il frutto di una mediazione fra le parti, tanto che, sentendo le
diverse categorie interessate, ancora ieri proponevano emendamenti
migliorativi dal loro punto di vista al testo attuale, tanto che
ancora stamani l'Assessore ha annunciato la presentazione in aula
di un ulteriore emendamento, malgrado ieri sera il parere sia stato
formulato intorno alle 19,00 e di notte gli uffici gentilmente
abbiano predisposto il testo che oggi esaminiamo. Personalmente ho
apprezzato le scuse che l'Assessore ha fatto oggi in aula, perché
la caduta di stile dei giorni scorsi meritava una spiegazione: non
si può imputare il blocco dei lavori a una commissione quando di
fatto si comprimono i tempi all'inverosimile.
Entro adesso nel merito facendo dei ragionamenti più generali,
anche perché sull'articolato faremo più di un intervento nel
particolare e proporremo anche noi degli emendamenti che riteniamo
migliorativi del testo. Bisogna fare una riflessione sul comparto
edile, che è un settore molto importante per quanto riguarda
l'economia valdostana; è un settore dinamico, composto in
prevalenza da piccole imprese artigiane, ma anche da imprese di
media dimensione, che si devono cimentare quotidianamente nel
confronto concorrenziale con altre imprese che arrivano da fuori
Valle, noi sappiamo che la libertà di concorrenza permette ad altre
imprese di partecipare agli appalti indetti dalla pubblica
amministrazione e questo non può essere impedito.
Quali riflessioni possiamo fare sul comparto edile? Innanzitutto
questo comparto si è trovato a confrontarsi con una legge n.
12/1996 che cammin facendo si è resa inadeguata alle esigenze di
speditezza delle procedure burocratiche, di realizzazione più
celere dei lavori. Dicevo che il comparto è dinamico, nonostante le
difficoltà congiunturali che riguardano tutto il "sistema Italia",
che concernono anche l'Europa occidentale, ma noi guardiamo alla
Valle d'Aosta, dove il settore ha subito un declino. Possiamo dire,
paradossalmente, che un guizzo di ripresa vi è stato all'indomani
dell'alluvione, perché l'alluvione ha comportato lavori non
indifferenti, quindi l'entrata in campo della forza lavori edile
valdostana che ha permesso di ricostruire in tempi relativamente
brevi ciò che era stato distrutto dall'alluvione.
Vi sono diverse imprese, circa 2.500, di cui la stragrande
maggioranza sono artigiane, con 6-7.000 addetti, quindi le
costruzioni rappresentano un settore decisamente rilevante nella
nostra economia regionale. Secondo una recente statistica, abbiamo
saputo che l'incidenza che il comparto ha rispetto al PIL
valdostano in comparazione con le altre regioni d'Italia.... è il
primo, è la più alta percentuale rispetto alle altre regioni, anzi,
per l'esattezza, siamo secondi solo al Trentino e alla Sardegna.
Questo potenziale delle imprese edili locali purtroppo si è perso
nel corso di questi ultimi anni, quindi anche il valore aggiunto,
sempre sulla base di dati che abbiamo avuto nel corso dei lavori e
anche sulla base di alcuni interventi fatti dalle associazioni di
categoria, è diminuito dal 1995 ad arrivare ad oggi, passando dai
246 milioni di euro del 1995 ai 195 milioni di euro del 2002.
La difficoltà poi delle nostre piccole imprese, proprio perché
microdimensionate rispetto a quelle che arrivano da fuori, di
partecipare all'appaltistica pubblica, ha visto anche una sorta di
esodo: molte piccole imprese - artigiane "in primis" - si sono
rivolte esclusivamente ai privati e anche questo ci fa capire
perché è importante intervenire a correzione della legge n.
12/1996, per contro sono addirittura triplicate le imprese di fuori
Valle che partecipano agli appalti pubblici. È naturale che la
concorrenza si sia accentuata notevolmente e che sia andata a
discapito delle imprese locali.
Qualcuno in commissione ieri, in particolare il rappresentante
del "Centro Sviluppo", ha fatto una riflessione che mi ha lasciato
qualche perplessità: ha detto che in questi 10 anni la legge n. 12
non è riuscita a traguardare l'obiettivo che si era prefissata e
soprattutto il comparto edile non è cresciuto rispetto
all'aggressività della concorrenza esterna. Tradotto in altri
termini sembra che, da un lato, il comparto edile non abbia trovato
gli strumenti sufficienti per confrontarsi con i concorrenti
esterni; dall'altro, la legge n. 12 ha fallito i suoi obiettivi.
Sono queste allora le riflessioni che dobbiamo fare: riusciremo con
la revisione di tale legge a trovare la panacea dei problemi che
affliggono oggi gli imprenditori locali? Non crediamo sia
assolutamente così, non è un rimedio finale ai problemi degli
impresari edili valdostani, che peraltro devono sopportare la
concorrenza esterna e spesso sono subappaltatori degli appalti che
sono vinti da aziende esterne. Ci è stato anche detto però che le
società che si presentano per aggiudicarsi l'appalto e quindi
esistono solo sulla carta, ma non hanno una struttura propria in
termini occupazionali e aziendali sul territorio ci sono e
continueranno ad esserci; quindi avremo sempre l'interferenza di
imprese esterne che si aggiudicano gli appalti e che poi
subappaltano alle imprese locali. Per quello che è importante
intervenire sulla revisione dell'articolo 33 concernente il
subappalto; visto che le nostre imprese sono sovente
subappaltatrici e talvolta appaltatrici nei confronti della
pubblica amministrazione, è bene intervenire in tale settore,
perché l'impianto di questa legge, visto che, come ha detto
l'Assessore, viene modificata nella sua impalcatura sostanziale, ma
vengono recepite...
(interruzione dell'Assessore Cerise, fuori microfono)
... l'impalcatura, se ho sentito bene, Assessore, viene
mantenuta, vengono recepiti degli aggiustamenti normativi che sono
intervenuti a livello nazionale e comunitario, anche perché non si
poteva farne a meno, ma ci piacerebbe anche capire qual è
l'intervento politico sostanziale per venire incontro a tali
esigenze nei limiti del possibile. La norma sul subappalto è una di
queste, la procedura ristretta all'articolo 26 è un'altra. Diciamo
che in linea di principio sono condivisibili questi interventi,
adesso non conosciamo ancora le ultime modificazioni che
l'Assessore con sorpresa ci proporrà in mattinata.
Vi è da dire quindi che questa legge dovrebbe limitare, se non
eliminare perché non può farlo, gli effetti distorsivi di certa
concorrenza, deve tenere per forza conto delle nostre realtà
produttive e deve mirare alle esigenze della giusta crescita delle
nostre imprese. È auspicabile che le nostre imprese sappiano
cogliere le opportunità per crescere dimensionalmente, trovare
delle formule di aggregazione consortile - che abbiamo constatato
non si sono realizzate in questi 9 anni, e questo è un aspetto che
ci fa riflettere sulla difficoltà di applicazione di tale passaggio
della legge n. 12/1996 - e che sappiano rafforzare la loro capacità
di stare sul mercato.
Naturalmente vi sono alcuni aspetti che sono anche apprezzabili
e in questo senso il nostro gruppo ha dato una dimostrazione di
sensibilità anticipata rispetto a quello che è scritto in tale
legge: mi riferisco al subappalto e alla possibilità delle
pubbliche amministrazioni di corrispondere direttamente al
subappaltatore il prezzo dell'esecuzione del loro lavoro, evitando
di rimanere prigionieri di certe inadempienze o di certe lentezze
nel pagamento da parte dell'appaltatore che si è aggiudicato il
lavoro. Abbiamo visto che in un articolo della legge è stato
recepito, anche se modificato e forse non in maniera ottimale, quel
principio che venne iscritto nella finanziaria di un anno e mezzo
fa grazie ad un nostro emendamento e di questo ne siamo orgogliosi.
La stazione appaltante Regione Valle d'Aosta costituisce una grande
risorsa per gli imprenditori locali, lo sappiamo perché abbiamo
visto il recente Piano delle opere pubbliche su scala triennale che
contiene investimenti milionari in euro, che sono succulenti per
gli imprenditori edili, ma la cui suddivisione riguarda solo più
per un terzo a livello di beneficiari le imprese locali. Questo è
secondo noi il punto fondamentale, dove deve intervenire
l'Assessore regionale, ovvero, senza limitare la libertà di
mercato, dobbiamo eliminare dei fenomeni distorsivi della
concorrenza che subiscono gli imprenditori locali.
Ritengo che tale provvedimento abbia delle valenze dal punto di
vista giuridico che siano migliorative rispetto all'originaria
formulazione prevista nel 1996. Reputo che questa legge, oltre a
recepire le norme comunitarie e nazionali, come dicevo, possa
andare nella direzione di alleggerire l'appesantimento burocratico
e soprattutto l'esecuzione dei lavori e la responsabilità per
l'esecuzione dei lavori che vengono realizzati a livello regionale
e da parte degli enti locali che sono stazioni appaltanti. Crediamo
tuttavia che alcuni miglioramenti debbano essere apportati,
riteniamo che esempi interessanti come quelli della Regione Veneto
o della Provincia autonoma di Trento possano essere presi a
riferimento, in parte sono già stati inseriti nell'articolato e
l'auspicio è che, di fronte a questa modifica della legge n. 12, vi
sia anche la capacità da parte del comparto edile valdostano di
affrontare con maggior dinamismo e competenza le difficoltà
contingenti, che non riguardano solo la nostra Regione, ma anche
altre regioni. Credo che anche da parte degli operatori del
comparto ci debba essere la consapevolezza che oggi per competere
bisogna cercare di aggregarsi. Questa difficoltà di aggregazione è
emersa più volte durante i lavori di commissione ed è auspicabile
che a tale enorme massa di artigiani, che costituiscono il tessuto
connettivo del comparto edile locale, si aggiungano anche delle
imprese più solide per poter affrontare la concorrenza che arriva
da fuori Valle, una concorrenza spesso fittizia, perché non ha
strutture aziendali presenti sul territorio, ma è una concorrenza
oltremodo dannosa.
Mi fermo qui riservandomi di fare ulteriori osservazioni sugli
articoli di volta in volta analizzati.
Presidente - La parola al Consigliere Lavoyer.
Lavoyer (FA) - Alcune brevi riflessioni del gruppo della
"Fédération Autonomiste" sulla revisione della legislazione
regionale sul tema dei lavori pubblici, che stanno alla base di un
settore economico importante, e le nostre riflessioni vanno a
giustificare un giudizio sostanzialmente positivo che diamo a
questo testo.
La prima sensazione che abbiamo avvertito nell'approccio al
disegno di legge sottoposto all'esame del Consiglio è di trovarsi
di fronte a un testo molto corposo, un testo che si prefigge
l'obiettivo di rinnovare in termini sostanziali la legge n.
12/1996, peraltro già revisionata nel 1999, quasi sostituendola
integralmente, mentre in verità devo dire che questo testo è
corposo come ampiezza, ma non come sostanza dal punto di vista
della modificazione delle norme della legge n. 12. È comunque un
testo che va nella direzione di rivisitare puntualmente il testo
vigente, introducendo specificazioni, chiarificazioni,
riformulazioni, integrazioni e alcuni elementi innovativi
importanti di cui si dirà nel prosieguo... l'esperienza maturata in
9 anni di applicazione della legge regionale accanto
all'incessante, quasi ossessivo mutare del quadro legislativo
nazionale nella materia, quindi, caro collega Tibaldi, abbiamo poco
da recepire dal punto di vista della materia nazionale: "Merloni
quater", più 3 o 4 ulteriori interventi legislativi specifici e la
nuova direttiva comunitaria 2004, non ancora recepita dallo Stato;
tutto ciò ha reso indispensabile la revisione della legge n.
12.
Lasciatemelo dire, insieme al collega Borre, una buona legge si
è rivelata la legge n. 12, al di là delle riflessioni svolte dal
collega Tibaldi o dei soloni del "Centro Sviluppo". Legge n. 12 la
cui applicazione nel 1996 non ha prodotto gli effetti traumatici
paragonabili in alcun modo a quelli determinati dall'avvento della
"Merloni" all'inizio del 1994, legge che aveva di fatto paralizzato
gli appalti, costringendo il Governo a differirne l'applicazione
con innumerevoli decreti legge fino alla fine del 1995, quando la
legge n. 216 l'ha modificata con la conseguenza che il testo
originario non ha mai trovato applicazione: fatto clamoroso per una
riforma sbandierata come epocale del dopo "Tangentopoli"! Già la
"Merloni", una legge quadro che avrebbe dovuto essere una legge di
principi, ma che non è tale, che reca molte norme di dettaglio,
fatte assurgere a principi fondamentali dell'ordinamento, ha avuto
l'effetto di produrre una rilevante compressione delle competenze
legislative regionali, discendenti per la Valle d'Aosta dallo
Statuto e per le altre Regioni a statuto ordinario dalla riforma
del titolo V della Costituzione. A fronte di questi spazi già
angusti, lo Stato attribuisce alla sua competenza esclusiva la
materia della qualificazione delle imprese, in quanto riconducibile
al settore della concorrenza. La legge n. 12 aveva con coraggio
regolamentato la qualificazione delle imprese negli appalti di
interesse regionale, con l'istituzione dell'albo regionale di
pre-selezione. L'albo ha funzionato per circa 3 anni e ha per
riconoscimento unanime dato buoni frutti. L'intervento della Corte
Costituzionale, che ha sentenziato l'incostituzionalità di un
sistema unico regionale di qualificazione vincolante per la
partecipazione agli appalti, ne ha sancito la fine. Oggi troviamo
nel nuovo testo un articolo 23 vuoto, abrogato; non aveva infatti
senso mantenere in piedi un sistema di qualificazione totalmente
parallelo all'attestazione SOA, in pratica un doppione. Spazi
ristretti quindi a disposizione del legislatore regionale, è quindi
rimarchevole lo sforzo profuso nel disegno di legge in esame di
occuparli e talvolta di espandersi di quel tanto da non incorrere
in censure di incompetenza.
Caro collega Tibaldi, quindi qui non si tratta di recepire le
normative nazionali, ma si tratta di sfruttare fino in fondo le
nostre competenze, e devo dire che sempre si può fare meglio, ma in
questo caso si è fatto un buon lavoro. In tale disegno di legge,
oltre ad un buon indirizzo politico, emerge anche l'"impronta"
costruttiva ed esperta di alcuni dirigenti dell'Assessorato, che
sono anche un patrimonio da valorizzare per l'Amministrazione
regionale. Si cita a titolo esemplificativo l'articolo 26, che
disciplina la procedura ristretta con particolare riferimento agli
appalti di importo inferiore a 1.200.000 euro. La selezione dei
concorrenti da invitare alla gara è in tale caso incentrata per due
terzi su criteri di tipo oggettivo, fra questi è indicata la
territorialità dell'impresa. Quest'ultimo criterio non è da
intendere come un tentativo di restringere la partecipazione a
vantaggio delle imprese locali, eludendo il principio della libera
concorrenza; a ben guardare, il criterio privilegia tutte le
imprese, che possono e che posseggono una struttura e
un'organizzazione in loco, indipendentemente dalla collocazione
territoriale della sede, quindi si prefigge di tutelare al meglio
le stazioni appaltanti, in ogni caso la concorrenza è
salvaguardata. Tutte le imprese richiedenti hanno "chance" di
essere invitate, un terzo dei concorrenti è individuato con
sorteggio, il numero di concorrenti invitati è di 24 e in ogni caso
non inferiore a un terzo dei richiedenti. A livello locale esiste
un numero elevato di soggetti in possesso dei requisiti, in grado
cioè di concorrere su questo tipo di lavori. Concorrenza vera,
quindi, fra soggetti che intendono aggiudicarsi l'appalto ed
eseguire i lavori, non come avviene oggi per numerosi partecipanti
alla gara che hanno la sola volontà di acquisire una commessa da
proporre sul mercato a subappaltatori locali.
È quindi apprezzabile il lavoro fatto dai tecnici
dell'Assessorato e anche l'esperienza di questi tecnici, che hanno
gestito con saggezza e competenza un periodo difficilissimo per
tale settore, come quello dal 1993 in poi in piena "Tangentopoli" e
con un'amministrazione sommersa dalle problematiche relative ad
innumerevoli fallimenti di ditte che inquinavano gli appalti, senza
terminare i lavori. Eppure quel periodo buio per quasi tutta la
nostra Nazione è ancora oggi ricordato come un buon periodo per le
imprese edili valdostane che, grazie all'albo di preselezione,
innovativo e unico in Italia, riuscirono non solo a limitare i
danni, ma anche in alcuni casi a creare le basi per un rilancio che
con questa legge non creiamo come presupposto completo, ma almeno
si vedono segnali confortanti e una volontà politica precisa.
È quindi apprezzabile la previsione innovativa della legge di
consentire un utilizzo generalizzato del criterio di affidamento
dell'appalto sulla base di una pluralità di elementi e non del solo
prezzo. Tale metodo consente di attribuire punteggi preferenziali
ai concorrenti che ad esempio offrono garanzie sulla manutenzione
dell'opera per un certo periodo, oppure a coloro che propongano
soluzioni di dettaglio qualitativamente migliori. Sono evidenti sia
il vantaggio per le stazioni appaltanti, sia le motivazioni
dell'appaltatore ad eseguire correttamente l'opera, a crescere e a
migliorarsi, sia infine le condizioni più favorevoli per il
concorrente che possiede un'organizzazione stabile a livello
locale.
Ancora in tema di procedure di affidamento da più parti si
sostiene che il criterio di esclusione dell'offerta anomala è una
lotteria, se così deve essere, che sia lotteria vera, quindi in
questo senso va la modifica dell'articolo che il Consigliere
Tibaldi definiva incomprensibile. Noi riteniamo invece lodevole
l'introduzione nel disegno di legge di un correttivo che va in
questa direzione.
Altro tema controverso e delicato affrontato è quello dei
subappalti. Lo Stato riserva la sua competenza anche alla materia
dei subappalti, la cui disciplina in buona parte è contenuta nella
normativa cosiddetta "antimafia", a sua volta direttamente
riconducibile all'ordine pubblico. Nel disegno di legge si
rinvengono tuttavia degli elementi originali, direi interessanti
nella regolamentazione dei subappalti. Apprezzabile appare la
scelta di consentire all'appaltatore e al subappaltatore di
pattuire, all'interno del contratto di subappalto, le modalità di
pagamento a favore del subaffittario, dopo che ambedue le opzioni
percorse in passato - pagamento diretto dell'Amministrazione al
subappaltatore in ultimo e pagamento dell'appaltatore in precedenza
- avevano sortito effetti contraddittori. Lo stesso articolo 32
reca un'altra importante innovazione che va nel segno della
semplificazione: l'introduzione di una semplice comunicazione da
parte dell'appaltatore nei subaffidamenti di importo inferiore a 15
mila euro, fatta salva la facoltà dell'Amministrazione di opporsi,
una sorta quindi di silenzio assenso, dà un notevole snellimento
alle procedure attuali. Ricordiamo che attualmente ogni subappalto,
anche il più insignificante dal punto di vista economico, soggiace
all'obbligo di una domanda corredata da una copiosa documentazione,
cui fanno seguito controlli e verifiche onerosi soprattutto in
termini di tempo da parte della pubblica amministrazione. È quindi
evidente la semplificazione che si va ad introdurre e che traspare
in numerosi altri punti del disegno di legge, dalle incombenze del
coordinatore del ciclo ridotte all'indispensabile e soprattutto
all'innalzamento a 300 mila euro della soglia di eseguibilità dei
lavori in economia. A tal proposito si osserva che la forma di
esecuzione in economia dei lavori diventa strumento ordinario per
opere di importo modesto. Le norme introdotte negli articoli 15bis
e 15ter tutelano ampiamente la stazione appaltante e rappresentano
una notevole semplificazione.
Un accenno infine ai servizi di ingegneria e architettura. È
unanimemente riconosciuto che una buona progettazione è basilare
per ottenere un'opera pubblica di qualità. Orbene, il disegno di
legge introduce due adempimenti: uno a valle della progettazione e
uno a monte, eventualmente anche parallelo. Il primo è il documento
preliminare della progettazione, nel quale l'amministrazione fissa
gli obiettivi e i paletti di natura tecnico-economica entro i quali
deve operare il progettista; il secondo è la validazione, che
consiste in un'attività di controllo della qualità progettuale,
condotta con un grado di approfondimento delle verifiche
proporzionale all'importanza dell'opera.
Un cenno infine al nuovo capo 8 bis del disegno di legge, con il
quale si disciplina la particolare materia dei beni culturali. Al
di là del dettaglio delle singole norme, gli effetti più rilevanti
che conseguono alla scelta sono: la possibilità di avere una
programmazione regionale dei lavori pubblici, compresi quindi gli
interventi sui beni culturali, e modalità di affidamento dei
servizi di ingegneria e architettura uniformi per tutta
l'Amministrazione. Fino ad oggi infatti la Sovrintendenza ai beni
culturali era tenuta ad adottare gli schemi di programmazione in
uso a livello nazionale e ad applicare nell'affidamento dei servizi
il "regolamento Merloni".
In conclusione, si tratta di un buon intervento legislativo che
norma un settore, come quello degli appalti, complesso e delicato,
nel quale la litigiosità degli attori è frequente e si assiste
talora a fenomeni distorsivi. L'auspicio è che il nuovo quadro
normativo contemperi ottimamente le esigenze di tutti i soggetti
coinvolti e favorisca il rilancio e la crescita consapevole di un
settore che oggi pare in condizioni di difficoltà pur in presenza
di investimenti riguardevoli. L'augurio e l'obiettivo è quello di
impegnare le strutture tecniche a monitorare costantemente la fase
di applicazione successiva, per eventualmente creare i presupposti
per un futuro miglioramento di questo testo, che è e rimane un buon
punto di partenza a sostegno del settore trainante per la nostra
economia, che in questo momento è in difficoltà.
In sintesi, queste sono le motivazioni che inducono il nostro
gruppo a dare un sostegno convinto a tale disegno di legge, anche
in virtù del lavoro svolto dal nostro Capogruppo Salzone in
commissione, vogliamo sottolineare, anche alla luce delle polemiche
dei giorni scorsi, che il nostro comportamento è sempre stato
improntato ad atteggiamenti di costruttività. Fin da subito ci
siamo resi disponibili ed attivati come gruppo per raggiungere
l'obiettivo di discutere e approvare questo disegno di legge prima
della pausa estiva. Nel sottolineare il comportamento responsabile
della commissione consiliare competente per l'egregio lavoro
svolto, nonostante i tempi strettissimi a disposizione, quindi
annuncio il voto favorevole del nostro gruppo sul testo di legge in
oggetto.
Presidente - La parola al Consigliere Riccarand.
Riccarand (Arc-VA) - Stiamo esaminando un disegno di legge che
sicuramente è complesso su una materia, quella dei lavori pubblici,
che ha vari aspetti molto complicati. Il problema è che questi
argomenti li stiamo affrontando malamente, perché l'ottica con cui
affrontiamo tale materia è già fortemente distorta. L'ottica
principale dovrebbe essere quella dei lavori pubblici, cioè come
organizzare meglio l'ideazione, la progettazione e la realizzazione
delle opere pubbliche in Valle d'Aosta, perché questa è la materia
del disegno di legge, così come era la materia della legge n.
12/1996, e quindi come garantire efficacia all'attività della
pubblica amministrazione, qualità nei progetti, certezza nei
risultati, contenimento nei costi. Questo dovrebbe essere al centro
della riflessione, invece tutto questo diventa marginale, cioè
quello che dovrebbe essere l'elemento centrale: il ruolo della
pubblica amministrazione, come questa progetta e realizza le opere,
diventa secondario rispetto all'ottica principale che è quella di
come andare a sostenere il comparto edilizio. Un problema questo
sicuramente di politica economica, ma che non dovrebbe essere il
tema centrale della normativa sui lavori pubblici nella nostra
regione; quindi mi sembra che sia già un'ottica distorta quella su
cui ci si è posti.
Anche se l'obiettivo, del resto abbastanza esplicitamente
dichiarato, fosse quello di adeguare la normativa, aggiornandola,
per essere più capaci come amministrazione pubblica a sostenere il
comparto edilizio, le imprese locali, vi è da chiedersi se questo
modo di affrontare la problematica sia la migliore, perché noi
stiamo affrontando tale tematica anche sotto questo aspetto con una
carenza di dati e di informazioni spaventosa. Alla base di questa
nuova normativa avrebbe dovuto esserci invece un'analisi di com'è
la situazione nel comparto edilizio, quali sono i suoi elementi di
forza, quali motivazioni stanno alla base delle difficoltà e come
vanno affrontate. Tutti questi elementi non li conosciamo, non so
se ci sono, ma non sono emersi nella discussione che abbiamo fatto
in commissione, quindi manca un lavoro di approfondimento. Siccome
si va a rincorrere la normativa nazionale, ad introdurre degli
adeguamenti alla normativa nazionale tenendo conto della normativa
comunitaria, alla fine sfuggono le ragioni di fondo di queste
"situazioni" e quali sarebbero le strategie da mettere in atto. Mi
sembra che vi siano degli elementi di fondo che rendono debole
questo modo di affrontare... e dopo qualche anno ci si accorge che
non si è poi raggiunto il risultato. Alcuni dati che abbiamo avuto
in commissione proprio ieri sul lavoro nero nell'edilizia
valdostana sono preoccupanti, perché indicano che una parte grossa
dell'edilizia valdostana lavora fuori dalle regole, in contrasto,
senza copertura assicurativa, senza che i lavoratori siano messi in
regola; questo indica una realtà che non funziona
assolutamente.
Questo provvedimento, a nostro avviso, è fortemente carente e
discutibile sul piano della tecnica legislativa. Facciamo un testo
nuovo che va a modificare tutti gli articoli della legge n.
12/1996, ma allo stesso tempo non si va a fare un testo unico; da
un lato, si afferma che bisogna procedere alla semplificazione
normativa, alla riduzione del numero di leggi, dall'altro, qui
andiamo ad affastellare normativa su normativa, che non è un modo
di procedere da un punto di vista di tecnica legislativa. Inoltre
il linguaggio di questo testo di legge è estremamente astruso e
tecnico, difficilmente comprensibile per i non addetti ai lavori;
qui mi si dirà che questo non è un problema solo di tale
provvedimento, ma direi che è particolarmente accentuato in questo
testo dove vi sono una serie di passaggi che sono propri di un
certo tecnicismo degli addetti ai lavori, ma che sono
incomprensibili per un cittadino normale, mentre una legge dovrebbe
essere comprensibile a tutti quanti. Vi è, a nostro avviso, un
eccesso di normativa che entra nel dettaglio, perché questo non è
il modo di procedere delle leggi: le leggi dovrebbero muoversi per
principi generali e poi demandare ad altri tipi di provvedimenti
l'attuazione in dettaglio, qui invece si entra nel dettaglio, cosa
che poi è anche difficoltosa nella gestione, perché, ogni volta che
ci si renderà conto che il dettaglio, che adesso si è curato nello
specifico, sarà modificato, bisognerà intervenire legislativamente.
Questo è un modo di procedere che non funziona e che richiede di
mettere continuamente mano alla nostra legislazione. Mi rendo conto
che non è facile impostare tutto in modo diverso, ma non possiamo
dirci soddisfatti di tale impianto dal punto di vista tecnico
legislativo.
Per quanto riguarda alcuni nodi centrali della normativa,
evidenziamo delle perplessità, perché sono rimasto colpito dal
fatto che in commissione su alcuni nodi fondamentali di questo
disegno di legge, in particolare la modalità degli appalti per le
opere fino a 1.200.000 euro, e la questione del subappalto...
abbiamo assistito a un "balletto" di posizioni che mi lascia
stupefatto, perché prima la Giunta propone un testo, mi riferisco
alla modalità sugli appalti fino a 1.200.000 euro, poi l'Assessore
propone un emendamento che modifica l'impostazione di tale modalità
degli appalti, poi si ridiscute in commissione e quest'ultima
esprime una valutazione contraria all'emendamento dell'Assessore,
allora si torna al testo originario. Va tutto bene, ma queste
"oscillazioni" su questioni che non sono di secondaria importanza,
ma che sono centrali rispetto alla qualità e al significato della
legge sono preoccupanti, perché indicano un elemento di non
convinzione e non fermezza. La stessa cosa dicasi sulla quota di
opere che può essere oggetto di subappalto. La Giunta propone di
non superare il 30%, la commissione decide il 50%, l'Assessore ne
prende atto, adesso vedo che con l'emendamento si torna al 30%.
Anche questo modo di procedere mi sorprende, perché o vi sono degli
elementi forti e allora si dice che non si può modificare per
queste motivazioni, diversamente non si può accettare che un
momento va al 50%, un momento dopo scende al 30%; anche qui ci
troviamo di fronte a delle oscillazioni di posizione che sono
incomprensibili.
Vi è anche un aspetto che è stato evidenziato nella nota che
hanno fatto avere i sindaci, che hanno rilevato un elemento di
appesantimento della procedura con l'introduzione all'articolo 3 di
questo documento preliminare obbligatorio che precede la
progettazione preliminare definitiva ed esecutiva. Tale
osservazione non è stata recepita, è stata riformulata in parte la
normativa su questo aspetto ma, di fatto, viene introdotto come
obbligatorio tale ulteriore documento preliminare, che in certi
casi sarà opportuno, in tutta un'altra serie di tipologie di opere
l'osservazione che era stata fatta dal Consorzio degli enti locali
era fondata e forse poteva essere recepita in modo più sostanziale,
cosa che non è avvenuta.
In sintesi, ho espresso alcune valutazioni di carattere generale
su questo provvedimento, perché diventa poi difficile e forse anche
inutile entrare nel dettaglio dei singoli articoli, con tutta una
serie di aspetti tecnici che eventualmente si potranno riprendere
quando esamineremo articolo per articolo, ma sicuramente vi sono da
parte nostra delle forti perplessità sull'impianto, sulla
filosofia, sull'ottica complessiva di tale disegno di legge. Vi
sono dubbi rispetto ai nodi centrali di questo provvedimento e
soprattutto non condividiamo il metodo che è stato seguito, che ha
impedito quegli approfondimenti che sarebbero stati auspicabili di
fronte a prese di posizione diverse che abbiamo visto fra
artigiani, associazioni imprenditoriali, sindacati, ma vi sono
ancora punti di vista notevolmente diversi e soprattutto in assenza
di un esame che doveva essere più approfondito rispetto alla
situazione generale di tale comparto. Questo lavoro di
approfondimento purtroppo è stato fatto a livello di gruppo di
lavoro, ma non è stato fatto a livello di commissione e di
Consiglio; quindi a livello politico tale lavoro non è stato fatto.
Il rischio è che ci troveremo fra alcuni mesi a renderci conto che
una serie di passaggi non sono stati politicamente sufficientemente
meditati, quindi ci troveremo di fronte alla necessità di
intervenire nuovamente sulla normativa con un modo di procedere
che, secondo noi, non è positivo e non va neanche a vantaggio delle
categorie, che invece in questo momento si dice che bisogna
salvaguardare... anche con delle procedure che sono anomale e che
non consentono di arrivare alla definizione di una buona
normativa.
Presidente - La parola al Consigliere Borre.
Borre (UV) - Chiaramente non entrerò nel merito più di tanto
della legge, entrerò nel merito invece dell'iter di tale
provvedimento. Ringrazio innanzitutto l'Assessore che ha dato una
lettura corretta del suo comunicato. La commissione si è trovata in
tempi brevissimi ad esaminare questo disegno di legge, ma la mia
reazione in quanto Presidente non vuole essere solo su tale
provvedimento... ma mi auguro per il futuro del ruolo delle
commissioni, non solo su questa proposta, ma anche su altre
proposte importanti. Se veramente vogliamo che le commissioni
abbiamo un senso, dobbiamo permettere loro di lavorare e di avere
sì un rapporto di maggioranza e di minoranza, ma solo quando l'atto
è concluso, mentre durante il tragitto ci deve essere un confronto
che permetta piena conoscenza degli atti che vengono in Consiglio
da parte dei commissari e ci deve essere la possibilità di
illustrarli tranquillamente non solo in Consiglio, ma anche fuori a
chi chiede il perché di una certa legge.
Condivido abbastanza quello che ha detto il collega Frassy, che
forse non tutti i consiglieri, ma neanche tutti gli Assessori, sono
a conoscenza del contenuto di tale bozza di legge, perché forse non
abbiamo mai assunto il nostro vero ruolo. Le leggi che arrivano in
questo consesso sono leggi dell'apparato, noi cerchiamo di mettere
dei "tacconi", cerchiamo di andare a dire la nostra, ma un vero
discorso politico dei consiglieri è difficile che emerga, perché il
lavoro delle commissioni è sempre stato quello non dico di
ratificare ma, se non altro, di esaminare brevemente i disegni di
legge e poi votarli.
Condivido ancora l'esigenza di portare avanti tale progetto di
legge, ma i ritardi sono stati causati da altri motivi che tutti
conosciamo: la crisi di questa maggioranza, le vicissitudini che
sono seguite. La commissione si è trovata di fronte a una richiesta
da parte dell'Assessorato di portare avanti il disegno di legge, si
è trovata di fronte a un gruppo di lavoro e alle varie categorie
interessate al provvedimento, a una richiesta di una dimostrazione
di riconoscimento della loro esistenza sul territorio e della loro
crisi. Di fronte a queste due richieste, non siamo rimasti
insensibili e posso dire che abbiamo fatto un atto di fede, abbiamo
detto: "riconosciamo l'urgenza, diamo per buono il lavoro
coordinato dagli uffici e dal gruppo di lavoro", dove è emerso
anche dai vari interlocutori la ricerca di un equilibrio fra tutte
le categorie che permettesse a questa legge di arrivare in
Consiglio. Da una parte dei consiglieri quindi vi è stato un atto
di fede nei confronti di quel tipo di lavoro, prendendoci a carico
il fatto che ci saremmo messi a lavorare alla ripresa estiva sulla
possibilità eventuale di intervenire con indirizzi politici su
quelle che saranno le eventuali modifiche da portare alla legge.
Indirizzi quindi che vadano verso il superamento di questa crisi
edile in Valle d'Aosta, che non sarà risolta solo da tale legge, ma
vi sono anche altri elementi che dovranno intervenire per far sì
che questo settore possa emergere, perché, purtroppo, malgrado la
legge n. 12 avesse previsto varie soluzioni, non abbiamo visto
risultati estremamente positivi, perché non vediamo formarsi dei
consorzi in Valle e ci sarà pure un motivo, che dovremo
individuare, per il quale questi consorzi non riescono a formarsi,
mentre nel resto del Paese si sono formati e hanno dato la
possibilità di crescita alle singole imprese.
Ci siamo trovati di fronte ad alcuni passaggi, abbiamo cercato
di porvi rimedio: uno era quello di portare dal 30% al 50%
l'appalto, che può essere vero è una filosofia pericolosa e
contraria ai principi della crescita dell'impresa, ma la nostra
realtà è che il subappalto sta diventando la norma e non interviene
già nella prima fase, ma è la conseguenza di tutta la parte finale
degli appalti. Le grosse imprese appaltano e all'ultimo momento si
arriva al subappalto, quindi bisogna trovare degli elementi che
permettano alle nostre imprese di essere loro gli attori principali
già nella fase iniziale. Il 50% era stato giustificato anche dalle
varie associazioni, tranne che dal sindacato, sul fatto che oggi la
prassi normale è quella di arrivare al 30% in maniera trasparente,
mentre tutto il resto viene fatto con strumenti che permettono di
avere il resto dell'appalto, ma senza permettere all'impresa di
avere riconosciuta quella parte di appalto come iscrizione, senza
riconoscere all'impresa il rischio dei pagamenti; questo era il
motivo che ci aveva portato a fare la richiesta di aumentare al
50%. L'Assessore stamani ha portato un emendamento a questo nostro
emendamento, che ritengo molto valido, in quanto permetterebbe di
andare incontro a tale esigenza senza cadere nel rischio di un
ricorso che faccia cadere questo articolo. Siccome abbiamo fatto un
atto di fede, abbiamo ritenuto di tornare all'articolo 26, cioè
alla proposta della bozza di legge redatta dal gruppo di lavoro,
perché non abbiamo avuto il tempo per approfondire la conoscenza
delle due soluzioni: quella proposta dall'emendamento e quella
invece nel testo di legge, anche se avremmo preferito andare al
sistema del Friuli con l'articolo 21, dove è il coordinatore che si
assume la responsabilità di scegliere le imprese.
Un'altra piccola modifica che abbiamo apportato, che sembra
forse banale, ma che a parer mio ha una certa validità, è quella
portata all'articolo 24, dove abbiamo aggiunto nei criteri
dell'assegnazione di appalto, in particolare il criterio
dell'offerta economicamente più vantaggiosa... abbiamo chiesto di
aggiungere la lettera f), con l'assunzione della manutenzione,
perché riteniamo che questo sia un fatto molto importante. Vi sono
imprese che arrivano dal fondo del nostro Paese e non hanno nessuna
intenzione di assumersi anche per un anno o due la manutenzione
dell'opera che vanno a costruire.
Un articolo che ci pareva indispensabile era quello della
dichiarazione d'urgenza, senza il quale poco sarebbe servito il
sabato che oggi stiamo mettendo a disposizione per i lavori di
questa legge.
Concludendo, vorrei solo riprendere le parole del Presidente
Caveri, che dava il giusto ruolo ai consiglieri e a tutti gli
organismi di questo consesso per svolgere il loro lavoro. Mi auguro
quindi che questa sia una delle ultime tappe negative che vede il
cammino dei consiglieri e dei commissari verso un lavoro più di
partecipazione all'interno di questa riunione, però è anche compito
nostro, come consiglieri, di darci un ruolo e quindi determinare la
nostra posizione all'interno del Consiglio.
Presidente - La parola al Consigliere Lattanzi.
Lattanzi (CdL) - Vorrò solo aggiungere alcune riflessioni alle
tante cose che abbiamo già sentito, per dare al dibattito un mio
contributo. So che alcuni colleghi mi ascoltano con molta
attenzione, perché i miei sono considerati interventi di sostanza e
non di forma; io cercherò di fare due riflessioni: una sulla
sostanza e una sulla forma.
Intanto partiamo subito dall'oggetto della legge. La legge
affronta delle necessità, il collega Borre prima sottolineava
alcuni passaggi importanti di tale provvedimento che dovrebbero
tendere a migliorare un processo che è chiaro a tutti. Tuttavia,
dall'ascolto di alcuni colleghi della maggioranza, appare che forse
così chiaro a tutti non è, perché, se parliamo del disegno di legge
n. 79, cioè la modificazione della legge n. 12/1996, parliamo di un
processo che questa Assemblea dovrebbe svolgere per creare quelle
condizioni di armonizzazione delle norme per gli appalti dei lavori
pubblici... quelle norme europee e statali che dovrebbero trovare
in una legge regionale la loro armonizzazione, affinché tali norme
non impediscano alle piccole imprese valdostane di poter
ottimizzare gli appalti pubblici, perché di questo stiamo
parlando.
È una legge che interessa tutte le imprese valdostane, perché
sono veramente poche le piccole imprese valdostane che
nell'edilizia si possono permettere di non lavorare con il
pubblico. Sentivamo prima il collega Tibaldi che parlava di
un'incidenza nel PIL regionale, che è il più alto d'Italia dopo il
Trentino, da cui emerge che le imprese edili traggono forti risorse
economiche dalla partecipazione ai lavori pubblici. Qui ancora una
volta la centralità di una Regione che, come ente economico,
partecipa alla sopravvivenza di molte famiglie in Valle... se
questa legge deve armonizzare tali processi, possiamo dire che la
necessità è condivisa non solo per sfondare una "porta aperta", o
per venire incontro alle lamentele che in questi anni abbiamo
ascoltato da parte delle imprese che hanno trovato difficoltà nella
partecipazione in maniera sana agli appalti o ai subappalti, ma
perché è doveroso che una Regione autonoma possa beneficiare di una
legge che favorisca lo sviluppo di tali imprese.
Sul metodo dell'urgenza abbiamo espresso il nostro parere
contrario, perché questa necessità, seppur condivisa, ha una storia
abbastanza lontana; non è - come dice giustamente il Consigliere
Borre - che i commissari d'un colpo hanno scoperto che la legge n.
12 era da riformare, mi pare vi sia un lavoro che raggiunge i 2
anni di attività di consulenza e approfondimento, vi è solo un
piccolo particolare: quello di cui stiamo discutendo stamani è
stato modificato stanotte ed è stato valutato ieri pomeriggio in 4
ore. È questo il problema, cioè le intenzioni del legislatore si
sono evolute in una direzione di miglioramento, ma subendo dei
processi prima di analisi approfondita che ha richiesto mesi di
studi, per poi avere un'accelerazione che costruisce una struttura
di legge che io sfido chiunque a comprendere, a partire dal titolo.
Sapete che la battaglia sui titoli è una battaglia che faccio da
quando sono in questo Consiglio, perché leggo le leggi con gli
occhi del cittadino; vi sfido a prendere il piccolo impresario
valdostano e a spiegargli dal titolo di cosa tratta la legge.
Leggo:
"Disegno di legge n. 79, "Modificazioni alla legge
regionale n. 12/1996 (Legge regionale in materia di lavori
pubblici), da ultimo modificata dalla legge regionale n.
1/2005"
. Articolo 1 di questa legge:
"Modificazioni
all'articolo 2. 1. Al comma 1 dell'articolo 2 della legge regionale
20 giugno 1996, n. 12 (Legge regionale in materia di lavori
pubblici), sono apportate le seguenti modificazioni: a) la lettera
a) è sostituita dalla seguente: "a) per appalti pubblici di lavori
si intendono i contratti
...", cioè io vi chiedo se dopo 2 anni
non si poteva arrivare ad una legge che sostituisse in blocco la
legge n. 12 e la legge modificata n. 1/2005. Perché non si è potuto
farlo? Perché dobbiamo sempre costruire delle strutture di
articolati che modificano altri articoli senza mai citarli? Me lo
spiegherà l'Assessore, ci proverà? Credo che lei ci proverà e
magari senza tanta convinzione, perché sono convinto che lei la
pensa come me, sono convinto che anche lei avrebbe voluto definire
un articolato che ricostruisse da zero "le regole del gioco" nella
Valle d'Aosta, al fine di favorire le piccole imprese valdostane.
Questa è una legge incomprensibile! Certo, sarà comprensibile per i
burocrati della Regione, che dovranno come sempre gestire questi
articolati e su questi vivono del loro potere, mettendo in
condizione le piccole imprese a dover produrre sempre
documentazioni, di dover sempre avere un rapporto di sudditanza nei
confronti di chi avrà il compito di interpretare tale legge. Siamo
pieni di contenziosi con l'Amministrazione regionale, con dirigenti
che fanno i grandi interpreti del nostro pensiero, che creano
contenziosi con le imprese, che regolarmente perdono, facendo
perdere alle imprese soldi in avvocati, tempi per i lavori e
pagamenti per gli appalti. Vi chiedo se, come politici, una volta
tanto riusciremo mai a dire: "dobbiamo modificare la legge n. 12?
Bene, la riformiamo da capo a piedi". Quand'è che noi politici ci
riapproprieremo del ruolo di legislatori senza più demandare ai
tecnici la costruzione degli articolati che sono incomprensibili
anche a loro stessi, tant'è che quando li interpretano... poi
pagano in tribunale, anzi paga la Regione perché, se i dirigenti
avessero la responsabilità oggettiva sull'interpretazione degli
articolati, probabilmente sarebbe diverso. Vi posso citare decine
di casi dove gli uffici regionali hanno perso le cause
sull'interpretazione degli articolati, facendo spendere alle
imprese decine di migliaia di euro, di milioni prima... siamo noi
la causa del male! Il più grosso "lavoro" che abbiamo fatto
ultimamente è "Finbard", provate a pensare che nella "Finbard"
stanno spaccando quello che hanno costruito un anno fa, con un
contenzioso fra la società di Trento che ha in mano questa
situazione e la "Finbard", che non paga perché ha fatto fare delle
modifiche, modifiche che non vengono interpretate come dovrebbero
essere interpretate, ritardo nei lavori e quindi nei pagamenti, chi
ci rimette? Le piccole imprese artigiane che hanno il "cerino" in
mano e le banche che gli stanno addosso. Questo per dire qual è la
situazione degli appalti pubblici.
Anticipo che presenteremo degli emendamenti a testimonianza che
non abbiamo fretta di andare via, perché non siamo i cottimisti,
parlando di appalti, e visto che parliamo di una legge che dovrebbe
regolamentare circa 500 miliardi di appalti l'anno - anche se
giustamente condivido quanto dice l'Assessore che sono sempre pochi
per questa Regione che ha bisogno di strutture, di infrastrutture,
di una rigenerazione di molte strutture che nel tempo hanno
mostrato il loro limite - ed è pertanto un provvedimento
importante... è al tempo stesso una legge incomprensibile. Sfido i
tecnici a gestirla questa legge, non i tecnici che l'hanno
partorita, ma coloro che non l'hanno partorita, perché non l'hanno
vista neanche loro, come non l'abbiamo vista noi. Io e gli altri
Consiglieri che non partecipano alla commissione l'abbiamo vista
stamattina e già sono stati presentati degli emendamenti da parte
della maggioranza che presenta la legge. Capisco gli emendamenti
che presenta l'opposizione, perché non avendo partecipato alla
costruzione della legge, presenta degli emendamenti che ritiene
migliorativi del testo presentato dalla maggioranza, ma non capisco
la maggioranza che presenta in via d'urgenza disegni di legge, che
va a modificare contestualmente alla presentazione, vedi il Piano
di sviluppo del Casinò che, quando è apparso, il Presidente lo ha
stroncato con una risoluzione che chiedeva di votare solo le prime
due parti e di stralciare le altre; voi stessi vi emendate in
continuazione.
Chiedo allora uno sforzo di buon senso alla Giunta affinché le
prossime leggi di questa importanza, leggi che dovrebbero
armonizzare i processi di burocrazia per decine di miliardi,
possano trovare nel buon senso del politico e non nella burocrazia
il suo senso di essere, perché non si può partorire un insulto
all'intelligenza delle persone! Una qualunque piccola impresa con
la sua segretaria, se deve leggere tale regolamento, non può
farli... deve andare da un consulente per sapere come fare questa
cosa.
Anticipando la presentazione di emendamenti, chiedo
all'Assessore, siccome vi sono gruppi di lavoro che stanno
lavorando su leggi, non di arrivare al testo unico dei lavori
pubblici, che sarebbe il sogno dell'Amministrazione regionale, ma
almeno di modificare le nuove leggi che cambiano quelle vecchie e
fare leggi di riforma e non di modifica, altrimenti è un "puzzle"
di pezzi che è inaccettabile da parte di chi lo deve
interpretare!
Presidente - La parola al Consigliere Cesal.
Cesal (UV) - Devo premettere che per una volta mi trovo
d'accordo con il collega Lattanzi, quando parla della qualità della
legislazione, non condivido i termini coloriti che ha usato, ma
nella sostanza sono d'accordo. In I Commissione abbiamo cercato di
portare in discussione questo argomento, abbiamo provveduto anche
ad inviare all'Esecutivo una lettera in cui sottolineavamo tali
aspetti, è una lettera che è rimasta inascoltata, ma credo vada
fatto uno sforzo per cercare di andare a migliorare e di rendere
leggibili i provvedimenti legislativi emanati da questa
Assemblea.
Oggi un altro tema importante approda in questo Consiglio dopo
quello di giovedì scorso relativo alla scuola; oggi interveniamo in
un'altra materia, forse più prosaica, ma altrettanto importante. Il
tema degli appalti pubblici riveste un'importanza fondamentale per
le ricadute che essi hanno sull'intero comparto economico della
Valle d'Aosta. Si vuole con questo provvedimento dare un'ulteriore
risposta a una crisi economica che ha investito non solo la nostra
Regione, ma l'Italia e il vecchio continente. Si tratta di una
risposta parziale, limitata nei suoi effetti, ma è comunque una
risposta concreta, attesa da buona parte del mondo
dell'imprenditoria locale, soprattutto quello legato al settore
dell'edilizia pubblica.
Il provvedimento è di per sé molto complesso, ha avuto una fase
di preparazione e di studio molto lunga e dibattuta. Al gruppo
tecnico di lavoro che ha predisposto questa elaborazione hanno
partecipato tutti gli attori interessati: le associazioni
imprenditoriali, sindacali, tecnici, funzionari pubblici. Una legge
che giunge finalmente oggi alla discussione di quest'aula dopo
alcune incertezze dell'ultimo periodo. Mi piace sottolineare
comunque in questa fase come il nostro sistema politico tanto
vituperato abbia ancora la capacità di porre in atto tutti gli
strumenti atti ad autocorreggersi, dispiegando tutte le sue
potenzialità per raggiungere gli obiettivi proposti, per rispondere
alle giuste rivendicazioni del mondo economico che soffre e aspetta
con ansia segnali positivi che possano far invertire il "trend"
attuale. Il mio riconoscimento va all'intero sistema politico e a
tutte le componenti di questo Consiglio, che hanno accantonato
posizioni preconcette e di parte per cercare di dare una risposta
adeguata alle sollecitazioni provenienti dagli operatori del
settore, ognuno - e credo che il dibattito lo abbia dimostrato -
senza rinunciare al proprio punto di vista, alle proprie
convinzioni, alla propria sensibilità politica. Si è cercato di
coniugare la necessità di procedere velocemente con la più che
legittima esigenza da parte della commissione consiliare competente
e dei singoli consiglieri di approfondire una legge tanto
necessaria quanto complessa. Una legge che cerca di sfruttare a
favore del mondo imprenditoriale locale gli spazi esigui concessici
da una legislazione europea ed italiana in materia.
Certo, sono più che convinto che il provvedimento in corso di
discussione oggi non rappresenti la soluzione di tutti i mali, ma
che possa garantire un po' di respiro ad un settore quale quello
edile, stretto fra una concorrenza sempre più agguerrita
proveniente da fuori Valle e una sua debolezza strutturale
incontrovertibile - molti stamani hanno posto l'accento su questo
aspetto -, una debolezza che va riconosciuta... occorre sostenere
con azioni concrete che possano agevolarne la crescita.
L'approvazione di questa legge comporta un altro piccolo, timido
passo verso l'adozione di iniziative atte a fronteggiare la crisi
economica, una crisi che viene da lontano, che non riusciamo a
controllare, non disponendo delle leve di comando necessarie; leve
che sono in mano ad altri soggetti istituzionali, lontani, troppo
lontani e non solo fisicamente da noi.
L'autunno rappresenterà un momento cruciale per completare o per
avviare tutte quelle iniziative che ci competono, indirizzando
risorse, occupando tutti gli spazi occupabili sia da un punto di
vista legislativo che regolamentare. Chiediamo però al mondo
imprenditoriale di fare la sua parte. Le proteste non servono a
nulla, servono proposte concrete, approfondite, servono idee,
servono impegno, razionalità e un pizzico di fantasia ma, se tutti
svolgiamo a fondo il nostro compito, la politica da un lato, il
mondo del lavoro dall'altro, senza pretendere gli uni di dare delle
lezioni agli altri, senza presunzione, ma con la massima
disponibilità a confronto e al dialogo, i risultati non potranno
che arrivare.
Per concludere questo mio breve intervento, dichiaro fin d'ora
il voto favorevole dell'"Union Valdôtaine" a favore del disegno di
legge e mi riservo di intervenire nel prosieguo della
discussione.
Presidente - La parola al Consigliere Viérin Marco.
Viérin M. (SA) - Dopo l'intervento del Consigliere Lattanzi in
parte condiviso anche dal collega Cesal, non vorrei ripetermi e
cercherò di dire alcune sensazioni che il nostro gruppo ha sia su
questo aspetto, sia sul lavoro svolto. Quando abbiamo votato
l'iscrizione del disegno di legge, abbiamo dimostrato il nostro
senso di responsabilità che ha permesso di discutere oggi tale
provvedimento; tuttavia, dobbiamo anche dire le cose che ci
convincono e le cose che ci creano delle perplessità. Riteniamo che
tale disegno di legge affronti una necessità, basti pensare che il
70% degli appalti in questi ultimi anni è andato a ditte di fuori
Valle, quindi era e sarà una necessità affrontare le problematiche
di questo settore.
Ho sentito un solo intervento: quello del Consigliere Lavoyer,
che diceva che tale disegno di legge è corposo, ma non sostanziale,
su questo non siamo d'accordo, perché questo testo tocca degli
aspetti fondamentali di tutto quello che è l'attuale impianto delle
normative vigenti dei lavori pubblici. Basti pensare ad alcuni
aspetti, che citava lo stesso Assessore Cerise, e cioè agli scavi
archeologici, al discorso dei consorzi di miglioramento fondiario,
alla progettazione e direzione lavori, che è un fatto
importantissimo, perché è vero che la ditta, se è seria, ha un
grande rilievo sull'esecuzione, ma la competenza della gestione
lavori, più che la progettazione, è fondamentale. Troppe volte
vediamo dei lavori svolti che dopo 7-8 anni richiedono delle
manutenzioni straordinarie, e qui credo che la responsabilità
maggiore ce l'abbiano i direttori dei lavori. Quando l'Assessore ha
parlato della possibilità dell'appaltante di concedere dei
materiali già presenti alle ditte che si aggiudicano l'appalto...
questo è un fattore importantissimo, perché a volte abbiamo dei
materiali in loco - spero che l'Assessore abbia voluto intendere
questo - ma, invece di utilizzarli, andiamo a utilizzare mezzi su
gomma per trasportarli a monte. Mi rivolgo soprattutto ai cantieri
forestali, spero che queste cose con questo "passaggio" non
succedano più, perché altrimenti aspettiamo che le alluvioni
portino a valle le pietre che poi noi andiamo a riportarle su con i
camion o con gli elicotteri.
Il testo affronta poi i lavori in economia, tocca l'articolo 33
sul subappalto, sul quale è già stato detto quasi tutto da chi mi
ha preceduto, 30% o 50% o quello che è, noi riteniamo sia più
logico il 30%, perché forse anche le categorie, quando ci hanno
suggerito di portarlo al 50%, non hanno percepito la pericolosità
di questo fatto. Il 50% dei subappalti vuol dire infatti invogliare
tante ditte esterne alla Valle a partecipare agli appalti, per poi
giocarsi il 50% dei lavori sui subappalti. È quindi un'arma molto
pericolosa anche per le nostre imprese artigiane, perché, anziché
farle crescere in professionalità e capacità, rischia di farle
"sedere" ed essere assoggettate al famoso discorso di dire:
"accetto il subappalto e quindi devo lavorare a un minor
costo".
Vi è poi il concetto della territorialità, articolo 26, che è
stato inserito grazie al gruppo di lavoro e alle associazioni che
hanno lavorato in senso sinergico, e ancora l'articolo 25, che ha
introdotto fra gli elementi che determinano il criterio
dell'offerta più economicamente vantaggiosa quello relativo
all'assunzione della manutenzione; questo ci permette di creare dei
presupposti più favorevoli alle imprese locali.
In questo disegno di legge quindi vi sono elementi di sostanza,
il rammarico è il discorso della tempistica; perché condividiamo la
necessità di affrontare celermente tale argomento, perché avremmo
altrimenti avuto dei ritardi sull'effettuazione di appalti di qui a
fine autunno, fatto che avrebbe creato danni alle imprese
valdostane e all'effettuazione dei lavori che i cittadini si
aspettano dalla pubblica amministrazione.
Venendo a quello che avremmo gradito trovare nella legge,
avremmo voluto vedere una maggiore sburocratizzazione delle
procedure, abbiamo ancora una certa burocratizzazione molto forte;
troppo spesso incontro delle piccole imprese valdostane che mi
dicono:
"non partecipo più agli appalti perché mi costa tempo,
denaro e alla fine non ne vengo mai a capo, se faccio il conto di
tutto quello che mi è costato, avrei già guadagnato dei bei
soldi"
; dobbiamo cercare di migliorare ancora questo aspetto.
Avremmo voluto trovare un testo unico coordinato, è vero che si
potrà redigere da parte degli uffici un testo coordinato su carta,
questo anzi è un invito che faccio all'Assessore, che questo testo
unico venga redatto su carta, senza richiamare la legge n. 12, la
modifica, la contromodifica, e che venga fatto al più presto.
Avremmo poi gradito - i tempi non ce lo hanno permesso, ma
potremmo tornarci ed è questa la proposta che faremo - un'analisi
più approfondita sugli elementi di difficoltà del settore edilizio
valdostano e questo dobbiamo farlo per conto delle nostre imprese,
perché conviene anche alla Regione per il riparto fiscale e le
altre cose collegate. Dobbiamo avere la capacità di affrontarlo
magari come abbiamo fatto per l'industria, purtroppo dall'industria
non abbiamo avuto ancora delle conferme di attuazione su quanto
deliberato in questo Consiglio circa 6 mesi fa, però chiederemo a
fine anno - perché bisogna lasciare almeno 6, 7 mesi per capire
come queste modifiche nella sostanza andranno a migliorare
l'attuale situazione non felice per il settore valdostano - un
Consiglio tematico su tale argomento, per obbligarci ad affrontare
questo aspetto. Con questa dichiarazione di attenzione che vogliamo
prestare all'intero settore edilizio valdostano e non solo alla
modifica della legge n. 12, anche se persistono alcune perplessità
voteremo il testo di legge.
Presidente - La parola al Consigliere Frassy.
Frassy (CdL) - Il nostro gruppo chiede una sospensione dei
lavori per valutare gli emendamenti dell'Assessore, il nuovo testo
presentato all'aula e in base all'esito per depositare i nostri
emendamenti. Chiederemmo poi eventualmente, se lo ritiene
opportuno, alla maggioranza un incontro dei Capigruppo con
l'Assessore per valutare i vari emendamenti.
Presidente - Il Consiglio è sospeso per 10 minuti.
Si dà atto che la seduta è sospesa dalle ore 12,08 alle ore
12,29.
Presidente - Colleghi, solo per annunciarvi che sospendiamo ora
i nostri lavori, con l'impegno di riprenderli alle ore 14,00 per
proseguire nella trattazione di questo argomento.
La seduta è tolta.
---
La séance se termine à 12 heures 29.
