Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia



Oggetto del Consiglio n. 1972 del 21 settembre 2011 - Resoconto
OGGETTO N. 1972/XIII - Interpellanza: "Istituzione di
un'Autorità garante regionale per l'infanzia e l'adolescenza in
applicazione della legge 112/2011".
Interpellanza
La legge, n. 112 del 2011, in vigore dall'agosto scorso, ha
istituito un'Autorità garante per l'infanzia e l'adolescenza per la
piena attuazione e la tutela dei diritti e degli interessi delle
persone di minore età.
A questo organismo sono affidati molteplici compiti di
consultazione, di collaborazione, di verifica delle pari
opportunità nell'accesso alle cure e nell'esercizio del loro
diritto alla salute e all'istruzione, di segnalazione dello stato
di abbandono, di diffusione della conoscenza dei diritti
dell'infanzia e dell'adolescenza nonché di sviluppo della cultura
della mediazione.
La legge in questione precisa che "Nel rispetto delle
competenze e dell'autonomia organizzativa delle regioni, delle
province autonome di Trento e di Bolzano e delle autonomie locali
in materia di politiche attive di sostegno all'infanzia e
all'adolescenza, l'Autorità garante assicura idonee forme di
collaborazione con i garanti regionali dell'infanzia e
dell'adolescenza o con figure analoghe, che le regioni possono
istituire con i medesimi requisiti di indipendenza, autonomia e
competenza esclusiva in materia di infanzia e adolescenza previsti
per l'Autorità garante"
i sottoscritti Consiglieri regionali
Interpellano
la Giunta regionale per sapere:
1) se il governo regionale intende promuovere, e con quali
caratteristiche, l'istituzione di una figura analoga all'Autorità
garante per l'infanzia e l'adolescenza;
2) in caso contrario, a quali organismi amministrativi e con
quali specifiche competenze sono demandate in sede regionale e
locale le funzioni assegnate dalla Legge n. 112 del 2011
all'Autorità garante per l'infanzia e l'adolescenza.
F.to: Louvin - Giuseppe Cerise
Presidente
- La parola al Consigliere Louvin.
Louvin (ALPE)
- Grazie Presidente.
Molto semplicemente, abbiamo avuto notizia durante l'estate
dell'approvazione di una legge rilevante in materia di infanzia e
di adolescenza, che è la legge n. 112 dello Stato, che introduce
una nuova figura del garante per l'infanzia e l'adolescenza. È un
tema che abbiamo affrontato in discussione in commissione qualche
mese fa, quando si è trattato di attribuire al Difensore civico
funzioni relative alla difesa dei diritti del detenuto. In quella
circostanza si parlò anche del possibile affidamento di funzioni di
tutela dell'infanzia allo stesso Difensore civico. Nella breve
discussione che ne è seguita erano emerse delle valutazioni,
diciamo degli interrogativi che poneva lo stesso Difensore civico
in carica in ordine alla competenza specifica necessaria per
l'esercizio di queste funzioni. A breve distanza, è entrata in
vigore questa norma che costituisce un organismo specifico a
livello nazionale e gli assegna una serie di funzioni piuttosto
articolate, che mi pare riguardino sia aspetti di informazione che
di comunicazione, di segnalazione, di denuncia, di supporto in
qualche modo ad attività amministrative.
Ora, sul fatto che si debba intervenire in modo sostenuto per
l'attuazione dei diritti sanciti dalla Convenzione sui diritti del
fanciullo di New York, siamo perfettamente d'accordo. Ci pone
qualche interrogativo il fatto che sia un'autorità nazionale ad
occuparsi di questo in relazione alle nostre problematiche locali,
il fatto di pensare che tutto si concentri in un ufficio di
Authority, procedura a cui naturalmente a livello governativo si
tende a ricorrere spesso, quando si vuole inquadrare un problema e
dargli un'apparente soluzione. Non siamo del tutto convinti che sul
terreno una Authority nazionale possa essere concretamente
efficace, almeno non nella prospettiva che sembra delinearsi nella
legge. Però, siccome la legge si chiude con un rinvio alle
determinazioni che si possono assumere o saranno assunte a livello
regionale per quanto riguarda le forme di collaborazione, che gli
eventuali garanti regionali avranno nei confronti dell'autorità
nazionale, e si parla anche della possibilità che ci siano figure
analoghe che possono essere istituite, semplicemente in fare di
primo approccio ci piace poter conoscere l'orientamento che intende
adottare il Governo regionale, perché la cosa potrebbe avere
attuazione per via interna amministrativa, senza che se ne sappia
nulla in questa sede. Quindi, nella misura in cui questo abbia già
fatto oggetto di valutazione - perché non è scontato che dal mese
di luglio ad adesso abbiate già affrontato approfonditamente la
questione, intendete promuovere o meno la nascita di un garante
regionale per l'infanzia? Ci sono i pro e i contro naturalmente! Se
non intendete farlo, a chi si ricorre, a chi si affidano queste
funzioni e, quindi, come si rapporta questa nuova autorità
nazionale nei confronti nostri. Questi sono i quesiti che volevamo
porle in via di prima esplorazione di una materia nuova.
Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Grazie anche per questa
interpellanza, che permette di informare il Consiglio regionale su
qual è la presa in carico dell'infanzia, e in particolare dei
minori, da parte dell'Amministrazione. Voglio ricordare come nel
mese di ottobre ci sarà un convegno nazionale, che ci permetterà di
ricordare come in Valle, 30 anni fa, nascevano le prime comunità
per i minori, quindi sarà l'occasione per fare un focus ed avere un
confronto con altre realtà regionali per vedere qual è lo stato
dell'arte in questo delicato campo della tutela dei minori.
Sono già stati ricordati dei passaggi importanti, quali sono i
compiti del garante; ricordo che in linea generale le legislazioni
regionali prevedono che il garante espleti i seguenti compiti:
proporre agli enti ed alle istituzioni che si occupano di minori
iniziative finalizzate al riconoscimento dei minori come soggetti
titolari di diritti; segnalare fenomeni di esclusione sociale e di
discriminazione dei minori senza distinzione di sesso, nazionalità,
religione e condizione economica; vigilare sull'abbandono
scolastico e sullo sfruttamento del lavoro minorile; prevenire e
contrastare, insieme agli altri enti locali, abusi a danno dei
minori e violenze di ogni tipo; occuparsi anche dei luoghi in cui i
minori sono collocati per disposizione dell'autorità giudiziaria e
tramite i servizi sociali; risolvere i conflitti che coinvolgono i
minori di età prima che ricorrano le circostanze della sola tutela
giudiziaria; collaborare con le istituzioni sul fenomeno dei minori
scomparsi (in particolare minori stranieri non accompagnati) e di
quelli abbandonati che non sono stati segnalati ai servizi sociali
o alla Magistratura; partecipare alla Conferenza nazionale per la
garanzia dei diritti dell'infanzia e dell'adolescenza ai sensi
dell'articolo 3, comma 6, della legge n. 112/2011. Inoltre è
previsto che il garante possa coordinarsi con il Difensore civico
regionale e con le altre autorità di garanzia, dandosi reciproca
segnalazione in merito a situazioni di interesse comune nell'ambito
delle rispettive competenze.
Sulla domanda "cosa abbiamo intenzione di fare", relativamente
al punto due dell'interpellanza, occorre precisare che la Regione,
a differenza delle altre Regioni, esercita direttamente - per il
tramite dei competenti uffici della Direzione politiche sociali - i
compiti stabiliti dalla normativa vigente in materia di tutela dei
minori, assolvendo diverse funzioni afferenti al Garante regionale
per l'infanzia e adolescenza. In particolare le competenze inerenti
a tale materia nella nostra Regione sono così ripartite ed
attivate: la tutela dei minori, affidata agli organi giudiziari
della Regione Valle d'Aosta, è delegata con decreto del Presidente
della Giunta all'assistente sociale operante, in qualità di
funzionario con funzione particolare presso l'Ufficio minori e
politiche giovanili, che ne ricopre tutte le funzioni; il Servizio
famiglie e politiche giovanili all'Assessorato della sanità, salute
e politiche sociali attraverso l'Ufficio minori e politiche
giovanili. Le funzioni sono: coordinare e monitorare il servizio
sociale territoriale, i servizi residenziali (comunità minori e
gruppo appartamento per giovani adulti) e di supporto (assistenza
domiciliare educativa e luogo neutro per le visite protette)
rivolti ai minori e alle loro famiglie; coordinare e monitorare
l'attività prestata dal servizio sociale territoriale in
integrazione con i servizi dell'area minori presso l'Azienda USL,
(servizio psicologico, SERT, neuropsichiatria infantile, ecc.)
promuovere la cultura della tutela dei diritti del minore,
sensibilizzare sia l'opinione pubblica che gli operatori
professionali impegnati a vario titolo sul tema attraverso apposite
iniziative come la costituzione del gruppo regionale
interprofessionale contro gli abusi ed i maltrattamenti dei minori
che ne costituisce un esempio (delibera regionale del 27 aprile
2007 n. 1114, "Approvazione dell'accordo di collaborazione fra
Amministrazione regionale, Assessorato della sanità, Assessorato
istruzione e cultura, Azienda USL, Consiglio permanente degli enti
locali e Forze dell'ordine"), che costituisce un gruppo di
coordinamento interistituzionale sul maltrattamento e l'abuso
dell'infanzia e dell'adolescenza e delle relative linee guida.
L'Ufficio minori dell'Assessorato, inoltre, è titolare di azioni di
sistema con altri soggetti istituzionali e non, Assessorato
istruzione, trasporti, enti locali, associazioni, per la tutela e
la prevenzione dei rischi sociali correlati alla tutela dei minori
ed all'intercettazione ed alla risposta puntuale ai loro bisogni.
Si fa carico dei minori stranieri non accompagnati. Infine, i
servizi sociali territoriali rivestono il delicato e complesso
compito della presa in carico delle situazioni di minori in
difficoltà e delle loro famiglie, con la finalità prioritaria di
superare e risolvere le difficoltà riscontrate prevenendo il
ricorso agli organi giudiziari.
Alla luce di quanto sopra, si ritiene di avere chiarito che la
figura del garante regionale per l'infanzia e l'adolescenza non è
necessaria nella nostra Regione, poiché, come sopra delineato,
l'attuale organizzazione assolve di fatto una gran parte delle
competenze del garante stesso. Tenendo inoltre conto dell'attuale
organizzazione del servizio del Difensore civico, si ritiene invece
di formalizzare un accordo con il Difensore civico per le aree
residuali non svolte dalla struttura. Grazie.
Presidente
- La parola al Consigliere Louvin.
Louvin (ALPE)
- Grazie Presidente.
L'Assessore ha fatto una ricognizione utile e completa delle
competenze amministrative che già esercitiamo e di cui siamo
complessivamente soddisfatti, perché sappiamo la complessità dei
problemi e sappiamo anche la necessità di farvi fronte attraverso
personale non solo qualificato, ma anche ripartito territorialmente
in modo adeguato.
Quello che rimane per noi un interrogativo è il rapporto fra
questo organismo nazionale ed i piani regionali, perché da quello
che lei ci ha ricordato, questo garante nazionale dovrebbe
intervenire per segnalare fenomeni di esclusione dei minori, per
far fronte a casi individuali di minori abbandonati, eccetera,
quindi sembra quasi che, a fronte di una situazione di criticità
che si manifesta nel comune di Ollomont, bisogna scrivere a Roma
all'Autorità garante perché qualcuno intervenga
sull'amministrazione per sollecitare un intervento. In questo trovo
che l'impostazione nazionale, che sconta il solito vizio
centralista di portare a Roma delle competenze generali e generiche
e di mettere in piedi grandi strutture, mentre è più utile che ci
siano soggetti operativi ad un livello regionale...questa è una
materia nella quale sono le Regioni l'arbitro, che hanno competenze
primarie in questo campo in base alla riforma del Titolo V, mentre
non c'è nessuna competenza residuale dello Stato.
L'attuazione di interventi statali attraverso autorità di
settore, quindi, a noi pare non sostenibile. In ogni caso esiste e
lei ci dice: ci facciamo carico di questo problema a livello
regionale, per la parte residuale, e quindi per le competenze di
segnalazione, di impulso e denuncia si intende affidarle al
Difensore civico (se non capisco male). Questo ci trova concordi;
noi lo avevamo precisato quando c'è stata l'audizione in
commissione qualche mese fa, che si implementasse un unico
soggetto, invece di avere una pluralità di difese civiche o
specifiche a livello regionale.
Quello che rimane da approfondire è il livello di competenza,
cioè la soluzione del problema che già ci poneva il Difensore
civico: come faccio ad intervenire con competenza di causa in una
problematica di affido di minore, visto che questa legge copre
anche problematiche che sono non solo di famiglie legittime, ma
anche di famiglie naturali, se non ho, io stesso, una competenza
approfondita? Questo è il problema ed è la questione che le
chiediamo di tenere molto presente, al di là della soluzione
puramente amministrativa di devoluzione di competenze, ed è che
l'Ufficio di difesa civica sia dotato degli strumenti necessari e
che ci si apra - in questo campo come in altri - anche all'apporto
di soggetti esterni...pensiamo all'associazionismo che, in materia
di tutela dell'infanzia, è presente in questa Regione, è attivo
nelle raccolte di fondi e nelle iniziative di sostegno per casi di
marginalità, eccetera, che sia l'associazionismo coinvolto a fianco
dell'azione del Difensore civico, che probabilmente è il soggetto
più idoneo per farsi carico di competenze su scala regionale, che
altrimenti ci chiediamo con che logica vengano richiamate una volta
di più alla capitale. Grazie.
