Classificazione
ACQUE
Acque pubbliche



Oggetto del Consiglio n. 391 del 11 febbraio 2004 - Resoconto
OGGETTO N. 391/XII - Stato di applicazione della normativa sul
minimo deflusso vitale al fine di salvaguardare la naturalità dei
corsi d'acqua. (Interrogazione)
Interrogazione
Ricordato che, al fine di salvaguardare la naturalità dei
corsi d'acqua, è stato previsto un deflusso minimo vitale che deve
essere rilasciato dagli impianti idroelettrici;
Al fine di avere informazioni aggiornate sull'applicazione
della normativa relativa al deflusso minimo vitale;
i sottoscritti Consiglieri regionali
Interrogano
la Giunta regionale e l'Assessore competente per
sapere:
1. quale è lo stato di applicazione sui corsi d'acqua
valdostani della normativa sul minimo deflusso vitale ed il
giudizio complessivo della Giunta sulla applicazione;
2. quali problemi ci sono per un'applicazione puntuale di
tale normativa;
3. come è organizzata la vigilanza per il rispetto del
deflusso minimo vitale; se sono state rilevate infrazioni; se sono
state comminate sanzioni.
F.to: Riccarand - Squarzino Secondina
Presidente - La parola all'Assessore al territorio, ambiente e
opere pubbliche, Cerise.
Cerise (UV) - L'interrogazione richiama l'attenzione
sull'applicazione della normativa in materia di portate di minimo
deflusso vitale. Il punto di partenza per una risposta corretta non
può che essere quello di fare chiarezza su cosa prevede
espressamente la normativa. Il deflusso minimo vitale è il deflusso
che in un corso d'acqua deve essere presente a valle delle
captazioni idriche, al fine di mantenere vitali le condizioni di
funzionalità e di qualità degli ecosistemi interessati (già questo
concetto si è notevolmente evoluto, ricomprendendo genericamente il
concetto di qualità degli ecosistemi). È possibile, quindi,
indicare due diversi aspetti: il primo è connesso all'esigenza di
individuare la portata da lasciar defluire a valle delle
derivazioni esistenti affinché siano ripristinate condizioni minime
di naturalità, che potrebbero anche non coincidere con quelle
originarie ormai definitivamente compromesse, e di qualità
dell'ambiente; il secondo invece è connesso alle nuove derivazioni
rispetto alle quali deve essere garantito che non saranno
compromesse le condizioni attuali di naturalità. L'applicazione del
minimo deflusso vitale costituisce pertanto uno degli strumenti
principali attraverso il quale valutare i prelievi in modo tale da
non compromettere la naturalità del corso d'acqua nelle sue
componenti qualitative e quantitative, permettendo quindi di
perseguire la finalità della salvaguardia delle diverse risorse
idriche; uno dei principi fondamentali della gestione delle risorse
idriche come fissata dal decreto legislativo n. 152/1999:
"Disposizioni sulla tutela delle acque dall'inquinamento e
recepimento della direttiva 91/271/CEE concernente il trattamento
delle acque reflue urbane e della direttiva 91/676/CEE relativa
alla protezione delle acque dall'inquinamento provocato da nitrati
provenienti da fonti agricole", e successive modificazioni ed
integrazioni.
L'articolo 3 della legge n. 183/1989, che ha riformato la difesa
del suolo, "Norme per il riassetto organizzativo e funzionale della
difesa del suolo", stabilisce che, per la razionale utilizzazione
delle risorse idriche superficiali e sotterranee, le singole
derivazioni non devono pregiudicare il minimo deflusso costante
negli alvei sottesi. Il successivo decreto legislativo n. 275/1993,
nel dettare ulteriori criteri per il rilascio di concessioni di
derivazione, all'articolo 5 ha ribadito che nei procedimenti
istruttori, per il rilascio del titolo al legittimo uso dell'acqua,
si deve tenere conto del mantenimento costante del minimo deflusso
vitale, dell'esigenza di tutelare la qualità delle acque e della
salvaguardia dell'equilibrio del bilancio idrico.
All'articolo 1 della legge n. 36/1994 e successive modificazioni
ed integrazioni sulla riorganizzazione dei servizi idrici viene
riconfermata l'introduzione della regola del deflusso minimo
vitale, stabilendo che l'acqua deve essere utilizzata secondo
criteri di solidarietà, senza pregiudicare il patrimonio idrico, la
fauna, la flora e gli equilibri idrologici e salvaguardando le
aspettative delle generazioni future a fruire di un patrimonio
ambientale integro. Infine, il decreto legislativo n. 79/1999:
"Attuazione della direttiva 96/92/CE, recante norme comuni per il
mercato interno dell'energia elettrica", in particolare ha
stabilito che le derivazioni destinate alla produzione di energia
elettrica, comprese quelle in atto, devono essere compatibili con
la presenza negli alvei sottesi del deflusso minimo vitale. Il
successivo decreto legislativo n. 152/1999 ha confermato che, per
ogni derivazione a qualunque uso destinata, deve essere definita la
portata di deflusso minimo vitale.
I criteri regionali nascevano quasi 10 anni fa, quando la
preoccupazione principale era quella di garantire un valore minimo
di portata a valle della derivazione, a seguito delle esperienze di
sfruttamento dei corsi d'acqua dei decenni precedenti, dove nulla
era previsto, se non addirittura lo sfruttamento completo. Oggi la
questione del minimo deflusso vitale è stata inquadrata nel quadro
più ampio della corretta gestione e salvaguardia delle risorse
idriche, disciplinata dal decreto legislativo n. 152/1999, che
richiede una valutazione complessiva del corso d'acqua dai punti di
vista qualitativo e quantitativo attraverso lo strumento del Piano
di tutela delle acque e la fissazione di specifici obiettivi di
qualità ambientale, sempre per i corsi d'acqua.
Quesito n. 1: sappiamo che i corsi d'acqua regionali sono
pesantemente interessati da prelievi irrigui nel periodo estivo,
che risalgono ormai all'inizio del secolo scorso, e dai prelievi
idroelettrici a partire dagli anni '50. Nel primo caso non è
previsto alcun rilascio arrivando al prelievo anche totale
dell'intera portata, nel secondo caso a volte - peraltro è del
tutto eccezionale - è previsto un piccolo rilascio spesso
simbolico, mentre è abbastanza generale la contropartita al
Consorzio pesca di finanziamenti per semine e altri danni al
patrimonio ittico. Con la deliberazione del Consiglio regionale n.
1193/1995 e successivamente con deliberazione del Consiglio
regionale n. 2333/1996, sono stati fissati i criteri attraverso i
quali definire e applicare il deflusso minimo vitale per i corsi
d'acqua regionali. Tali criteri prendono in considerazione sia le
caratteristiche idrologiche del corso, sia gli aspetti
naturalistici attraverso una serie di fattori correttivi, lasciando
la possibilità, in sede di valutazione di impatto ambientale, di
aumentare ulteriormente le portate di minimo deflusso vitale. La
deliberazione fissava poi in 10 anni il tempo concesso agli
utilizzatori per adeguare le portate di minimo deflusso vitale a
quanto previsto dalla deliberazione stessa. In base a quanto
stabilito dalla deliberazione consiliare n. 1193/1995, le
concessioni rilasciate dopo la sua entrata hanno visto imposta una
portata di minimo deflusso vitale. Tale valore è stato calcolato
secondo quanto stabilito dalla deliberazione stessa per quelle
concessioni inferiori a 220 kW o portate analoghe (limite perché la
domanda sia sottoposta al VIA). Per quelle sottoposte al VIA, si è
passati da un valore più elevato di quello previsto dalla
deliberazione, ma sempre costante nel tempo, a valori via via
maggiormente differenziati nel corso dell'anno, in funzione del
deflusso naturale, fino a raggiungere anche percentuali di rilascio
delle acque pari al 30-40% della portata media disponibile. Su 35
domande esaminate dal VIA si sono avuti 14 pareri negativi e un
aumento generalizzato, come previsto dalla deliberazione del
Consiglio della portata di minimo deflusso vitale, per gli altri
casi di parere positivo.
Le concessioni rilasciate di nuove derivazioni sono però poche,
pertanto è impossibile stabilire quali siano stati i benefici
direttamente conseguenti all'applicazione della normativa, a fronte
invece di un generale miglioramento della qualità dei corsi d'acqua
regionali, come testimoniato dalle campagne annuali dell'ARPA, che
indicano un generale raggiungimento degli obiettivi fissati dal
decreto legislativo n. 152/1999 e già previsti nel 2008, quindi si
sono raggiunti con diversi anni di anticipo, e per molti parametri
anche quelli del 2016, per l'avanzato stato di realizzazione del
sistema depurativo regionale delle acque reflue civili.
Punto 2: la deliberazione del Consiglio n. 1193/1995 ha
effettivamente imposto che nelle nuove concessioni sia prevista una
portata di deflusso minimo vitale, indicando in 10 anni i tempi di
adeguamento per quelle esistenti. Tempi e modi sono però allo stato
attuale non più in linea con le indicazioni provenienti dai
successivi atti normativi, come il decreto n. 152/1999, che
indicano nel Piano di tutela delle acque da approvarsi entro la
fine del corrente anno lo strumento attraverso il quale
disciplinare definitivamente la questione.
Il decreto legislativo n. 152/1999 prevede inoltre che sia
l'Autorità di bacino - nel nostro caso quella del fiume Po - a
fissare i criteri generali per la definizione della portata di
minimo deflusso vitale. Con la deliberazione n. 7/2002 in data 13
marzo 2002, allegato B, dove si recita:
"Regolazione delle
portate in alveo"
, sono stati fissati dall'Autorità di bacino
del fiume Po i criteri generali di calcolo del deflusso minimo
vitale, le modalità e i tempi attraverso i quali le regioni devono
procedere ad approvare o ad adeguare i propri regolamenti.
I criteri dell'Autorità di bacino del fiume Po prevedono la
definizione di una serie di parametri da considerare per ogni
singolo corso d'acqua specifico e da individuare singolarmente e
specificatamente, che correlano il valore della portata minima agli
aspetti climatici, idrologici, idrogeologici e biologici di ogni
singolo sottobacino. Viene richiesto quindi da subito che sia
applicata per le nuove concessioni da rilasciare la quantità
riferita agli aspetti idrologici, rinviando al piano di tutela
l'elenco dei corsi d'acqua regionali ai quali applicare i parametri
correttivi di tipo naturalistico, biologico, eccetera e, entro il
31 dicembre 2008, definire il valore dei singoli parametri
correttivi per i corsi d'acqua o per i singoli tratti.
Le regioni, nell'ambito dei propri piani di tutela delle acque,
dei loro strumenti di pianificazione e regolamentari, disciplinano
poi l'applicazione graduale alle grandi e alle piccole derivazioni,
comunque in atto alla data di emanazione del regolamento attuativo,
del deflusso minimo vitale calcolato tenendo conto della componente
idrologica e degli eventuali fattori correttivi e nel rispetto dei
seguenti obiettivi intermedi: entro il 31 dicembre 2008 tutte le
derivazioni dovranno essere adeguate in modo da garantire, a valle
delle captazioni, la componente idrologica del deflusso minimo
vitale; entro il 31 dicembre 2016 la componente idrologica del
deflusso minimo vitale dovrà essere integrata con l'applicazione
dei fattori correttivi, ove necessari.
La regola di calcolo e i criteri di applicazione si basano su
principi di sussidiarietà e gradualità. In base al principio di
sussidiarietà viene stabilito dall'Autorità di bacino un approccio
omogeneo al problema, con la definizione della regola di calcolo e
dei criteri di applicazione per l'intero bacino del Po. All'interno
di questo schema unitario, le regioni possono adeguare, nell'ambito
di criteri comuni forniti dall'Autorità di bacino stessa, la regola
e la sua applicazione alla propria realtà territoriale mediante
l'adozione di provvedimenti propri e la determinazione di parametri
sito-specifici.
L'applicazione graduale del deflusso minimo vitale alle
derivazioni è indispensabile per consentire l'adeguamento
progressivo dei settori economici coinvolti e la crescita del
sistema preposto al controllo dell'applicazione stessa. La
gradualità consente inoltre di perfezionare nel tempo, in base a
successivi approfondimenti e alla verifica degli effetti prodotti
dall'applicazione del deflusso minimo vitale, l'efficacia e il
livello di dettaglio dei provvedimenti adottati. La gradualità
nell'applicazione del deflusso minimo vitale è armonizzata con
quanto disposto dal decreto legislativo n. 152/1999, allineando i
termini temporali con le scadenze previste per il conseguimento
degli obiettivi di risanamento stabiliti dal decreto stesso.
Sulla base di questi elementi, come Regione, è stata indicata
chiaramente nel progetto di Piano regionale delle acque l'esigenza
di introdurre una portata minima di minimo deflusso vitale quale
strumento di salvaguardia degli ecosistemi fluviali in un quadro di
iniziative estese, che complessivamente in modo organico sono
finalizzate al medesimo obiettivo. I corsi d'acqua regionali, lo
sappiamo, sono ecosistemi pregevoli da salvaguardare, riqualificare
e valorizzare ai fini non solo ambientali in senso generale, ma
anche come risorsa importante dal punto di vista turistico in
quanto concorrono a costruire l'immagine di una regione di
montagna. Tale visione globale, con la definizione degli obiettivi
e delle azioni, è contenuta nel progetto di Piano regionale delle
acque approvato con la deliberazione di Giunta regionale n.
347/2003 che, pur prendendo atto di una situazione qualitativa
delle acque buona - come detto sono già stati raggiunti gli
obiettivi di qualità previsti per il 2008 e in molti tratti anche
quelli di buono del 2016 -, evidenzia ancora alcune insufficienze.
Il progetto di Piano regionale delle acque si pone infatti come
obiettivo generale l'attuazione di una politica sostenibile delle
acque da un lato, facendo fronte alle diverse condizioni ed
esigenze ambientali del territorio e, dall'altro, garantendo
l'adeguato apporto di risorse idriche necessarie alla vita e allo
sviluppo della Regione. Sono pertanto definite le linee di governo
delle risorse idriche valdostane finalizzate a conseguire un
adeguato equilibrio della conservazione o il ripristino di un
regime idrico compatibile con la tutela degli ecosistemi, con gli
usi ricreativi e con l'assetto del territorio e il soddisfacimento
dei bisogni di acqua per lo sviluppo economico e sociale della
Regione.
Il progetto individua, in un quadro unitario e complessivo di
obiettivi, metodi e strumenti, le azioni necessarie per garantire
l'integrità e la fruibilità del patrimonio idrico, attraverso la
tutela ed il risanamento delle risorse dell'ambiente, che da esse
dipende, e la razionalizzazione dell'uso in un'ottica di risparmio
del bene, secondo principi di gestione coordinata dell'intero ciclo
delle acque. Il progetto fissa anche i criteri generali da seguire
nella definizione del minimo deflusso vitale nel Piano regionale di
tutela delle acque, considerata l'adozione delle portate di minimo
deflusso vitale, che risulta essere allo stato attuale uno
strumento necessario non solo per recuperare le situazioni
compromesse, in linea con gli obiettivi di qualità stabiliti dal
Piano di tutela delle acque, ma anche per valutare la compatibilità
del prelievo richiesto con le condizioni ambientali del corso
d'acqua. Il deflusso minimo vitale regionale sarà composto da una
componente idrologica stimata in base alle peculiarità del regime
idrologico e da eventuali fattori correttivi, che tengano conto
delle caratteristiche morfologiche dell'alveo del corso d'acqua,
della naturalità ed i pregi naturalistici della destinazione
funzionale e degli obiettivi di qualità definiti all'interno del
Piano di tutela delle acque. Si intende quindi definire le portate
di minimo deflusso vitale distinguendo fra le derivazioni in atto e
quelle future, prevedendo quindi formulazioni diverse per i due
casi.
Per quanto riguarda le concessioni di acqua pubblica esistenti,
il piano di tutela disciplinerà, come previsto dall'Autorità di
bacino del fiume Po, l'applicazione graduale alle grandi e alle
piccole derivazioni, considerando anche il raggiungimento dei
seguenti obiettivi: 31 dicembre 2008, tutte le derivazioni dovranno
essere adeguate in modo da garantire, a valle delle captazioni, la
componente idrologica del deflusso minimo vitale; entro il 31
dicembre 2016 la componente idrologica del deflusso minimo vitale
dovrà essere integrata con l'applicazione dei fattori correttivi
eventualmente stabiliti. Il piano di tutela, ai sensi del decreto
legislativo n. 152/1999, dovrà poi individuare i casi particolari
di deficit idrico e le misure da adottare per la sua mitigazione e
soluzione, oltre che stabilire le attività di monitoraggio e di
approfondimento necessarie a verificare l'efficacia dei rilasci e a
migliorare la determinazione del flusso minimo vitale nei propri
corsi d'acqua.
Si è quindi optato per un'impostazione molto pragmatica di
analisi dei problemi; si individua innanzitutto quali sono le cause
del possibile degrado - sfruttamento eccessivo delle acque, degrado
delle sponde, eccessiva urbanizzazione, eccetera -, si individua
l'insieme degli interventi possibili e si applicano le iniziative
che risultano più efficaci.
Infine alla vigilanza sulle derivazioni provvede il Corpo
forestale valdostano, che richiede all'ufficio competente
dell'Assessorato una verifica congiunta della situazione nei casi
in cui ravvisa condizioni di esercizio delle derivazioni difformi
da quelle approvate. Per quanto riguarda gli aspetti connessi al
minimo deflusso vitale, si è avuto un verbale di infrazione con
sanzione amministrativa nell'agosto del 1999 per la derivazione sul
torrente Chalamy e sempre nel luglio 1999 è stata comminata ad una
ditta di produzione elettrica una sanzione amministrativa per un
prelievo di acqua superiore a quello concesso.
Si dà atto che dalle ore 10,07 alle ore 10,13 riassume la
presidenza il Presidente Perron e che, dalle ore 10,13, presiede il
Vicepresidente Nicco.
Presidente - La parola al Consigliere Riccarand.
Riccarand (Arc-VA) - Sicuramente il problema del deflusso minimo
vitale è uno degli aspetti di grande rilevanza per gli equilibri
ambientali naturali della nostra Regione, quindi giustamente più
volte vi è stata un'attenzione particolare da parte del Consiglio
su questo tema, fino ad arrivare, nel 1995, con una deliberazione
consiliare, a stabilire dei parametri di rilascio, che dovevano
essere rispettati per le nuove concessioni, ed a cui dovevano
adeguarsi tutte le altre concessioni entro 10 anni.
La risposta dell'Assessore è stata molto ampia ed ha fatto una
panoramica complessiva della situazione, che è complessa perché vi
sono anche normative nazionali, e quelle dell'autorità di bacino,
che interferiscono e incidono sulle scelte a livello regionale. Mi
pare di aver colto dalla risposta un dato preoccupante (anche se mi
riservo di approfondire la questione rileggendo l'intervento
dell'Assessore, in cui vi sono molti aspetti che vanno presi in
considerazione). Il Consiglio regionale ha stabilito, nel 1995, il
deflusso minimo vitale per derivazione sui corsi d'acqua della
Valle d'Aosta. Tale deliberazione prevedeva che tutte le
derivazioni nuove dovevano rispettare il deflusso minimo vitale e,
per quanto riguarda quelle già in atto, ovviamente, data
l'incidenza del provvedimento che significava ridurre in certi casi
i quantitativi di produzione di energia idroelettrica, che
l'adeguamento sarebbe avvenuto gradualmente, nell'arco di 10 anni.
Adesso, se ho interpretato bene la risposta dell'Assessore, questo
adeguamento slitterebbe, perché si parla del 2008, in quanto sono
intervenuti nuovi provvedimenti dell'autorità di bacino, eccetera;
però la domanda che poniamo è la seguente: i criteri per il calcolo
del minimo deflusso vitale, definiti dalla deliberazione consiliare
del 1995, rimangono validi? Se rimangono validi, come immagino, per
quale motivo si prevede uno slittamento di questo termine, essendo
stato questo termine a suo tempo stabilito nei 10 anni?
Si tratta ovviamente di una questione di non poco conto, perché
parliamo dell'applicazione vera del minimo deflusso vitale. Le
nuove concessioni sono molto poche, quindi quelle su cui si applica
in questo momento la normativa sul minimo deflusso vitale sono
poche, mentre gran parte delle concessioni erano già in atto nel
1995, quindi non erano obbligate ad adeguarsi
immediatamente… ma ora si parla di un
ulteriore slittamento di 3, 4 anni… poi
sono possibili ulteriori slittamenti, perché qui mi pare che si
faccia rinvio a un nuovo Piano, che dovrebbe definire una nuova
regolamentazione. A nostro avviso questo rinvio non è auspicabile,
né accettabile. Se vi sono delle correzioni, delle integrazioni da
fare rispetto alla deliberazione consiliare del 1995, alla luce
delle disposizioni date dall'Autorità di bacino, si facciano. Se vi
sono degli aspetti migliorativi bisogna coglierli, ma non bisogna,
per quanto ci è possibile, rinviare sull'applicazione del minimo
deflusso vitale agli impianti già esistenti nel 1995, perché è
questione che riguarda gran parte dei corsi d'acqua della Valle
d'Aosta.
Rispetto alla vigilanza, l'Assessore ci ha segnalato un verbale
e una sanzione amministrativa. Ci sembra che vi sia stata
un'attività di vigilanza ma, dai dati che vengono riferiti, non so
fino a che punto sia organizzata questa vigilanza, quanto sia
capillare e quanto sia pregnante. Il fatto che in soli due casi sia
stato rilevato un non rispetto del minimo deflusso vitale per le
concessioni che lo devono applicare, ci lascia un punto
interrogativo.
