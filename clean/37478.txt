Classificazione
AGRICOLTURA
ARTIGIANATO
CREDITO
INDUSTRIA



Oggetto del Consiglio n. 1238 del 20 maggio 2015 - Resoconto
OGGETTO N. 1238/XIV - Interpellanza: "Estensione della
possibilità di accesso al microcredito a microimprese e soggetti
bancabili".
Presidente -
Punto 17 all'ordine del giorno. La parola al
collega Gerandin.
Gerandin (UVP)
- Merci Président. Buon pomeriggio a
tutti.
La nostra iniziativa nasce per fare un po' il punto della
situazione, per capire un po' qual è l'evolversi per quanto
riguarda il discorso dell'utilizzo del fondo di rotazione del
microcredito FSE dotato di 4 milioni e mezzo. Una breve
ricostruzione per arrivare poi ai quesiti. Allora questa
costituzione del fondo nasce con delibera di Giunta regionale: la
n. 2143 del 20 dicembre 2013. Passa più di 1 anno e il 30 dicembre
2014 con la delibera di Giunta regionale n. 1901 vengono emanate
quelle che sono le direttive di attuazione e viene individuata la
struttura competente nella struttura dirigenziale Attività
produttive e cooperazione dell'Assessorato delle attività
produttive. Con delibera di Giunta regionale del 6 febbraio 2015,
dopo 1 anno e 3 mesi, viene approvato l'avviso per la selezione per
quello che riguarda i progetti e, a seguito di quest'approvazione
con delibera di Giunta regionale n. 154, viene approvata la
richiesta di prenotazione al percorso formativo individuale, perché
questo finanziamento, questo microcredito obbliga anche a
partecipare ad un percorso formativo individuale, che viene
individuato dal 23 febbraio al 1° marzo 2015. Viene poi individuata
la data di presentazione delle istanze: 16 marzo-29 maggio 2015.
Ora, questo tempo è scaduto e noi volevamo fare un po' il punto
della situazione per quel che riguarda il numero delle domande
presentate, quelle accettate, quanti di questi hanno concluso il
percorso formativo individuale; di conseguenza, quante istanze di
microcredito potranno essere finanziate, quale importo massimo la
Regione presuppone di finanziare, tenuto conto delle domande che
potranno essere finanziate ed entro quali tempi questi
finanziamenti devono essere erogati, spesi e rendicontati al fine
di evitare il disimpegno dei fondi FSE, perché, come ben sapete,
facevano parte ancora del settennio precedente che scadeva nel
2013. Questo perché? Perché siamo anche preoccupati dalle notizie
che ci sono giunte in commissione, che l'Assessore ci ha confermato
in merito anche al disimpegno, comunque al fatto che la Valle
d'Aosta ha dovuto restituire 4 milioni di euro per quello che era
il piano giovani. Non vorremmo trovarci di fronte ad una situazione
del genere anche per quello che riguarda questo fondo di rotazione
del microcredito.
Eravamo anche curiosi di capire se c'era una norma specifica per
quello che riguarda l'utilizzo dei fondi del FSE in merito al
discorso dell'utilizzo esclusivo per microimprese e soggetti non
bancabili. Questo perché? Perché nel piano che è stato approvato,
il famoso avviso di selezione dei progetti, la premessa era che
l'obiettivo prioritario è quello di rispondere alle difficoltà di
accesso al credito soprattutto da parte di alcune categorie non
bancabili e in condizioni di svantaggio nell'avvio e nello sviluppo
dell'impresa, di un'attività imprenditoriale. Ora, per ricordare
magari a coloro che ci stanno ascoltando, questo microcredito
prevede un importo minimo da 5 milioni ad un importo massimo da 5
mila euro a 25 mila euro, per una durata massima di 60 mesi ad un
tasso dello zero percento, spese istruttorie Finaosta zero
percento, non sono richieste garanzie, fatte salve quelle di
società di persone alle quali viene chiesto che devono rilasciare
ciascuna una fideiussione personale pari all'importo del
finanziamento richiesto. Ora, sicuramente peraltro era già stato
scritto nell'indirizzo che era utilizzato anche per soggetti non
bancabili, per dare la possibilità a tutti di avere questo
microcredito. Bene, abbiamo scoperto che gli unici che possono
utilizzarlo sono i non bancabili, per cui chi in questo momento ha
rispettato le regole, chi comunque in questo momento non è un
cattivo pagatore, chi in questo momento ha qualunque bene
disponibile eventualmente ipotecabile non ha accesso a questo
credito.
Ora, le domande sono molto chiare. Aspetterò la sua risposta,
Assessore, per capire se ci sono delle norme europee che vietino
l'utilizzo a tutti coloro che sono nella necessità o comunque con
la volontà di utilizzare queste forme di microcredito e, qualora
così non fosse, non ci fossero delle norme europee che vietano
questo tipo di utilizzo,
"se è intenzione del Governo regionale
estendere la possibilità di microcredito anche a microimprese e
soggetti bancabili"
. Grazie.
Presidente
- La parola all'Assessore Marquis.
Marquis (SA)
- Grazie Presidente.
Grazie collega per l'opportunità che mi offre di fare un po' il
punto della situazione sull'operazione microcredito. Questo
progetto prevede la possibilità di concedere dei prestiti, com'è
stato da lei evidenziato, a tasso zero, da 5 a 25 mila euro che
sono restituibili in cinque anni, a microimprese che operano in
quasi la totalità dei settori produttivi. Questo è uno strumento di
natura sperimentale che è stato istituito in Valle d'Aosta e in
poche altre regioni italiane, quindi è suscettibile nella sua
gestione di generare delle situazioni che non erano prevedibili in
fase di programmazione. Questo perché a fronte di numerose
variabili non era possibile valutare l'effetto combinato delle
stesse perché riferite a fattori che a volte non sono nella
disponibilità della pubblica amministrazione, dati che sono di
possesso delle singole imprese e dei soggetti potenzialmente
beneficiari. Come già avevo avuto modo di riferire in precedenti
occasioni, la creazione di questo fondo nasce dall'esigenza di
contrastare la riduzione dell'occupazione, di dare risposte
concrete alla forte domanda di accesso a crediti di lieve entità da
parte delle microimprese che rappresentano la quasi totalità del
settore produttivo locale. Quest'iniziativa è finanziata, com'è
stato rimarcato, dal Fondo sociale europeo per euro 4 milioni e 500
mila e rappresenta una novità nel panorama delle politiche
regionali del lavoro ed è rivolta a soggetti che si trovano in
difficoltà di accesso al credito, considerati non idonei a fruire
di servizi e prodotti finanziari del settore finanziario ordinario
ed è attuata nell'ambito del quadro normativo previsto
dall'articolo 111 del Testo unico bancario. Questo cosa sta a
significare? Che quando si è impostata la programmazione di
quest'iniziativa, ci si deve riferire alla definizione di
microcredito. La definizione di microcredito viene data dal Testo
unico bancario, come dicevo poc'anzi, e dall'articolo 111, che ne
va a disciplinare le sue modalità gestionali.
Venendo alle domande più specifiche, alla domanda n. 1:
"qual
è il numero delle domande presentate, accettate e quanti hanno
concluso il percorso formativo individuale e di conseguenza quante
istanze di microcredito potranno essere finanziate"
, per
rispondere a questo quesito va premesso che i dati disponibili sono
parziali ad oggi e fotografano la situazione al 15 maggio. Il
termine per la presentazione delle domande scadrà invece il 29
maggio, sarà solo successivamente a tale data che si potrà
pervenire alle valutazioni definitive. Al riguardo posso
sottolineare che i percorsi formativi che sono stati organizzati
dagli enti di formazione stanno volgendo pressoché al termine e gli
uffici stanno raccogliendo le domande che vengono presentate. Detto
questo, a seguito del
click-day
hanno manifestato interesse
389 soggetti, dei quali 311 sono stati avviati al percorso
formativo. Attualmente la formazione, dicevo prima al 15 maggio, si
è conclusa per 88 soggetti e altri 64 la stanno completando.
Seconda domanda:
"quale importo massimo la Regione presuppone
di finanziare tenuto conto delle domande che potranno essere
finanziate ed entro quali tempi questi finanziamenti debbono essere
erogati, spesi e rendicontati al fine di evitare il disimpegno dei
fondi FSE"
, va rimarcato che il fondo disponibile per
quest'intervento, come dicevo poc'anzi, ammonta a 4,5 milioni di
euro e le domande potranno essere finanziate fino al raggiungimento
di tale budget. Ciò detto, solo a seguito della scadenza del 29
maggio e a conclusione della fase istruttoria si potrà disporre
delle informazioni necessarie per rispondere puntualmente alla
domanda, in quanto il dato richiesto è strettamente correlato
all'importo delle singole richieste, perché diverso è se si fa
richiesta dei 5 mila euro o di 25 mila euro per ogni domanda. Il
termine ultimo entro il quale dovranno essere erogati i mutui al
fine di evitare il disimpegno delle risorse del FSE è il 31
dicembre 2016, come previsto dagli orientamenti sulla chiusura dei
programmi operativi del FSE 2007-2013.
Terza domanda:
"se ci sono norme FSE che prevedano la
possibilità di finanziare il microcredito esclusivamente per
microimprese e soggetti "non bancabili"
, l'iniziativa di cui
trattasi per imprese è stata varata e gestita dall'Assessorato e da
Finaosta per la parte inerente gli aspetti di competenza bancaria,
così come hanno fatto le altre Regioni: Puglia, Sardegna, Campania.
Ci si è appoggiati, per inquadrare il progetto, al Testo unico
bancario che all'articolo 111 disciplina, per l'appunto, il
microcredito. Il vincolo della non bancabilità deriva dalla natura
stessa del microcredito e dalle disposizioni contenute nel Testo
unico bancario. Infatti, sulla base della definizione fornita
dall'articolo 111 del Testo unico bancario, il microcredito assume
una duplice configurazione: quella del microcredito per le attività
imprenditoriali o di lavoro autonomo e quella di microcredito
sociale erogato a beneficio delle sole persone fisiche in
condizione di particolare vulnerabilità economica o sociale. Il
microcredito può dirsi tale se è concesso a persone fisiche o
imprese ed è finalizzato all'avvio o all'esercizio di un'attività
di lavoro autonomo o di microimpresa. Il finanziamento non deve
essere assistito da garanzie reali, come dicevamo poc'anzi, e deve
essere affiancato da un'attività ausiliaria di assistenza e
monitoraggio dei soggetti beneficiari che, essendo finanziato dal
FSE, si traduce nel nostro caso in un'attività formativa a supporto
della predisposizione del piano aziendale.
Prima nelle sue considerazioni veniva rimarcato anche l'obbligo
di partecipare a dei percorsi formativi come se questo fosse
qualcosa di più rispetto all'iniziativa. Io credo che questo vada
valutato come essenza dell'iniziativa, perché l'iniziativa è di
concedere delle risorse, ma a fronte di un accompagnamento nella
predisposizione di un programma di sviluppo di impresa che culmini
attraverso la predisposizione di un
business plan
che ne
deve rappresentare la sostenibilità degli investimenti che vengono
proposti nel tempo e garantire quindi che l'impresa possa avere un
futuro di soddisfazione. Il progetto di avvio e di sviluppo
dell'attività di microimpresa deve essere valido, come dicevo, e
sostenibile nel tempo affinché, pur in assenza di idonee garanzie
reali, sia meritevole di essere finanziato solo sulla base della
credibilità del progetto e della serietà del proponente, perché,
non essendo richieste delle garanzie reali, bisogna avere anche la
possibilità di avere il ritorno del prestito che è stato
effettuato. Tale impianto è stato valutato coerente alle finalità
del Fondo sociale europeo e approvato dalla Commissione europea, di
conseguenza inserito nel POR FSE 2007-2013 nel corso della riunione
del Comitato di sorveglianza del 29 maggio 2013.
Come avevo già avuto modo di accennare in occasione della
risposta ad un'altra interpellanza riguardante il microcredito, al
termine dell'istruttoria delle istanze regolarmente presentate, era
già prevista, sin dal momento del varo del progetto, una fase di
valutazione dei risultati al fine di un'eventuale ritaratura dello
strumento alla luce di quelle che sarebbero state le problematiche
emerse lungo la gestione.
Domanda n. 4:
"se è intenzione del Governo regionale
estendere la possibilità di microcredito anche a imprese e soggetti
bancabili"
, questa è una valutazione che si potrà fare con
altri strumenti, tenendo in considerazione le possibili fonti di
finanziamento utilizzabili e i relativi vincoli ad esse connessi.
Nell'ambito dell'attuale impianto, così com'è stato approvato dalla
Commissione europea in sede di Comitato di sorveglianza, i
destinatari dello strumento rimangono soggetti con difficoltà di
accesso al credito, cosiddetti "non bancabili". In ogni caso è
comunque bene precisare che per i soggetti bancabili esistono già
altri strumenti che prevedono la possibilità di erogazione di mutui
a tassi agevolati alle imprese per investimenti - per imprese
artigianali e industriali è la legge n. 6 del 2003 e per quelle di
natura commerciale è la legge n. 19 del 2001 -, che potrebbero
essere utilizzati per il raggiungimento di tali scopi.
A conclusione vorrei sottolineare che, per progettare iniziative
di questo genere, non si parte purtroppo da un foglio bianco, ove
può trovare gratificazione ogni esigenza, ma purtroppo si parte
dalle imposizioni che derivano da una fitta rete di norme che
rendono ristrettissimo lo spazio di manovra per il soggetto
attuatore. Gli uffici hanno operato sulla base dell'indicazione
politica che è stata ricevuta di semplificare il più possibile
l'accesso all'iniziativa e di ampliare anche il più possibile la
platea dei beneficiari. Ci si rammarica pertanto per coloro che
sono interessati all'iniziativa, ma non hanno potuto portare a
conclusione la medesima per una serie di ostacoli che hanno trovato
lungo il percorso. Così come ha fatto la Regione Puglia che ha da
poco varato la seconda edizione di quest'iniziativa, si cercherà di
attenuare la rigidità della misura laddove se ne individuerà lo
spazio eventualmente in una prossima edizione. Grazie.
Chiedo scusa, solo per evidenziare un passaggio che è stato
fatto nell'intervento precedente dal collega Gerandin: è stato
evidenziato che c'è stato un disimpegno per restituzione da parte
della Regione di 4 milioni relativi al piano giovani.
Quest'affermazione, questa dicitura non è corretta. Credo sia
giusto evidenziare a tutti i colleghi Consiglieri che si tratta di
un'operazione che ha fatto lo Stato nell'ambito della
riprogrammazione dei fondi derivanti dal piano di azione e coesione
dove ha chiesto indietro alla Valle d'Aosta i 4 milioni già
assegnati in precedenza perché nella legge di stabilità
sostanzialmente ha dovuto raccogliere 3 miliardi e mezzo di euro su
tutte le Regioni e questa è la quota di nostra competenza per
individuare altre priorità sempre nell'ambito delle politiche
attive del lavoro che dovranno essere a breve messe in atto su
scala nazionale.
Si dà atto che dalle ore 15,47 assume la Presidenza il
Vicepresidente Follien.
Follien (Presidente)
- La parola al Consigliere
Gerandin.
Gerandin (UVP)
- Merci Président. Grazie Assessore.
Arriviamo poi ai 4 milioni: io non ho detto che erano
disimpegnati da parte della Regione, semplicemente che lo Stato ci
ha tolto 4 milioni, questo l'ha detto lei in commissione, eravamo
tutti presenti, l'abbiamo sentito tutti che c'è un sacrificio che
lo Stato ha chiesto alla Regione...
(interruzione di alcuni Consiglieri, fuori microfono)
...no, mi pare di essere...non c'è problema...va bene, comunque
non è del tutto...
(nuova interruzione di alcuni Consiglieri, fuori
microfono)
...io non ho detto che erano dei...io ho detto che sono 4
milioni che sono stati tolti comunque dalla disponibilità della
Regione, poi...va beh, comunque, non era questa la...poi arriveremo
anche a quello.
Per quello che riguarda il famoso strumento del microcredito, io
non sono voluto intervenire dicendo chi era...penso che è uno
strumento sicuramente valido, su questo non c'è ombra di dubbio. È
uno strumento che a noi pareva una buona soluzione per quello che
riguarda la diminuzione dell'occupazione ed era sicuramente una
novità, capisco anche le difficoltà... Il mio passaggio sul
discorso relativo al fatto che era necessario fare un percorso
formativo io non lo vedevo assolutamente come un passo
non...diciamo penalizzante, anzi, se si danno delle garanzie...è
meglio che magari si provi a far crescere anche chi utilizza questi
tipi di finanziamento.
Al termine del suo intervento, Assessore, quello che è chiaro è
che probabilmente all'atto dell'informazione non si è stati così
chiari, perché c'è veramente tanta gente, piccoli imprenditori,
quelle microimprese che abbiamo cercato di difendere sul
territorio, che in buona fede hanno detto: "beh, scusate...". Con
quello che lei ha proposto, vale a dire gli utilizzi di altri
strumenti a tassi agevolati, c'è una bella differenza, questo è a
tasso zero! Ora, c'è gente che ha visto questa come un'opportunità
e ha detto: "beh, da 5 a 25 mila fanno comodo per un'impresa,
magari una microimpresa in difficoltà!". Hanno fatto domanda, hanno
fatto tutto il percorso, si sono interessati e alla fine, per
essere accettati a questo percorso formativo, comunque per essere
accettati alla domanda definitiva, ti dicevano:
"recati dalla
tua banca
,
ti fai fare una dichiarazione che tu sei o un
cattivo pagatore o non hai nessun bene pignorabile e io ti mando
avanti la pratica, sennò zero"
, anzi no, di più: la beffa,
perché l'istituto di credito ti diceva: "
no, ma non c'è
problema, te lo diamo noi al 3 percento"
. Allora, se questo è
il messaggio che noi vogliamo far passare, non è il messaggio
giusto, perché in questo momento di difficoltà noi dobbiamo dare un
segnale che almeno chi rispetta le regole non è penalizzato! Io non
dico che debba avere dei vantaggi, ma che almeno non sia
penalizzato! Sarà difficile far capire alla gente che chi in questo
momento...
(nuova interruzione di alcuni Consiglieri, fuori
microfono)
...ha pagato regolarmente le scadenze e magari, attenzione, è
ancora pieno di debiti e li sta pagando con difficoltà, magari con
sacrifici...gli diremo: "no, era meglio se non pagavi, ti avremmo
dato magari l'accesso al microcredito"
.
Allora, è un
messaggio devastante in un momento in cui stiamo precipitando!
Questo è il messaggio che volevamo dire e sul quale chiedere la
volontà di intervenire con...io non lo so, non volete modificare
questo perché non volete? Mi avete citato l'articolo 111, che
peraltro io non conosco e non posso che fidarmi di quello che mi ha
detto. Se il microcredito è solo finanziato per persone non
bancabili...andrò a leggere con tutta calma se è limitato a chi non
è bancabile, oppure se è magari detto che viene finanziato anche
chi non è bancabile, che è diversa la cosa! Finanziare anche chi
non è bancabile non significa avere l'esclusiva e finanziare solo
chi non è bancabile! Me lo andrò a leggere con attenzione, io nella
mia incompetenza non lo conoscevo, me lo sono segnato e me lo andrò
a leggere.
Certo - e arrivo all'ultimo passaggio - se magari sono stato
frainteso sui 4 milioni, però fa un po' senso che ad una piccola
realtà come la Valle d'Aosta si chieda un sacrificio di 4 milioni
per il piano giovani quando leggiamo che...per quello che riguarda
il Piemonte, si dice:
"ha registrato 27.643 iscritti, più di
5.000 ragazzi hanno sfruttato il servizio: 3.500 sono stati assunti
o sono in tirocinio, altri 2.400 sono stati avviati ad un percorso
di formazione"
. Questi sono i dati di una Regione a noi vicina,
che probabilmente si è mossa per tempo e...
(interruzione di un Consigliere, fuori microfono)
...può anche darsi...non so quale sarà il sacrificio che è stato
chiesto alla Regione Piemonte, poi magari lei, Assessore, me lo
dirà, ma può darsi che abbiano chiesto un sacrificio minore
rispetto alla Valle d'Aosta, che magari si è mossa con un po' di
ritardo. Grazie.
Presidente
- Punto 18 all'ordine del giorno.
