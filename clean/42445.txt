Classificazione
CONSIGLIO REGIONALE
Attività consiliare d'aula
GIUNTA REGIONALE
STATUTO



Oggetto del Consiglio n. 19 del 4 novembre 2020 - Resoconto
OGGETTO N. 19/XVI - Interrogazione a risposta immediata:
"Informazioni in merito ad una eventuale convocazione in Consiglio
regionale della deputata della Valle d'Aosta al fine di riferire in
merito alla risoluzione presentata sulle funzioni prefettizie del
Presidente della Regione".
Bertin (Presidente) -
Possiamo passare al successivo
punto 3.02 dell'ordine del giorno. Per l'illustrazione il collega
Baccega, ne ha facoltà.
Baccega (PA) -
L'argomento è lo stesso, la deputata
Tripodi ci ha ormai abituati in questi anni a sollecitazioni e
interventi negativi contro la nostra Regione. Ora, con il sostegno
di quattordici deputati del Movimento 5 Stelle, ha proposto
un'iniziativa che non ha precedenti e che mette fortemente in
discussione uno dei capisaldi della nostra autonomia, ovvero
l'articolo 4 del decreto luogotenenziale n. 545 del 7 settembre
1945. Ce lo ha già detto, ma eravamo certi che era una iniziativa
che non era a conoscenza della Presidenza. Ci hanno fatto specie
alcune dichiarazioni che sono apparse sulle testate dove da parte
di alcune forze che rappresentano la maggioranza c'è stata quella
sibillina solidarietà che quantomeno ci preoccupa. Ecco perché
chiediamo, all'interno di questo Consiglio, che venga convocata la
deputata Tripodi, affinché si possa fare chiarezza anche su questa
situazione.
Avremmo gradito, da parte della deputata Tripodi, una presa di
posizione importante su un'impugnativa dello Stato rispetto ai
dieci articoli della legge 8, articoli che attribuivano risorse
proprie, quindi risorse delle tasse dei valdostani, alla sanità e
ad altri settori importanti, in momento in cui era davvero
complicato e difficile andare avanti. Queste impegnative in qualche
modo ci bloccano, erano risorse che andavano ai medici, agli
infermieri, alle OSS, a tutto il personale della sanità e anche al
personale delle microcomunità. Questo noi non lo abbiamo recepito e
ci fa molto specie.
Presidente -
Per la risposta il Presidente della Regione
Lavevaz, ne ha facoltà.
Lavevaz (UV) -
In realtà è una risposta che a questo
punto diventa quasi superflua, a detta dello stesso proponente.
Ribadisco che non abbiamo avuto interlocuzioni con l'onorevole
Tripodi.
Non entro invece nel merito di una convocazione dell'onorevole
Tripodi in Consiglio regionale, che ovviamente è di competenza di
quest'aula e non della Presidenza della Regione.
Presidente -
Per la replica il collega Baccega, ne ha
facoltà.
Baccega (PA) -
Credo che noi porteremo in V Commissione
questa richiesta, affinché il Presidente del Consiglio poi possa
andare nella direzione - lo dico anche alla Presidente della V
Commissione - perché è necessario fare il giusto
approfondimento.
Siamo in un momento in cui ci si deve concentrare tutti nel
contrastare il dilagare della pandemia e le conseguenze economiche
e sociali del Covid-19 ci stanno mettendo fortemente in
difficoltà.
Sì, era certamente inopportuno avviare un dibattito in questo
momento, perché abbiamo altre priorità e altri impegni. Peraltro,
noi comunque riteniamo che sia necessario fare un approfondimento a
tempo dovuto.
