Classificazione
EDILIZIA
Edilizia residenziale



Oggetto del Consiglio n. 2975 del 7 novembre 2017 - Resoconto
OGGETTO N. 2975/XIV - Interrogazione a risposta immediata:
"Rinnovo di contratti per alloggi in emergenza abitativa nel Comune
di Aosta in mancanza degli opportuni controlli".
Rosset (Presidente) -
Punto n. 3.03 all'ordine del
giorno. Per l'illustrazione ha chiesto la parola il Consigliere
Cognetta; ne ha facoltà.
Cognetta (M5S) -
Questa iniziativa prende spunto da
quanto letto sugli organi di stampa in questi ultimi giorni, in
particolare in riferimento a ciò che è accaduto al Comune di Aosta
e alle iniziative portate avanti anche dai miei colleghi in
Comune.
Che cosa è accaduto, leggendo dai giornali? Che ci sono stati
diversi contratti in emergenza abitativa, tacitamente rinnovati
negli anni a persone e a famiglie che, in qualche caso (o in
diversi casi), non avevano più i requisiti necessari. Questa
situazione ha avuto poi un seguito, rispetto a questa denuncia
fatta, tra diversi esponenti attuali e passati dell'Amministrazione
comunale. Uno di questi esponenti è qui presente in Consiglio
regionale; tra l'altro, rispetto a questo problema, ha la delega
nel suo Assessorato già dal 2015, se non sbaglio, e a fine anno ci
sarà poi il patrimonio APS che verrà tutto passato all'ARER, di
conseguenza avrà una gestione ancora più completa quanto alla
questione dell'edilizia residenziale pubblica.
Ora, visto ciò che si è letto sui giornali, sono qui a chiedere
se all'epoca dei fatti l'Assessore Baccega ha fatto le opportune
verifiche rispetto ai contratti rinnovati in modo automatico. Lo
chiedo perché giustamente, visto che ha questa delega, non vorrei
che, anche per il prosieguo del suo lavoro all'interno di questa
legislatura, soprattutto per quello che riguarda ciò che è successo
in passato e per quello che succederà in futuro, accadesse la
stessa cosa pure all'Amministrazione regionale.
Sono parecchio preoccupato di quanto ho letto sui giornali e di
quello che le è stato imputato, Assessore, quindi vorrei che
facesse chiarezza, soprattutto vorrei evitare che fosse un pubblico
battibecco.
Presidente -
Per la risposta ha chiesto la parola
l'Assessore Baccega; ne ha facoltà.
Baccega (EPAV) -
Devo dire che questa interrogazione è
quantomeno inusuale, carente sicuramente di competenza; infatti si
interroga l'Assessore regionale per questioni di competenza di un
altro ente, per cose di cui si è occupato nel passato - voglio
sottolineare - da giugno 2010 a maggio 2013. Si appunti bene queste
date.
Ho la sensazione che lei non sia tanto preoccupato per la fine
che potranno fare queste 76 famiglie, ma il suo obiettivo è puntare
il dito su un rappresentante di questa Giunta e valutare se ha
fatto delle "puttanate" nel suo percorso (scusi il termine,
Presidente). Le devo dire che i 76 alloggi in argomento non hanno
nulla a che vedere con il passaggio di competenze in capo alla
Regione. Le ricordo che il passaggio di queste competenze non è
recente, bensì è del 1 luglio 2015; lei, però, ha scritto che è
recente! Questi alloggi non sono stati ceduti alla Regione perché
il contratto non è con il Comune di Aosta, ma è con il Comune, con
i rappresentanti e con i nuclei familiari, quindi questi nuclei
familiari pagano il canone secondo i loro redditi e non hanno
nessun sostegno dall'emergenza abitativa.
Su questo argomento siamo stati auditi due volte in Commissione
consiliare comunale, e tutte e due le volte ho spiegato le stesse
cose, ma ho la sensazione che facciate orecchie da mercante e non
vogliate capire. Su questa materia dite un sacco di storie,
soprattutto nel vostro
meetup
che avete organizzato, al
quale ho partecipato proprio per evitare che si dicessero tutte
quelle storie che andate raccontando ai cittadini. Posso quindi
tranquillamente affermare che il sottoscritto non ha mai firmato
contratti, né rinnovi di emergenza abitativa, e non è neanche stato
addetto a fare le verifiche del caso, come lei sottolinea. Le
consiglio vivamente di andare a leggere con grande attenzione le
carte di questo processo (processo che voi avete instaurato dal
punto di vista mediatico), perché troverà delle sorprese
estremamente importanti.
Presidente -
Per la replica ha chiesto la parola il
Consigliere Cognetta; ne ha facoltà.
Cognetta (M5S) -
Assessore, quindi sostanzialmente le
parole dell'Assessore Marzi sono false; sul giornale ho letto
quello, perciò vuol dire che Marzi ha detto cose non vere. So
benissimo poi che è dal 2015, da quando lei è diventato Assessore,
che praticamente c'è la gestione dell'emergenza abitativa in
Regione, quindi mi fa ancora più preoccupare la cosa.
In aggiunta a questo, dico che non è un processo mediatico,
tant'è che abbiamo fatto un esposto alla Corte dei Conti - lei lo
sa meglio di me - e saranno loro poi a stabilire le sue
responsabilità, se ci sono. Però una cosa è certa, è acclarata,
perché è scritta sui giornali, e se questa cosa non è vera lei
dovrebbe fare immediatamente una denuncia contro chi ha affermato
che lei non ha fatto gli opportuni controlli su 60 contratti che
sono stati rinnovati in automatico per anni, soprattutto nel
periodo in cui lei è stato Assessore in Comune. Adesso che ha la
gestione di questa cosa in Regione, io penso che stia facendo lo
stesso. Quindi, per favore, faccia gli opportuni controlli e
verifichi con esattezza chi ha i requisiti e chi no!
