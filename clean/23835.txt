Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 2842 del 21 giugno 2007 - Resoconto
OGGETTO N. 2842/XII - Approvazione della risoluzione:
"Solidarietà nei confronti della Deputata afgana Joya Malalai a
garanzia del rispetto dei diritti degli eletti nelle assemblee
legislative".
Presidente
- È pervenuta alla Presidenza una risoluzione
della quale avete copia, che esprime le preoccupazioni per la sorte
della Deputata afgana Joya Malalai. Chiedo al Consiglio di
esprimersi per l'iscrizione, con successiva immediata discussione e
votazione.
Pongo in votazione l'immediata iscrizione della risoluzione:
Il Consiglio
- ai sensi del secondo comma dell'articolo 53 del Regolamento
interno del Consiglio;
Delibera
di iscrivere all'ordine del giorno dell'adunanza in corso la
risoluzione dei Consiglieri Vicquéry, Rini, Squarzino Secondina,
Fiou, Frassy e Viérin Marco:
- "Solidarietà nei confronti della deputata afgana Joya
Malalai a garanzia del rispetto dei diritti degli eletti nelle
assemblee legislative".
Consiglieri presenti, votanti e favorevoli: 29
Il Consiglio approva all'unanimità.
Presidente
- Se non vi sono interventi, pongo in
votazione la risoluzione, il cui testo recita:
Risoluzione
Appreso che la deputata afgana Joya Malalai il mese scorso è
stata sospesa per 3 anni dal Parlamento afgano perché ancora una
volta ha espresso le sue dure critiche nei confronti dei Signori
della guerra, che siedono nel Parlamento afgano;
Ritenuto che è prerogativa di ogni eletto nelle assemblee
legislative esprimere, in libertà e sicurezza, le proprie opinioni
nell'ambito dell'esercizio delle proprie funzioni;
Ricordato che la giovane deputata è stata premiata nel 2004
come "Donna dell'Anno", nell'ambito del premio istituito dal
Consiglio regionale, proprio in considerazione del coraggio e della
determinazione dimostrati nel denunciare i crimini dei Signori
della guerra, in un paese dove nessuno aveva osato tanto;
Il Consiglio regionale
Esprime
la forte preoccupazione per l'incolumità della giovane
deputata e la propria solidarietà nei confronti della deputata
afgana che è stata più volte ospite delle istituzioni della nostra
valle, anche come membro della giuria del Premio "Donna dell'Anno"
e
Considera
contrario ad ogni regola democratica l'atto di espulsione di
un eletto dal popolo dalle Assemblee parlamentari, per aver
semplicemente espresso le proprie opinioni;
Chiede
al Presidente del Consiglio e al Presidente della Regione di
farsi portavoce presso il Governo italiano affinché si adoperi nei
confronti del Governo afgano al fine di garantire l'incolumità
della deputata Joya Malalai e di fare in modo che essa possa
tornare in tempi brevi a svolgere il suo ruolo
istituzionale;
Invita
i Parlamentari della Valle d'Aosta a sollecitare un'azione
dei Presidenti della Camera e del Senato nei confronti del
Presidente del Parlamento afgano, perché siano rispettati i diritti
di ogni eletto nelle assemblee legislative e sia assicurata alla
deputata Joya Malalai la possibilità di rientrare nel Parlamento e
di poter operare in sicurezza, senza dover subire ulteriori
ritorsioni.
F.to: Vicquéry - Rini - Squarzino Secondina - Fiou - Frassy -
Viérin Marco
Consiglieri presenti, votanti e favorevoli: 23
Il Consiglio approva all'unanimità.
