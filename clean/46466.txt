Classificazione
TRASPORTI E VIABILITÀ
Strade di interesse regionale



Oggetto del Consiglio n. 2887 del 26 ottobre 2023 - Resoconto
OGGETTO N. 2887/XVI - Interrogazione: "Programmazione degli
interventi per evitare il congestionamento di Piazza Manzetti in
vista di un forte incremento del traffico".
Bertin (Presidente) -
Punto n. 20. Risponde l'assessore
Bertschy.
Bertschy (AV-VdA Unie) -
Come avrete visto, stiamo
incontrando la popolazione per presentare il progetto che è in fase
di costruzione per tanti aspetti: oltre alla presentazione del
servizio di autobus sostitutivi in attesa che venga aggiudicata la
gara al fornitore, ci sono tante altre questioni che gravitano
sull'organizzazione del servizio. Tra queste, sicuramente il tema
di come organizzare l'arrivo e la partenza degli autobus in tutte
le stazioni, su Aosta in maniera principale, tant'è vero che,
poiché abbiamo la possibilità anche di parlare con l'impresa che si
è aggiudicata i lavori, insieme a RFI (Rete Ferroviaria Italiana),
abbiamo organizzato a novembre una serie di sopralluoghi in tutte
le stazioni, perché le aree che RFI si propone di utilizzare per
organizzare i progetti di investimento gravitano intorno alle
stazioni, ovviamente, per "comodità" dell'appalto ma anche per
utilità dei loro servizi. Tutto questo poi si deve sposare con
l'organizzazione degli autobus sostitutivi che abbiamo previsto di
far arrivare nelle stazioni utilizzando i servizi di parcheggio e
tutti i servizi dei quali abbiamo già parlato.
Per quello che riguarda il Comune di Aosta, ad inizio estate
abbiamo fatto un incontro con la Giunta e ci stiamo sentendo per
cercare di organizzare una modalità d'utilizzo del trasporto
sostitutivo che tenga conto delle tante variabili che sono in corso
anche di modifica in quest'ultimo periodo: per esempio, la
questione della limitazione del ponte sul Buthier da 7,5 tonnellate
influenza una delle ipotesi che, insieme al Comune, stavamo
valutando e che continueremo a valutare.
A novembre è previsto anche con il Comune un ulteriore
sopralluogo per verificare, innanzi tutto, se ci sono tempistiche
definitive rispetto ai lavori di Piazza Manzetti, che ad oggi non
ci sono ancora state comunicate con chiarezza. Noi quindi avremo
modo anche di capire se stiamo parlando della seconda parte del
2024 o quando ci sarà quest'ipotesi, perché comunque l'insieme
delle decisioni da prendere deve tener conto delle necessità del
Comune e di quelle del cantiere di RFI e, appena ci saranno il
fornitore e l'aggiudicatario del servizio dei bus sostitutivi,
anche della possibilità di ragionare con tutte e due le imprese
aggiudicatarie, sulle possibilità di utilizzo delle aree a
disposizione.
L'obiettivo, da parte nostra, è di stare il più possibile vicino
alla stazione e, se possibile, nella fase iniziale dell'avvio del
servizio, a monte della stazione, se così possiamo dire, comunque
dal lato di uscita attuale della stazione ferroviaria. Questo
perché c'è anche da tenere in considerazione il tema
dell'abbattimento delle barriere architettoniche, nel caso
andassimo dall'altra parte.
A novembre si continuerà con questo lavoro, mettendo insieme
tutti i soggetti e tenendo in considerazione l'afflusso che già
oggi c'è nella zona di arrivo degli autobus attuali e anche
l'organizzazione che è all'esterno della stazione, con i servizi
taxi e tutti i servizi limitati.
Unendo anche la risposta al punto 2, è stato preso in
considerazione di spostare gli arrivi degli autobus soprattutto
alla sosta degli autobus, perché, anche se si sta lavorando anche
per immaginare un arrivo con una discesa delle persone e poi uno
spostamento degli autobus che non ripartono subito, che hanno un
periodo di permanenza maggiore in una zona dove non condizionano il
traffico e soprattutto non occupano degli spazi che sono utili al
resto dei servizi. Tutto questo con la limitazione che, come ci
siamo detti, spostando questi arrivi, dobbiamo tenere in
considerazione che, da una parte ci saranno ancora i lavori, oltre
che di Piazza Manzetti, di prolungamento del sottopasso, quei
lavori che collegano l'attuale servizio autobus e il parcheggio al
nuovo sottopasso e quindi anche lì ci sarà per un periodo un
cantiere in corso e, dall'altra parte, la limitazione attuale
sull'abbattimento delle barriere architettoniche che comunque
condiziona anche una parte di questa scelta.
Quello che immagino possa avvenire, una volta conclusi questi
incontri, questi sopralluoghi e queste riunioni, è un inizio del
lavoro il più possibile vicino alle esigenze attuali delle persone
per cercare di dare continuità almeno alle abitudini consolidate.
Poi via via che i cronoprogrammi dei lavori - in particolare quelli
del Comune e dei Comuni, perché non c'è solo il Comune di Aosta che
ha dei lavori da realizzare ma anche il servizio stazione di RFI
avrà bisogno di occupare degli spazi anche nelle altre stazioni,
per esempio a Pont-Saint-Martin - saranno precisi, andremo ad
adattare i servizi così come pensati in questa fase.
A fine novembre avremo un quadro complessivo di tutte le
esigenze e la possibilità di presentare anche il progetto nella sua
interezza con l'accordo anche di tutte e due le imprese, quelle che
realizzeranno i lavori su RFI e quella che gestirà il servizio
sostitutivo, che hanno necessità di essere coinvolte in questa
progettazione perché dobbiamo trovare il modo di una piena
convinzione delle scelte che si faranno.
Presidente -
Consigliera Minelli per la replica.
Minelli (PCP) -
Ho ascoltato la risposta dell'Assessore
e, al di là delle complessità che non riguardano soltanto la
stazione di Aosta ma anche tutta una serie di altre realtà, qui ci
stavamo concentrando sulla stazione di Aosta e, da quello che è
stato detto, l'intesa con il Comune non è al momento formalizzata
e, da questi incontri che dovranno susseguirsi nel mese prossimo,
mi sembra di aver capito che fino alla fine di novembre il quadro
non sarà definito.
Io penso che su questo bisogna accelerare; penso, per esempio,
alla questione dei lavori di Piazza Manzetti e su questo un quadro
della situazione credo che si possa avere, e anche abbastanza
celermente.
Quando parlo di formalizzazione dell'intesa con il Comune di
Aosta, mi riferisco a tutta una serie di questioni, compresa quella
che mi pare non sia stata al momento definita in maniera conclusiva
e che riguarda l'allargamento del sottopasso e non soltanto
l'allungamento.
Per quello che riguarda poi l'afflusso e il deflusso degli
autobus, che saranno ovviamente molti di più di quelli che ci sono
adesso, credo che l'unica possibilità sia distinguere
effettivamente tra quelli che arrivano e quelli che partono, anche
perché gli autobus in partenza dovranno in qualche maniera rimanere
collegati a tutta l'attività di biglietteria della stazione. Questo
anche perché mi sembra di aver capito che l'intenzione, anche
sostenuta dall'Amministrazione, è di mantenere il più possibile il
presidio della stazione.
Mi sembra di aver capito che, per la sosta dei pullman, si stia
pensando ad una soluzione alternativa: per la fermata o si utilizza
la parte dell'autostazione e dall'altra parte si fanno partire
tutti gli autobus; cosa che implica dover spostare anche i taxi e
togliere i parcheggi delle auto che adesso sono davanti alla
stazione.
Io mi rendo perfettamente conto della complessità e anche del
fatto che c'è necessità di aree per i lavori stessi, poi è stato
citato anche l'abbattimento delle barriere architettoniche; però
credo che sul concordare gli interventi occorra imprimere
un'accelerazione, perché è vero che adesso la chiusura della tratta
è stata posticipata dal 10 dicembre al 3 di gennaio e c'è un po'
più di tempo, però non si può nemmeno definire questa cosa quasi a
ridosso dell'intervento.
Rinnoviamo anche un invito ad una sollecitazione almeno a
definire, in maniera formale, l'accordo con il Comune di Aosta.
OGGETTO N. 2888/XVI
- Interrogazione: "Misure previste
per riportare entro i limiti di legge le sostanze inquinanti
conferite nella discarica regionale di Brissogne".
Bertin (Presidente) -
Punto n. 21. Risponde l'assessore
Sapinet.
Sapinet (UV) -
Grazie, collega Lavy, per quest'iniziativa
che ci permette di analizzare un altro aspetto della discarica.
Prima di rispondere ai tre quesiti, permettetemi di fare alcune
considerazioni che sono doverose sulla discarica che sappiamo
essere ubicata tra i confini dei Comuni di Quart e di Brissogne. Va
ricordato che in tale area erano ubicati numerosi depositi non
controllati di rifiuti fino all'incirca agli anni '80 e questo in
un contesto storico nel quale non vi erano specifiche disposizioni
normative in materia di deposito dei rifiuti.
Come poi ricordato nell'aggiornamento del Piano regionale della
gestione dei rifiuti, già il Piano regionale del 1989 aveva
previsto una messa in sicurezza di tali discariche non controllate
e di questi depositi all'epoca in esercizio, quindi alla data
d'entrata in funzione del Centro regionale di trattamento dei
rifiuti urbani e assimilati di Brissogne.
La situazione appena descritta fa comprendere il punto di
partenza, la complessità e il monitoraggio della tenuta della
discarica in quanto occorre mettere in atto attività assai
complesse che consentano di distinguere le diverse potenziali
sorgenti di inquinamento: principalmente le vecchie discariche
comunali dismesse e la nuova discarica del Centro regionale dei
trattamenti dei rifiuti urbani e assimilati di Brissogne.
Dagli anni 2000 viene effettuato il monitoraggio della falda
soggiacente l'area del Centro regionale di trattamento dei rifiuti
urbani e assimilati di Brissogne tramite una rete di pozzi
piezometrici, al fine di monitorare gli impatti della discarica
sulla falda.
L'ARPA (Agenzia Regionale Protezione Ambiente) è stata in grado,
elaborando i dati a disposizione, di individuare i pozzi
piezometrici appartenenti alla rete per il monitoraggio della
discarica che sono maggiormente influenzati dalla presenza dei
vecchi depositi sotterranei dei rifiuti.
Tale differenziazione, tra quelli influenzati e quelli meno, è
stata utile e necessaria, sia per impostare il monitoraggio
dell'attuale discarica che possa distinguere fra i potenziali
impatti della discarica stessa e la contaminazione presente in
falda dovuta alla presenza dei vecchi cumuli, sia per gettare le
basi della presa in carico e gestione da parte della Regione della
situazione rilevata in falda.
Eventuali impatti diretti della discarica dovrebbero pertanto
essere valutati tenendo conto del valore di fondo derivante dalla
situazione pregressa illustrata sopra.
In merito invece ai quesiti, il primo ("se esistano dei pozzi
della discarica in cui siano stati registrati negli ultimi cinque
anni anomalie rispetto ai limiti di legge per quanto riguarda i
campioni di sostanza presi che hanno dunque evidenziato un
inquinamento della falda"): dal 2018 al 2022, sui pozzi monitorati
dal gestore della discarica, quindi pozzi significativi, quelli in
minor misura interessati dalla presenza dei vecchi depositi
incontrollati dei rifiuti, su questi pozzi si è registrato il
superamento dei limiti di legge, coincidenti con i valori di fondo
antropico approvato in sostituzione dei limiti di legge per falda,
in un caso - a settembre del 2021 - unicamente nel pozzo
piezometrico P9 posto a 100 metri a monte della discarica rispetto
alla direzione di flusso della falda, quindi non influenzato dalla
discarica.
Tali superamenti non si sono più ripetuti, quindi non sono stati
ritenuti significativi.
Preciso inoltre che il monitoraggio, in ambito di autorizzazione
integrata ambientale del centro di Brissogne, quindi eseguito dal
gestore sui piezometrici significativi, prevede soglie di
riferimento, controllo dei metalli citati e di altri parametri
inferiori ai limiti, al fine di monitorarne con maggior dettaglio
l'andamento.
Sul secondo quesito ("quali siano le sostanze oltre i limiti di
legge, i loro valori e quanto siano oltre questi limiti"): nel
citato campione del settembre 2021 del piezometrico P9, sono state
rilevate le concentrazioni di arsenico pari al 33,8
microgrammi/litro contro il limite determinato per il fondo
antropico di 21 microgrammi/litro, e manganese pari a 6,220
microgrammi/litro contro il limite determinato per il fondo
antropico di 1,545 microgrammi/litro.
Nella campagna di monitoraggio successiva, quella quindi
effettuata a novembre del 2021, i superamenti dei limiti non si
sono ripetuti; per contro, si sono rilevati valori di arsenico e
manganese molto bassi, in linea quindi con la serie storica
precedente e con la serie storica successiva: arsenico minore di
0,3 microgrammi/litro, manganese 2,1 microgrammi/litro.
I superamenti rilevati nel settembre del 2021 sono quindi da
ritenersi delle anomalie, in ogni caso, considerata la posizione
del punto di monitoraggio non sono imputabili alla discarica.
Sul quesito 3 ("quali siano le misure previste per riportare
entro il limite di legge le sostanze che ne sono al di sopra"), con
riferimento ad eventuali evidenze d'inquinamento della falda
attribuibile a discarica, ad oggi non sono state rilevate evidenze
di inquinamento della falda attribuibili alla discarica.
Presidente -
Consigliere Lavy ha la parola per la
replica.
Lavy (LEGA VDA) -
Assessore, io speravo che con
quest'iniziativa lei leggesse le relazioni annuali di ENVAL, mentre
così invece non è avvenuto, a quanto pare, perché i dati che lei mi
ha dato sono assolutamente parziali.
Nello scorso Consiglio avevo già portato un'altra iniziativa in
cui era venuto fuori che il Piano rifiuti prevede che il quarto
lotto della discarica sia pieno entro il 2035 e, nelle relazioni
annuali di ENVAL, emerge che invece il quarto lotto sarà già pieno
nel 2031; quindi bisogna farsi qualche tipo di domanda.
Ho voluto portare quest'altra iniziativa oggi per vedere
effettivamente se quelle relazioni annuali di ENVAL sono tenute in
considerazione o no. E, evidentemente, no, non sono tenute in
considerazione, perché ci sono due tipi di analisi da portare
avanti: quelle, come ha detto lei, sui pozzi, ma poi c'è anche la
questione del percolato. Ed è lì che i dati sono più interessanti;
io difatti non sono stato specifico nel testo dell'interrogazione,
proprio perché avevo voglia di avere tutti i dati.
Si vede che nel 2020 l'azoto nitroso ha superato il limite nei
pozzi P27 e P26; c'è stato un ricampionamento, però i limiti sono
di 0,8 milligrammi/litro e invece si supera un
milligrammo/litro.
Il problema più annoso però riguarda i parametri del cromo
esavalente: sempre nella relazione del 2020 e poi anche nel 2021,
emerge che nel pozzo P39 ha presentato un superamento del limite,
indicato nella tabella 2 dell'allegato 5, titolo V, parte IV del
decreto legislativo 152/06 pari al valore di attenzione indicato a
5 microgrammi/litro. In quel pozzo P39 i valori nel 2020 sono di 13
microgrammi/litro e nel 2021 di 12 microgrammi/litro. Nella
relazione annuale di ENVAL del 2022, invece, il cromo esavalente
sparisce, non se ne parla.
Il problema è risolto? Non credo. Ma dove arrivano queste
contaminazioni di cromo esavalente? Si è detto: bene, c'erano prima
delle discariche; se però ci sono dei valori fuori norma, io mi
chiedo: ma la bonifica di queste discariche come è avvenuta? Forse
non così bene, ma la cosa interessante che emerge da queste
relazioni annuali è che - e qui vengono citate espressamente delle
parole di una relazione dell'ARPA - la contaminazione della
discarica, per quanto riguarda il cromo esavalente, si origina
all'interno delle aree industriali Cogne Acciai Speciali ed ex
Cogne e va ad interessare anche i punti ubicati a valle rispetto
alla direzione principale di deflusso della falda.
Stiamo parlando dei valori di 5 microgrammi/litro, individuati
nel decreto legislativo 152/06, ma siamo a 13: qua è un
problema.
Per quanto riguarda invece il percolato, nel 2020 si sono
rilevati gli scostamenti dei seguenti parametri per la vasca del
quarto lotto: sono parametri che sono oltre i limiti e sono il
colore, il COD, i cloruri, l'azoto ammoniacale, tensioattivi totali
e il ferro.
Nel 2021, sempre colore, COD, azoto ammoniacale, azoto nitrico,
nitroso, ferro e si dice inoltre che, ad eccezione di quest'ultimo,
cioè del ferro, tutti i parametri di origine organica possono
essere presenti in una discarica, però c'è da chiedere: i valori
del ferro da cosa sono dovuti? Se tutti gli altri è normale che
fossero presenti in una discarica, i valori del ferro da cosa sono
dovuti?
Per quanto riguarda il 2022, tornando un attimo all'analisi
invece dei pozzi piezometrici, si vede per esempio che nel pozzo
P18 c'è un valore per il COD che arriva a 30 milligrammi/litro,
quando, in realtà, il valore soglia sarebbe di 16
milligrammi/litro.
Da un'analisi poi dei grafici dell'azoto nitroso, si nota una
concentrazione con valori prossimi allo 0 per quasi tutti i pozzi,
sia a monte che a valle, tranne che per il pozzo P24. É stata fatta
una segnalazione per il superamento del parametro nitriti, ai sensi
del decreto legislativo 152/06.
Poi, come ha detto lei, in parte, ci sono dei parametri
totalmente fuori controllo riguardanti il ferro, il manganese e
l'arsenico, perché, se uno va a vedere, nel 2022 per esempio, il
limite individuato dal decreto legislativo 152/06 è di 200
microgrammi, i valori del ferro sono di 4 mila microgrammi/litro.
Manganese, valore di 100 microgrammi/litro: si arriva invece a
1.000 microgrammi/litro; arsenico anche.
Di cosa stiamo parlando? Qui la situazione è grave; abbiamo dei
valori totalmente sballati. Quindi si faccia qualcosa, si faccia
attenzione e, soprattutto, si analizzi il problema per quello che
deve essere preso, cioè seriamente.
