Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2390 del 14 novembre 1986 - Resoconto
OGGETTO N. 2390/VIII - DISEGNO DI LEGGE CONCERNENTE:
"AUTORIZZAZIONE DI MAGGIORE SPESA PER L'APPLICAZIONE DELLA LEGGE
REGIONALE 15 LUGLIO 1985, N. 46, CONCERNENTE LA CONCESSIONE DI
INCENTIVI PER LA REALIZZAZIONE DI IMPIANTI DI RISALITA E DI
CONNESSE STRUTTURE DI SERVIZIO".
PRESIDENTE:
Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Lo stanziamento aggiuntivo che forma
oggetto del presente disegno di legge si rende necessario per far
fronte alle istanze finanziarie che, in base alla legge n. 46 del
15 luglio 1945, sono pervenute finora da parte delle società che
gestiscono gli impianti funiviari.
Diciamo che questa maggiore spesa di 6 miliardi è destinata per
5 miliardi e 60 milioni a finanziare le iniziative per le quali c'è
già il parere favorevole della Commissione e che sono tutte
elencate in modo dettagliato nella relazione allegata.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Ringrazio l'Assessore per aver messo a
disposizione dei Consiglieri la relazione dell'Ing. Landi. Poiché
in essa si fa una certa valutazione sugli impianti di risalita,
colgo l'occasione per chiedere se non sarebbe opportuno cercare di
quantificare il possibile costo per rimettere in efficienza tutti
gli impianti nell'arco di un certo periodo di tempo.
Non so se nel bilancio regionale verrà previsto un certo
stanziamento in proposito per il 1987, però noi riteniamo opportuno
programmare questi lavori in modo da predisporre ogni anno un certo
finanziamento, adeguandolo alle esigenze, così in un certo periodo
di tempo la Valle d'Aosta potrebbe dotarsi di una rete di impianti
di risalita adeguata alle sue necessità ed aspettative.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
L'argomento merita qualche
approfondimento e qualche riflessione fatta a voce alta.
Ho la netta impressione che con la politica dei contributi a
pioggia nel settore del turismo, anziché guidare la politica
turistica della Valle d'Aosta, noi subiamo passivamente gli
indirizzi delle società private. Non è pensabile e neppure
tollerabile che ci siano società che nel corso di un anno godano di
privilegi di questa dimensione e società che invece beneficiano
solo di interventi ridotti quando non addirittura
insignificanti.
Qualcuno mi potrebbe giustamente rispondere che ciò dipende
dalle iniziative che ogni società mette in cantiere. Ma io credo
che la Regione, anche quando interviene con incentivi, debba avere
un preciso quadro di riferimento complessivo relativo al futuro del
turismo invernale in Valle d'Aosta.
Ci sono stazioni che rispondono a determinati requisiti al
contrario di altre, alcune vanno incentivate ed altre che invece
vanno disincentivate. Non tutte le stazioni, infatti, possono
prendere come modello Courmayeur e Cervinia; alcune, come ad
esempio Cogne, hanno una certa vocazione che deve esse re sostenuta
e che può fungere, almeno per quanto riguarda lo sci da fondo, da
contraltare alle stazioni di Courmayeur o Cervinia per lo sci
alpino.
Posso capire che la Val Vény abbia degli interessi più
consistenti delle altre società. Non ho fatto un conto preciso, ma
mi sembra di ricordare a memoria che, tra interventi per incentivi
sugli impianti a fune, incentivi per la battitura delle piste ed
incentivi per gli impianti di innevamento artificiale, la Val Vény
dovrebbe aver avuto un insieme di interventi per circa 17 o 18
miliardi solo lungo il corso di questo anno. Spero che l'Assessore
mi vorrà scusare se non sono stato preciso.
Dopo tutto quello che si è detto sulla Val Vény e sui suoi
interventi sul territorio, non sarebbe stato il caso (e qui pongo
un altro problema) di adottare un metodo un po' più cautelativo per
la nostra Regione? È pensabile che non facciamo mai niente per far
sì che certi danni ambientali, dei quali si parlava anche ieri,
vengano, almeno nei limite del possibile, affrontati con la
collaborazione di chi li ha provocati? È pensabile che la Regione
non si metta mai nelle condizioni di poter dire alla Val Vény:
"Benissimo, io ti do quello che ti spetta, a condizione
che..."?
Ci troviamo proprio di fronte ad un caso le cui condizioni sono
più che evidenti, perché in quella zona si è compiuto un disastro
ecologico. Ma questo discorso non l'abbiamo mai sentito e la cosa
comincia a preoccuparci perché fra poco, come è stato
preannunciato, vedremo nel bilancio della Regione un intervento
massiccio per il ripristino della zona...
(...INTERRUZIONE...)
Quanto? 4 miliardi? Chiedo scusa... Allora io mi chiedo: visto
che gli altri spesso ci impongono loro scelte, perché ogni tanto
non possiamo anche noi pilotare le nostre? Questo vale sia per la
politica turistica, sia per altre vicende come quelle che hanno
contrapposto la Val Vény e l'Amministrazione regionale per quanto è
successo nella zona del Chécrouit.
Si tratta di riflessioni che meritano un certo approfondimento
perché, da quanto abbiamo visto in quel sopralluogo, il "domaine
skiable" della Val Vény non è sfruttabile ancora per molto con
ulteriori e massicci interventi di risalita. Mi è parso di capire
che gli stessi addetti ai lavori si rendano conto che oltre un
certo limite non si possa proprio andare.
Questa continua incentivazione nei confronti della Val Vény deve
farci riflettere, ma deve anche farci tener conto dei danni che,
nel settore degli impianti di risalita, il territorio della nostra
Regione ha subito a causa di mancati rapporti con la Regione.
Forse il "domaine skiable" non era tra i più appetibili e si
prestava solo ad interventi non così massicci, ma noi come Regione,
su questo aspetto del problema, siamo stati in "religioso silenzio"
e non abbiamo detto assolutamente niente!
Io credo che sia nostro dovere invece sottolineare il problema,
perché anche l'innevamento artificiale non può essere liquidato in
quattro parole, come dicevo nei giorni scorsi, perché l'intervento
sul paesaggio che presuppone un impianto di innevamento artificiale
di quella portata non può non preoccupare. Ci sono dei manufatti di
notevole consistenza e c'è anche il problema dell'acqua e del suo
ritorno.
L'altro giorno, quando abbiamo fatto il sopralluogo, si sono
accorti che tutto era stato previsto per pompare l'acqua
all'andata, ma rimaneva il problema del ritorno di questa. Dove
sarebbe andata a finire l'acqua di ritorno? È una questione ancora
tutta da risolvere.
Questo ragionamento dimostra che l'approccio al problema degli
impianti di risalita, a quello dell'innevamento artificiale ed a
tutti quegli interventi che incidono sul nostro territorio deve
essere affrontato in maniera diversa da parte della Regione.
Non basta più concedere dei contributi, ma bisogna pensare che,
se si danno dei contributi, occorre che i lavori vengano eseguiti
come vuole l'Amministrazione e non come vogliono le società degli
impianti di risalita.
In secondo luogo occorre anche riflettere sulla attitudine o
meno delle stazioni ad un certo tipo di sviluppo e cioè se tutte le
stazioni siano adatte o meno allo sci invernale. D'ora in avanti è
opportuno effettuare certe selezioni e, se mi è consentita
l'espressione, occorrerà specializzare le stazioni, perché in
futuro, anche per l'evolversi della mentalità dello sciatore, certe
stazioni saranno più appetibili di altre.
Anche Pila merita un certo approfondimento, perché, creata con
certi presupposti negli anni in cui si pensava ad una stazione di
sci integrale, a distanza di anni comincia "a mostrare la
corda".
Credo che tutto ciò debba essere inserito in un discorso più
ampio, anche se riguarda in modo più specifico la Val Vény.
L'Assessore avrà le sue buone ragioni per dire che questi
impianti, come già si è avuto modo di sentire, debbono essere
rimodernati e rifatti; però, prima di concedere ulteriori
contributi (anche per usare "la politica del "torcinaso" che forse
è un'espressione un po' infelice) io direi: "Signori miei, prima
occorre concludere la vertenza tra la Regione e la Val Vény, per
quanto riguarda l'aspetto dei danni ambientali; solo dopo, se ci
saranno ulteriori interventi da fare, provvederò a venirvi
incontro!" Cerchiamo quindi di non avanzare a ruota libera,
altrimenti andremo incontro agli stessi inconvenienti del
passato.
Queste erano le riflessioni che volevo fare a nome del nostro
Gruppo. Attendo ora risposte precise e puntuali da parte
dell'Assessore competente, anche perché ad esse, come ho già
dichiarato in sede di Commissione, è subordinato il nostro voto.
Grazie.
PRESIDENTE:
Ha chiesto la
parola il Consigliere
Viberti; ne ha facoltà.
VIBERTI (N.S.):
Il Consigliere Torrione ha detto quasi
tutto e mi pare che abbia anche abbozzato un discorso piuttosto
interessante sul turismo invernale che, a mio parere, meriterebbe
un'apposita discussione in sede di Commissione, con
l'illustrazione, da parte dell'Assessore, degli intendimenti della
Giunta nell'indirizzare e nel programmare questo tipo di turismo,
che è assolutamente inesistente nei rapporti Giunta - Consiglio.
Noi non vogliamo pensare che la Giunta non voglia programmare in
tal senso, perché si tratterebbe di un atteggiamento troppo
colpevole, anche se, purtroppo, i provvedimenti continuano a
susseguirsi senza un filo conduttore.
Noi non possiamo trovarci d'accordo sui finanziamenti che vanno
a finire nel comprensorio sciistico di Courmayeur ed a più riprese
abbiamo cercato di motivare il nostro disaccordo.
Il Consigliere Torrione ha ricordato una questione di non
secondaria importanza relativa all'innevamento artificiale
parzialmente realizzato nella Val Vény. La realizzazione che è
stata fatta è la dimostrazione di come la mancanza di esperienza
faccia impegnare centinaia di milioni senza la certezza dei
risultati, e renda possibili errori addirittura impensabili da un
punto di vista tecnologico.
Nei giorni scorsi, quando a più riprese è stato affrontato
questo tema, non ho fatto cenno alla necessità di una tubazione per
il ritorno delle acque nell'impianto di innevamento. La ditta che
ha progettato l'impianto di innevamento ha previsto una tubazione
adeguata all'innevamento di tutto il comprensorio e, naturalmente,
questa tubazione porta una certa quantità di acqua.
La computerizzazione dell'innevamento artificiale permette che
possa funzionare anche soltanto uno dei cosiddetti funghi ecologici
che producono la neve, quand'anche solo in un punto sia necessaria
la produzione della neve o se soltanto in un punto ci siano le
condizioni perché la neve possa essere prodotta.
Affinché ci possa essere la pressione necessaria al
funzionamento, la tubazione deve essere tutta piena. Ma non si è
pensato che la tubazione piena non può essere svuotata dall'unico
elemento che in quel momento entra in funzione; per cui si viene a
creare un problema di carattere tecnico e c'è la necessità di far
defluire questa acqua da qualche parte. Come si può progettare un
impianto di questo genere e dimenticare che ci vuole una tubazione
per il ritorno?
A questo punto noi non sappiamo più chi aveva fretta in quanto,
ci era sempre stato detto che la fretta era determinata dalla Val
Vény. Ma che senso ha, adesso, per questa società questo costo
aggiuntivo? A me sembra quasi di capire che fosse qualcun altro ad
avere fretta.
La quantità di acqua che uscirà, una volta realizzata questa
tubazione, è notevole e dove la scaricheremo? L'acqua infatti viene
prelevata dalla falda, perché è più pulita, ha le caratteristiche
più idonee ed una temperatura che permette di raggiungere in modo
più semplice ed immediato quelle temperature indispensabili per
l'innevamento, ma dove verrà scaricata? Uscirà con una pressione
notevole e, poiché nel punto di salita ci sono addirittura 60
atmosfere, quali sono gli accorgimenti che verranno posti in essere
perché queste 60 atmosfere non raggiungano le 120 alla fine? Come
ritornerà in Dora? Si tratta di domande informali alle quali non è
stata ancora data risposta, però l'impianto di innevamento
artificiale inizierà a funzionare!
Assessore Borbey, noi siamo preoccupati che le cose continuino a
funzionare in questo modo. Questo atteggiamento non vuole essere
assolutamente accusatorio nei suoi confronti, perché si tratta di
una preoccupazione reale, sia per le condizioni del territorio e
sia per le scelte che si continuano a fare in modo approssimativo
ed impreciso, senza pensare alle loro conseguenze.
In definitiva si tratta di un'ulteriore dimostrazione di come si
continua a procedere, nella convinzione che le cose, prima o poi,
in qualche modo si aggiusteranno, quindi noi non possiamo votare
una legge di questo genere. In altri luoghi non ci sono condizioni
altrettanto gravi, però è necessario un ripensamento sulle
conseguenze di un certo tipo di approccio alla montagna, perché noi
non possiamo continuare a correre dietro a tutti i rinnovamenti
tecnologici solo perché i nostri impianti sono vecchi, e permettere
addirittura nuove iniziative, senza aver prima deciso in che modo
bisogna eseguire i nuovi lavori, senza aver capito in che misura
l'ente pubblico deve intervenire e per quali motivi lo deve fare,
senza essere riusciti a far muovere e condividere dai privati (non
coloro che costruiscono e gestiscono gli impianti di risalita, ma i
privati interessati dal funzionamento di questi impianti, e cioè
tutti coloro che commerciano sullo sciatore) parte degli oneri che
vengono sostenuti dall'ente pubblico e dalle società degli impianti
di trasporto a fune!
Questi problemi vanno discussi e bisogna riuscire a far cambiare
atteggiamento a queste categorie di persone, perché, fino a quando
le cose continueranno ad andare avanti nel solito vecchio modo, che
è quello di dare il contributo; fino a quando non riusciremo a
capire qual'è il filo che lega tutti gli interventi della Giunta,
noi non potremo assolutamente condividere queste scelte. Eppure
abbiamo già detto a più riprese che noi non siamo contrari allo sci
alpino!
Ma che cosa aspettiamo a promuovere dei consorzi tra i piccoli
albergatori per avere una ricezione a livello di altre stazioni
sciistiche? Che cosa aspettiamo a promuovere queste iniziative?
Da parte di questa Giunta noi non vediamo delle iniziative di
promozione che vadano in un senso migliorativo del turismo
invernale e che dimostrino che essa è cosciente che il bene
ambientale è il bene primario della nostra Regione e cioè quello
che potrà permettere alle future generazioni di mantenere un certo
livello di vita. Se questo bene noi lo sprechiamo oggi, non rimarrà
più niente per quelli che ci seguiranno domani.
PRESIDENTE:
Ha chiesto la parola il Consigliere De
Grandis; ne ha facoltà.
DE GRANDIS (P.R.I.):
La preoccupazione per la difesa del
territorio è giustificata ed io la condivido pienamente, ma non
deve sviarci dal considerare alcuni problemi che sono "sul
tappeto".
Una cosa è la costruzione di nuovi impianti di risalita o di
nuovi impianti per sviluppare il turismo ed altra cosa è, invece,
l'ammodernamento degli impianti esistenti e la loro trasformazione
in impianti più efficaci e all'altezza dei tempi.
Le due cose, secondo me, vanno scisse. Da una parte occorre non
dimenticare che gli impianti di risalita sono la locomotiva del
turismo invernale; se non c'è l'impianto di risalita tutte le altre
attività economiche della zona fatalmente non hanno ragione di
esistere se non in misura del tutto irrisoria. Per questo, non solo
in Italia ma anche nelle vicine Francia e Svizzera, esiste
l'intervento dell'ente pubblico, sia a livello comunale che
regionale, per sostenere lo sviluppo degli impianti di risalita, e
ciò proprio perché il ritorno economico di questi impianti riguarda
solo in piccola parte la società che gestisce gli impianti, ma per
la maggior parte interessa tutte le attività economiche che si
sviluppano intorno all'impianto di risalita: alberghiere,
commerciali, di servizio...
Io ritengo pertanto che noi senza alcun dubbio dobbiamo
proseguire la politica del rinnovamento degli impianti, ma dobbiamo
avere anche la massima attenzione per la costruzione di nuovi. Se
la memoria non mi tradisce credo di poter ricordare che la Giunta,
aveva fatto predisporre uno studio di carattere generale per tutta
la Valle d'Aosta al fine di verificare le situazioni più idonee per
lo sviluppo del turismo invernale nelle varie zone, per emanare
direttive ed imporre linee di sviluppo in sintonia con gli
interessi generali della Regione e tenendo conto in primo luogo
della tutela del territorio, che dovrebbe essere utilizzato
correttamente senza essere sciupato.
Io insisto sull'importanza dell'ammodernamento degli impianti
perché lo sciatore di oggi, grazie al fatto che dispone di mezzi
tecnici sempre più sofisticati, e grazie al fatto che le tecniche
si sono sviluppate in maniera particolare e pongono quindi lo
sciatore in condizione di poter affrontare in brevissimo tempo
anche le piste difficili, chiede non solo di avere dei comprensori
di notevole vastità, ma li chiede talmente vasti che le maggiori
stazioni sciistiche d'Europa si sono dovute preoccupare di creare
dei collegamenti intervallivi per ampliare i propri "domaines
skiables".
Questo è avvenuto a tutti i livelli, sia nazionali che
internazionali. L'esempio del Breuil è lì a dimostrare l'importanza
che ha il collegamento intervallivo nell'attrarre sciatori. Gli
sviluppi, quindi, sono necessari e noi abbiamo bisogno di rimanere
al passo con i tempi, per quanto riguarda lo sviluppo tecnologico
di questi impianti, perché la concorrenza della Francia e Svizzera,
che sono a nostro contatto, è fortissima.
Sulla reale efficacia degli impianti di innevamento artificiale
io nutro forti dubbi, però non ci dobbiamo dimenticare che nella
scorsa stagione invernale la stazione del Sestriere, per aver
pubblicizzato gli impianti di innevamento artificiale, ha ottenuto
un effetto psicologico tale da veder pressoché raddoppiate le
proprie presenze. Ciò proprio in virtù della presenza di questi
impianti che sono stati propagandati in maniera molto intelligente
e che, però, non potevano certamente soddisfare le richieste degli
sciatori. L'impianto di innevamento artificiale infatti è sempre
limitato ad una zona piuttosto ristretta e non può certamente
essere alternativo alla neve naturale; la presenza però di questi
impianti ha creato degli effetti psicologici che hanno avuto un
influsso estremamente benefico sull'affluenza turistica.
Chiedo quindi all'Assessore Borbey a che punto siamo con quella
ricerca che riguardava l'intera Regione e che mi sembra essere il
primo e fondamentale passo per un corretto sviluppo degli impianti
di risalita delle nostre stazioni invernali.
Allo stesso modo chiedo ancora all'Assessore se ha continuato la
politica, iniziata dal Consigliere Pollicini quando era Assessore
al Turismo, di cercare di creare quei consorzi, ai quali faceva
riferimento il Consigliere Viberti, tra tutti gli operatori
economici di una zona, per farli partecipare allo sviluppo degli
impianti di risalita ed al sostegno economico del rinnovamento per
attrezzare la stazione in modo più idoneo e funzionale.
Detto questo io, ovviamente, voterò a favore di questo disegno
di legge per ché sono convinto della validità di que sto tipo di
iniziativa.
PRESIDENTE:
Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Io concordo con il Consigliere Torrione
quando sostiene che questo argomento avrebbe bisogno di molte ore
di discussione, però gli ricordo anche che abbiamo avuto modo di
stare insieme molte ore in ogni sopralluogo che abbiamo effettuato,
come ad esempio in quello di due anni e mezzo fa alla stazione
francese di Courchevel quando abbiamo avuto occasione di stare
insieme per due giorni, e di fare lunghe discussioni. Anche in sede
di Commissione, quando la Giunta ha presentato questo disegno di
legge, abbiamo ancora dibattuto a lungo tutti questi problemi.
Questa maggioranza aveva inserito tra gli indirizzi
programmatici anche il miglioramento dei servizi nelle stazioni
sciistiche esistenti e l'effettuazione di studi approfonditi, prima
di realizzare nuove stazioni, per verificare se in una determinata
località una nuova stazione avrebbe comportato reali benefici o
meno. L'impegno primario però era indirizzato al miglioramento
dell'offerta turistica esistente con l'incremento degli attuali
impianti e della loro sicurezza, e con l'attenzione rivolta a
rimediare agli eventuali guasti che le società potevano aver
arrecato al territorio in precedenza.
La legge elargisce contributi a fondo perso per la battitura
delle piste, ma anche perché tutta la segnaletica e la parte
meccanica degli impianti siano mantenute in condizioni tali da
contribuire al rispetto del paesaggio e quindi siano tinteggiate
con antiruggine e biacca. Il testo della legge prescrive anche che
il contributo è dato affinché il territorio venga mantenuto ad un
buon livello paesaggistico e quindi integro ed inerbato anche
durante la stagione estiva, quando non c'è la neve.
Piano piano stiamo lavorando in questo senso ed un funzionario è
incaricato di controllare sia la battitura delle piste, durante il
periodo invernale, e sia l'inerbamento, durante la stagione estiva;
ma non si può pretendere che tutto venga fatto seduta stante. La
Giunta da parte sua ha riconosciuto che nei tempi passati sono
stati fatti alcuni guasti e che nella zona della Val Vény i danni
sono stati effettivamente rilevanti; ciò non toglie, però, che non
si possa fare una legge per elevare il livello delle nostre
stazioni e renderle competitive. È necessario, pertanto, riuscire a
mediare queste due esigenze.
I fondi impegnati da questa legge sono serviti esclusivamente
sino ad oggi per sostituire gli impianti esistenti, perché non
abbiamo finanziato alcun impianto nuovo. L'impianto deve essere
sostituito per essere competitivo, per rispettare precise
disposizioni legislative che, in caso contrario, prevedono la
chiusura dello stesso, ed infine per migliorare anche
paesaggisticamente la stazione sciistica. Non è bello, infatti,
vedere impianti obsoleti e funivie con piloni e seggiolini che
offendono l'estetica del paesaggio.
Ringrazio il Consigliere De Grandis per il suo esemplare
intervento. Quando si fa un piano programmatico non si deve
prendere in considerazione solo un aspetto settoriale, ma occorre
guardare, come ha fatto lui, il più vasto panorama generale. Non è
vero che la Giunta regionale non ha programmato in materia,
un'affermazione del genere suonerebbe come offesa a quanto essa ha
fatto! La Giunta infatti ha incaricato l'ing. Landi di effettuare
una ricerca per darci il catasto preciso e lo stato di salute di
tutti gli impianti della Regione. Essa, però, non può programmare
il futuro delle varie stazioni, perché travalicherebbe i propri
compiti istituzionali: in ogni stazione c'è un consiglio di
amministrazione che sovrintende allo sviluppo della stazione. Ogni
società, od ogni stazione, sulla base dello studio dell'ing. Landi,
deve effettuare il proprio programma decennale d'interventi. Alcune
società l'ave vano già pronto perché l'avevano predisposto alcuni
anni fa, come la Val Vény e le Funivie del Piccolo S. Bernardo, e
l'hanno potuto presentare immediatamente, beneficiando per prime
dei contributi previsti da questa legge; mentre altre, come la
società Pila, citata dal Consigliere Torrione, sono ancora in
ritardo, tant'è che siamo dovuti intervenire noi per sollecitarle a
predisporre il programma dei loro interventi futuri. La società
Pila, purtroppo, ha assegnato agli ingegneri Rini e Canestrini
l'incarico di predisporre lo studio della stazione solo l'anno
scorso ed il relativo progetto è stato presentato alle sedi
opportune alla fine del mese di settembre.
Mi pare, quindi, che ci sia una certa programmazione negli
interventi della Regione. Quest'ultima legge prevede anche un
comitato tecnico che valuta tutti i progetti e di esso fanno parte
dei tecnici, dei rappresentanti delle società degli impianti a
fune, un rappresentante della FINAOSTA, rappresentanti di altri
Assessorati, come il dott. Lyabel, che devono verificare se gli
impianti sono rispettosi delle norme di tutela paesaggistica.
Rifiutiamo pertanto l'accusa di mancanza di programmazione e di
organizzazione nei nostri interventi. Sarebbe come volerci accusare
che i nostri interventi cadono a pioggia senza un minimo di
programmazione.
Noi abbiamo costituito delle commissioni tecniche nel cui lavoro
possiamo credere o non credere. Ma io non posso, anzi, mi rifiuto
di andare a fare il tecnico: non posso andare nel comprensorio
della Val Veny per verificare se il tubo è troppo grande o troppo
piccolo. Una commissione ha verificato il progetto, abbiamo
incaricato i nostri due rappresentanti in seno alla Val Vény, il
dott. Tambosco che è il dirigente dell'Assessorato al Turismo, ed
il sindaco di Courmayeur, Truchet, di dare sufficienti garanzie
alla Regione affinché le cose vengano fatte bene.
Possono esserci delle perplessità sulla tecnica seguita, ed io
ringrazio il Consigliere Viberti che ci mette continuamente
sull'avviso in merito, ma sappiamo già che la direzione lavori ed i
nostri rappresentanti nel consiglio di amministrazione sono stati
incaricati di verificare e controllare che tutto si svolga come
prescritto.
Aggiungiamo ancora che la società incaricata di effettuare il
lavoro è la York, che ha già fatto impianti in 70 stazioni francesi
e nella sola stazione di Courchevel ha realizzato un impianto che è
dieci volte più grande di quello di Courmayeur. Si tratta quindi di
una società che, per l'esperienza acquisita, può offrire ampie
garanzie.
Possono esserci anche altri inconvenienti ed io ringrazio i
Consiglieri Torrione e Viberti di averci messo di nuovo
sull'avviso, ma posso garantire che ci siamo già premuniti
preavvertendo i nostri rappresentanti, l'impresa e la direzione
lavori, di come e quanto dovrà essere realizzato per migliorare le
procedure di intervento al fine di non arrecare ulteriori danni al
comprensorio. È logico infatti che lo scolo delle acque debba
essere convogliato verso la Dora della Val Vény con una tubazione o
con una canalizzazione anche a cielo aperto.
Non sono qui per affermare che la nostra azione è esente da
pecche. Ma da questo, a quello che qualcuno vuol far credere e cioè
che niente è stato fatto a livello di programmazione, di strada ne
corre!
Possiamo essere più precisi nel dire che ci manca in particolare
una programmazione degli interventi nelle piccole stazioni, che
consentirebbe al Consiglio regionale di decidere se è opportuno far
vivere le piccole stazioni delle valli laterali che non possono
trarre nessun beneficio a livello diretto (anche se sarebbe più
conveniente verificare i benefici indotti) e bisognerebbe accertare
soprattutto se è giusto che l'Ente pubblico spenda tanti denari
pubblici per far rimanere la popolazione in certe località che,
altrimenti, sarebbero condannate a morire perché più nessuno vi si
recherebbe.
Questo è il tipo di programmazione che dobbiamo ancora fare e vi
prometto che la Giunta regionale entro breve tempo presenterà in
sede di Commissione un disegno di legge che terrà conto
dell'indirizzo che ho appena indicato.
È giusto che la minoranza critichi, però anche quest'anno
abbiamo dovuto operare molto in fretta per cercare di realizzare
l'innevamento artificiale. Ho raccomandato ai tecnici di
controllare con attenzione questo impianto e quelli che lo hanno
visto si sono potuti rendere conto che abbiamo cercato di fare il
possibile affinché nella sua esecuzione non fosse deteriorato
l'ambiente naturale.
L'anno scorso la Giunta è stata subissata da mozioni ed
interpellanze perché avevamo perso la Coppa del Mondo e perché ne
erano scaturiti danni notevolissimi al turismo valdostano.
Vorreste, forse, che anche quest'anno si giungesse in ritardo? Mi
auguro di no.
Nel merito della continuità di indirizzo fra la gestione
dell'Assessore Pollicini e quella del sottoscritto, posso dire che
c'è uno stanziamento aggiuntivo di 200 milioni a favore dei
consorzi che testimonia della continuità della giusta politica
iniziata dall'allora Assessore al Turismo. Si stanno costituendo
continuamente nuovi consorzi e l'ultimo in ordine di tempo è quello
di Cogne, al quale hanno aderito 27 albergatori su 34, che hanno
già acquistato un computer con il quale effettuano le prenotazioni
alberghiere centralizzate per tutti gli esercizi alberghieri, con
l'esclusione di quelli che non hanno aderito.
PRESIDENTE:
Passiamo ora all'esame
dell'articolato.
Do lettura dell'articolo 1:
Articolo 1
1.
Per l'applicazione della legge regionale 15 luglio
1985, n. 46, concernente: "Concessione di incentivi per la
realizzazione di impianti di risaltata e di connesse strutture di
servizio" è autorizzata, limitatamente all'esercizio 1986, la
maggiore spesa di Lire 6 miliardi, il cui onere graverà sul
capitolo 37510 della parte spesa del bilancio di previsione della
Regione per l'anno finanziario 1986.
2.
Alla copertura dell'onere di cui al comma
precedente si provvede mediante riduzione di L. 6 miliardi dello
stanziamento iscritto al capitolo 50150 "Fondo globale per il
finanziamento di spese per ulteriori programmi di sviluppo (spese
di investimento)" a valere sui seguenti interventi previsti all'al
legato n. 8 del bilancio di previsione per l'esercizio
1986:
-
costruzione della rete di distribuzione del gas metano per
£. 50.000.000; su detto intervento rimane disponile la minor somma
di £. 1.200.000.000
-
Esperimento pilota per la realizzazione di una centrale
idroelettrica per L. 950.000.000; su detto intervento rimane
disponibile la somma di L. 1.050.000.000.
PRESIDENTE:
Se nessuno chiede la parola
pongo in votazione l'articolo 1 testé letto:
ESITO DELLA VOTAZIONE
Presenti: 23
Votanti: 22
Favorevoli: 22
Astenuti: 1 (Viberti)
Il Consiglio approva.
PRESIDENTE:
Do lettura dell'articolo 2:
Articolo 2
1. Al bilancio di previsione della Regione per l'esercizio
finanziario 1986 sono apportate le seguenti variazioni:
Parte Spesa
Variazione in diminuzione:
Cap. 50150 "Fondo globale per il finanziamento di spese per
ulteriori programmi di sviluppo (spese di investimento)" L.
6.000.000.000
Variazione in aumento:
Cap. 37510 "Spese per finanziamento del Fondo Regionale di
Rotazione per gli impianti di risalita"
L.R. 15.7.1985, n. 46
L.R. , n. L. 6.000.000.000
PRESIDENTE:
Se nessuno chiede la parola pongo in
votazione l'articolo 2 testé letto:
ESITO DELLA VOTAZIONE
Presenti: 23
Votanti: 22
Favorevoli: 22
Astenuti: 1 (Viberti)
Il Consiglio approva.
PRESIDENTE:
Do lettura dell'articolo 3:
Articolo 3
La presente legge
è
dichiarata urgente ai sensi del
terzo comma dell'articolo 31 dello Statuto speciale ed entrerà in
vigore il giorno successivo a quello della sua pubblicazione nel
Bollettino Ufficiale della Regione.
È fatto obbligo a chiunque spetti di osservarla e di farla
osservare come legge della Regione Autonoma Valle d'Aosta.
PRESIDENTE:
Se nessuno chiede la parola pongo in
votazione l'articolo 3 testé letto:
ESITO DELLA VOTAZIONE
Presenti: 23
Votanti: 22
Favorevoli 22
Astenuti: 1 (Viberti)
Il Consiglio approva.
PRESIDENTE:
Ha chiesto la parola per dichiarazione di
voto il Consigliere Viberti; ne ha facoltà.
VIBERTI (N.S.):
È vero che sono stati eseguiti dei lavori
di ripristino ambientale quando è stato realizzato l'impianto di
innevamento artificiale, che però, a causa della mancata previsione
di una tubazione di ritorno delle acque, verranno sconquassati
l'anno prossimo. Mi auguro comunque che, anche nel prossimo anno,
si provvederà ad eseguire come è stato fatto ora, e cioè in modo
accettabile, il ripristino delle zone interessate dalla tubazione
dell'impianto di innevamento artificiale. Aggiungo che non
intendevo dire che la Regione debba sostituirsi ai Consigli di
amministrazione delle varie società private, ma, proprio perché
essa è presente in molti Consigli di amministrazione di società, in
alcune delle quali è anche azionista di maggioranza relativa, può
senz'altro far sentire la propria voce. Non è vero quindi che noi
non abbiamo la possibilità di intervenire ed intervenendo non
prevarichiamo le competenze di nessuno perché, se siamo titolari di
una certa percentuale di azioni, siamo anche nel pieno diritto di
poterci esprimere a livello di Consigli di amministrazione.
Queste considerazioni servono ad integrare quanto avevo detto
prima ed a motivare ulteriormente la mia astensione.
PRESIDENTE:
Ha chiesto la parola per dichiarazioni di
voto il Consigliere Torrione; ne ha facoltà.
TORRIONE (P.S.I.):
Il nostro voto sarà favorevole, anche
se ci siamo permessi di fare delle opportune puntualizzazioni su
questo argomento e su altri che gli sono direttamente
collegati.
Riconosciamo che alcune considerazioni dell'Assessore Borbey
sono valide e non siamo qui per fare dell'opposizione preconcetta,
però dobbiamo anche riconosce re che in questo settore esiste
ancora una piccola percentuale di approssimazione. Proprio per
questo abbiamo cercato di sollecitare l'attenzione dell'Assessore
su questo specifico argomento, perché non è più pensabile di
procedere come per il passato. Abbiamo visto che sono state
approvate alcune leggi che vanno nella giusta direzione, e ad esse
abbiamo dato anche il nostro voto favorevole. Però, a nostro
avviso, manca il coordinamento generale di tutti questi interventi
ed i problemi vengono considerati singolarmente, ma un discorso del
genere ci potrebbe portare molto lontano.
Il Consigliere De Grandis dice giustamente che in altre località
od in altre zone turistiche l'intervento pubblico è sempre più
massiccio. Però è altrettanto vero che in quelle zone è sempre più
accentuato anche il coinvolgimento dei privati. Nella vicina
Svizzera, infatti, l'intervento dei privati ha un ruolo primario
nella gestione del turismo ed è una situazione diversa rispetto
alla Francia, dove l'intervento pubblico è ancora determinante.
Anch'io ripeto l'osservazione già fatta dal Consigliere Viberti:
visto che la Regione è presente nei Consigli di amministrazione di
varie società io credo che debba far sentire la propria voce in
termini di controllo e di proposta. Nel merito del problema
specifico che interessa la Val Vény, io credo che occorra un
maggior coordinamento tra l'Assessorato all'Ambiente e quello al
Turismo, perché si rischia di avere (anche se questo aspetto può
essere solo marginale) un Assessorato che dà e l'altro che
trattiene.
Fra gli interventi così massicci della Val Vény nel territorio
della nostra Regione e gli interventi che la Regione sollecita
attraverso le sue leggi credo che ci voglia un giusto equilibrio.
Chiedo che si realizzi questo coordinamento tra i due Assessorati
per evitare che in futuro si abbiano a verificare le deprecabili
situazioni che abbiamo lamentato nel recente passato nel territorio
del Comune di Courmayeur.
Con queste nostre puntualizzazioni dichiariamo il nostro voto
favorevole al disegno di legge che consente una maggiore spesa ad
una legge che avevamo già approvato. Grazie.
PRESIDENTE:
Il Consiglio è chiamato ora a pronunciarsi
per votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 29
Votanti: 28
Favorevoli: 25
Contrari: 3
Astenuti: 1 (Viberti)
Il Consiglio approva.
