Classificazione
ACQUE



Oggetto del Consiglio n. 2787 del 28 settembre 2023 - Resoconto
OGGETTO N. 2787/XVI - Interpellanza: "Adeguamento del
servizio idrico integrato alle direttive ARERA e informazioni sul
nuovo modello tariffario".
Bertin (Presidente) -
Riprendiamo con il punto n. 45
all'ordine del giorno. Per l'illustrazione dell'interpellanza, ha
chiesto la parola il consigliere Marquis, ne ha facoltà.
Marquis (FI) -
Ritorniamo sulla questione del mancato
finanziamento al BIM di 20 milioni di euro sul progetto presentato
nell'ambito dei finanziamenti PNRR. È già stata fatta prima
un'analisi approfondita nelle premesse da parte del collega Lavy
riguardo al percorso che c'è stato e sulle ragioni.
Io non ripeterò le medesime considerazioni, ma mi avvalgo anche
delle considerazioni che ha fatto l'Assessore per cercare di dare
un taglio leggermente diverso all'interpellanza. In particolare,
rispetto alle dichiarazioni che sono state fatte dall'Assessore, mi
ricollego alle premesse che ho sottoscritto. Mi riferisco al
passaggio dove si dice: "A maggio 2023 abbiamo presentato in
Regione la bozza dell'atto che però, prima di essere approvato
dalla Giunta, deve passare l'esame delle Commissioni consiliari.
Abbiamo già sollecitato l'Assessore ai lavori pubblici affinché
quest'iter, che è il più urgente, si concluda entro settembre
2023". Queste sono le parole del Presidente del BIM.
Quest'affermazione confligge con quanto da lei dichiarato prima se
ho capito bene; sostanzialmente, nel rispondere al collega Lavy,
lei ha affermato che il BIM ha presentato la proposta alla Giunta
regionale nel mese di maggio 2023, dopodiché sono state avviate
delle interlocuzioni tra il BIM e l'ARERA e quindi quasi si
sottintendeva che bisogna attendere le risultanze di quelle
interlocuzioni per poter procedere.
Delle due l'una, qui il Presidente del BIM dice che
sostanzialmente la pratica è ferma in Regione e che è in attesa di
evoluzioni che dovrebbero prevedere il passaggio dalla Commissione
consiliare competente per arrivare poi alla definitiva
approvazione. Al netto di questa considerazione, sul piano politico
un po' più generale, il significato di questa vicenda credo che sia
simile a quello di altre, è come se facessimo sempre, quando ci
sono degli adattamenti delle nostre materie da fare rispetto a
delle linee politiche che sono state sostanzialmente decise a
livello statale, una gara a inseguimento, arriviamo sempre dopo gli
altri. Quando si insegue e si dà del vantaggio agli avversari,
molto spesso non lo si riesce a recuperare e si finisce per perdere
o può succedere, come in quest'occasione, che il mancato
adeguamento da parte della Regione alla direttiva dell'ARERA metta
in difficoltà la stessa Regione perché sostanzialmente fa venir
meno la possibilità di accedere a un'opportunità di finanziamento,
in questo caso di una cifra significativa, si parla di 20 milioni.
20 milioni di euro che a questo punto o sono messi a disposizione
dalla Regione per gli investimenti che saranno necessari, perché
sarebbero serviti per fare degli interventi relativamente alle reti
idriche per intercettare le perdite, per sistemare le tubazioni e
anche per digitalizzare la gestione... questi interventi sono
necessari quindi l'alternativa cos'è? O mette i soldi la Regione o,
come dice il Presidente, si rischia poi di riversare tutto in
tariffa. Questa è una situazione a cui va prestata, secondo noi,
una grande attenzione.
Pertanto nell'interpellanza chiediamo qual è lo stato dell'arte
di questa procedura, con la possibilità di avere un chiarimento
riguardo a quello che ho detto in premessa e quali sono le modalità
di finanziamento alternative affinché si possa scongiurare che gli
investimenti poi vadano a ricadere in aumenti tariffari per
l'utenza.
In ultimo chiediamo se in definitiva è intenzione da parte del
Governo regionale allineare lo schema tariffario alle direttive che
sono state impartite dall'ARERA.
Presidente -
Risponde l'assessore Sapinet.
Sapinet (UV) -
Grazie collega Marquis. Ritorniamo sui
temi trattati poco fa, quindi cercando di entrare subito nello
specifico, le premesse le abbiamo già fatte prima. Ricordando
quanto detto in generale sulla riorganizzazione del Servizio Idrico
e sulle competenze che la legge 7/2022 attribuisce agli attori
coinvolti.
Come ricordato poco fa, va precisato che la partecipazione al
bando è stata nutrita, tanti sono i soggetti non ammessi, c'era
anche una limitatezza di fondi a disposizione, ma questa non deve
essere una scusante, però va detto che è sicuramente un'opportunità
persa. I fondi non erano garantiti come tutte le volte che si
partecipa a quei fondi e l'intervento proposto a finanziamento
consisteva nella realizzazione di una sensoristica di monitoraggio
da installare sulle principali tratte della rete acquedottistica
regionale. I contenuti dei bandi non incidono sulle competenze
statutarie della Regione e l'esclusione deriva da una successiva
valutazione, come detto, effettuata da ARERA in sede di commissione
di valutazione.
Venendo però ai suoi quesiti, poi le risponderò anche a un
chiarimento riguardo a quanto mi ha chiesto in premessa sullo stato
dell'arte, al fine di formulare una proposta sui criteri per la
determinazione delle tariffe di cui al citato articolo 7 della
legge, il BIM, nel suo ruolo di EGA, ha provveduto. Con
deliberazione 126 del 21 luglio 2022, avevamo parlato appunto di
quell'incarico al raggruppamento temporaneo, poi il contratto è
stato sottoscritto in data 6 ottobre 2022 e la proposta del metodo
tariffario, come detto, alla fine del mese di maggio del 2023.
Poiché il metodo presenta delle semplificazioni apportate alla
metodologia statale in relazione alle specificità locali, al fine
di consentire alla Giunta di definire con propria deliberazione i
criteri per la determinazione delle tariffe nella certezza del
rispetto dei principi eurounitari, delle direttrici della normativa
tariffaria statale e del sistema regolatorio definito da ARERA, di
cui il già citato articolo 7, comma 2, della legge 7/2022 e anche
in seguito alla sentenza del 27 luglio, successivamente alla
presentazione del metodo tariffario, l'EGA in accordo con la
Regione ha chiesto ad ARERA un incontro, che è stato anche
sollecitato da noi, per avviare un tavolo di confronto sulle
tematiche concernenti il Servizio Idrico Integrato nella Regione
Autonoma Valle d'Aosta, in modo per addivenire in tempi quanto più
celeri alla revisione dell'attuale metodo tariffario, trasmettendo
con la stessa nota la proposta di metodo tariffario precedentemente
trasmessa anche a noi. Un passaggio che anche noi abbiamo
sollecitato possa avvenire nella fase precedente a quello che ci
sarà poi successivamente, ovvero il passaggio in Commissione e in
Giunta, proprio per far arrivare un metodo o una proposta di metodo
che sia già stata affrontata a quel tavolo.
Dai risultati di questo tavolo di confronto sarà valutata la
possibilità di procedere con una celere approvazione della proposta
secondo l'iter dell'articolo 7, comma 2, della legge 7/2022, oppure
di apportare le modifiche necessarie per adeguarlo alla normativa
statale, quindi passaggi che devono essere fatti prima del percorso
che affronteremo noi. Questo confronto quindi risulta essere un
passaggio non banale sia dal punto di vista tecnico - e ne
parlavamo prima con il collega Lavy - che dal punto di vista
politico, è fondamentale per capire il margine d'azione tra
competenze regionali e rapporto con ARERA. Mi sono anche
confrontato con il Presidente del BIM e con la parte tecnica... di
sollecitare la parte politica... C'è l'assoluta necessità di
proseguire con questo confronto che possa garantire da una parte la
sostenibilità dell'atto che andremo ad affrontare ed il massimo
riconoscimento delle nostre specificità territoriali.
Per quanto riguarda il secondo quesito sulle modalità di
finanziamento alternativo, si deve premettere innanzitutto che vige
il principio contenuto in diverse direttive europee, che è il
beneficiario del servizio che deve farsi carico del costo, pertanto
il concetto di fondo è che gli investimenti sulle infrastrutture
debbano ricadere interamente sulla tariffa.
Come riportato in premessa, la riorganizzazione del Servizio
Idrico avviata con le leggi regionali 37/2021 e 7/2022 è stata
effettuata con lo specifico intento di adeguare la Regione ai
principi delle disposizioni comunitarie e nazionali vigenti. In
questo contesto l'articolo 8 della legge 7/2022 individua le
risorse finanziarie per la realizzazione degli interventi previsti
nel piano d'ambito del Servizio Idrico Integrato per la promozione
della qualità del servizio di acquedotto, fognatura, depurazione,
per attenuare la ricaduta degli investimenti sulla tariffa; risorse
alle quali potremo ovviamente sommare le entrate derivanti dalle
varie forme di finanziamento che verranno e che potranno essere
colte. La legge regionale, che ricordo non essere stata impugnata
dallo Stato, consente di abbattere il costo degli investimenti
mediante il ricorso ai sovracanoni BIM e a eventuali trasferimenti
regionali che sono stati recentemente messi a disposizione in
assestamento di bilancio. Ricordo che l'ultima variazione di
bilancio ha permesso al BIM di procedere a un'integrazione del
piano d'ambito con nuovi lavori per 5,5 milioni di euro. Allo stato
attuale sono state raggiunte le condizioni abilitanti e necessarie
al fine di poter usufruire dei fondi europei per il periodo di
programmazione 2021-2027 costituenti l'approvazione del piano
d'ambito e nell'affidamento della gestione del Servizio Idrico
Integrato. Altre risorse possono pertanto essere attinte da
finanziamenti statali o tramite fondi europei, tra questi è già
stato approvato un finanziamento a valere sulle risorse del Fondo
per lo Sviluppo e la Coesione (FSC) in anticipazione sul ciclo di
programmazione 2021-2027.
Sul terzo quesito: intendimento del Governo di allineare la
gestione del Servizio Idrico alle direttive dell'ARERA, anche per
non perdere future e importanti opportunità, si ricorda, come già
detto, che l'articolo 7, comma 2, della legge regionale 7/2022
dispone che la Giunta regionale, su proposta dell'EGA, e previo
parere delle Commissioni consiliari competenti, definisce con
propria deliberazione i criteri per la determinazione delle tariffe
del ciclo idrico relative all'acquedotto, fognatura e alla
depurazione delle acque reflue comprensive delle componenti
tariffarie aggiuntive tenuto conto della qualità della risorsa
idrica e del servizio fornito, della copertura dei costi diretti di
investimento di esercizio nel rispetto dei principi eurounitari
delle direttrici della normativa tariffaria statale del sistema
regolatorio definito da ARERA.
Si ritiene pertanto che, in seguito a queste interlocuzioni che
sono in corso con ARERA, la Regione nell'esercitare la competenza
primaria in materia di riorganizzazione del Servizio Idrico
attribuita dallo Statuto, anche in relazione a quanto detto al
punto 1, potrà organizzare il Servizio Idrico Integrato
coerentemente al sistema regolatorio nazionale ma cercando, come
già detto ma è importante sottolinearlo, di mettere in evidenza le
nostre specificità. Un'interlocuzione tecnica che si sta portando
avanti e parallelamente una politica, anche e soprattutto con le
Province di Trento e di Bolzano, che prima sono state citate che
stanno affrontando o hanno affrontato lo stesso non facile
percorso.
Presidente -
Replica il consigliere Marquis.
Marquis (FI) -
Grazie Assessore per la risposta che ha
fornito; prendo spunto da alcune sue considerazioni per alcune
riflessioni di replica.
Per ciò che concerne il bando, lei ha cercato un po' di sfumare
il discorso della perdita dell'opportunità dicendo che la
partecipazione era nutrita, che non c'erano sostanzialmente delle
grosse certezze di arrivare ad avere i finanziamenti, però delle
due l'una, se non c'erano possibilità o se si ritenevano che
fossero basse, non capisco perché siamo andati a investire dei
soldi nel fare dei ricorsi e a spendere dei soldi pubblici. Se sono
stati spesi dei soldi pubblici, penso perché c'era la sensibilità
che ci potessero essere delle buone possibilità di avere il
finanziamento per quanto concerne il BIM per fare questi
lavori.
Tornando al discorso che ha fatto relativamente al piano
finanziario su quali sono le alternative, evidentemente la risposta
è molto chiara: o li mette la Regione o si mettono in tariffa o
arrivano delle ulteriori possibilità di finanziamento, però quello
che fa un po' paura è che in questo momento siamo in una fase di
stallo, di interlocuzione e che bisogna, secondo noi, arrivare nel
più breve tempo possibile a definire questa tariffa, perché
dovessero essere prodotti altri bandi e altre opportunità, nel
frattempo noi siamo matematicamente esclusi e non possiamo neanche
più partecipare.
Credo che l'obiettivo sia arrivare il prima possibile a trovare
una soluzione nel rispetto di quelle che sono da una parte le
direttive dall'ARERA, dall'altra parte nel rispetto delle nostre
prerogative tenendo conto della morfologia del nostro territorio e
delle nostre peculiarità per organizzare questo metodo tariffario.
Cosa dire? Sostanzialmente è emerso che il BIM sollecita voi, voi
avete sollecitato il BIM, noi sollecitiamo voi e speriamo che con
tutte queste sollecitazioni si possa arrivare il prima possibile a
capire come stanno le cose e a definire questa questione perché
merita di essere affrontata con la dovuta urgenza perché questa è
una priorità fondamentale da portare a casa come risultato perché
diversamente possiamo rischiare sia sotto il profilo dei
finanziamenti statali, ma anche sotto quello dei finanziamenti
europei di perdere delle grosse unità e poi dover far mettere a
compensazione le mani nelle tasche dei Valdostani per far fronte
alle esigenze d'investimento che ci sono sulle nostre reti
acquedottistiche valdostane.
