Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 436 del 24 marzo 2021 - Resoconto
OGGETTO N. 436/XVI - Interrogazione: "Notizie in merito
all'accordo raggiunto con i sindacati di medicina generale e
psichiatri di libera scelta per l'effettuazione di vaccini ai
propri pazienti".
Bertin (Presidente)
- Possiamo riprendere i lavori.
Passiamo al punto n. 24. Per la risposta l'assessore Barmasse.
Barmasse (UV) -
Penso che ci sia un errore, credo il
consigliere Baccega volesse riferirsi ai pediatri di libera scelta,
non so come mai è venuta fuori la scritta di psichiatri di libera
scelta anche se, visto il periodo, magari potrebbe essere
utile.
Riguardo all'interrogazione, "quanti sono i medici di medicina
generale e i pediatri di libera scelta in attività in Valle
d'Aosta": in Valle d'Aosta sono attualmente attivi 80 medici di
assistenza primaria e 14 pediatri specialisti di libera scelta,
questi ultimi, per ora, non sono coinvolti nelle vaccinazioni che,
come è noto, sono riservate alla popolazione con fascia di età
superiore ai 16 anni.
Con riferimento ai pediatri di libera scelta, gli uffici
competenti dell'Assessorato stanno valutando il protocollo
sottoscritto a livello nazionale tra il Ministero della Salute, le
Regioni e le organizzazioni sindacali di riferimento per la
partecipazione dei pediatri del territorio alla vaccinazione dei
caregiver dei minori fragili, tenuto anche conto del recente
Decreto Sostegni il quale li inserisce - assieme alle figure dei
medici specialisti ambulatoriali convenzionati interni, degli
odontoiatri e dei medici di continuità assistenziale e dei medici
dell'emergenza sanitaria territoriale - tra i professionisti che
possono collaborare all'attuazione del piano vaccini.
Un accordo integrativo regionale, oggetto della presente
interrogazione e sottoscritto con i medici di medicina generale, ha
invece già previsto la partecipazione alla campagna vaccinale dei
medici di continuità assistenziale i quali, organizzati in équipe,
sono preposti alle vaccinazioni a domicilio dei pazienti non
deambulabili.
La seconda domanda è "quanti di questi hanno aderito alla
campagna d'inoculazione e all'accordo già siglato". Alla data
dell'ultimo aggiornamento, cioè lunedì 22 marzo 2021, avevano
aderito alla campagna di vaccinazione anti-Covid-19 46 medici di
assistenza primaria, per un totale di circa 6.500 assistiti da
vaccinare, e 14 medici di continuità assistenziale; mentre i primi
inizieranno l'attività vaccinale non appena vi saranno le dosi a
loro destinate, i secondi hanno già intrapreso l'attività da due
settimane circa.
Si tratta comunque di una prima fase, in quanto in qualunque
momento il medico di assistenza primaria voglia procedere a
vaccinare dei pazienti che ha in carico non ancora vaccinati,
questi può farlo nel limite massimo posto dall'accordo, cioè il 15%
dei pazienti in carico, 225 per un medico massimalista.
Evidenzio inoltre che l'accordo integrativo regionale prevede
che i medici vaccinino presso i propri ambulatori procedendo alla
chiamata attiva dei pazienti selezionati. Con il procedere della
campagna vaccinale potranno essere valutate ulteriori modalità di
collaborazione, anche tenuto conto della quantità di vaccini in
arrivo.
Per quanto riguarda invece la domanda "se si può far pervenire
l'accordo sindacale siglato ai capigruppo consiliari", l'accordo
integrativo regionale di cui trattasi recante: "Partecipazione dei
medici di medicina generale alla campagna vaccinale anti-Covid-19"
- siglato in data 11 febbraio 2021 dalla Regione, dall'azienda USL
della Valle d'Aosta e dalle rappresentanze sindacali del comitato
permanente regionale dei medici di medicina generale - costituisce
allegato alla deliberazione della Giunta regionale n. 176 in data
22 febbraio 2021.
Informo infine che l'accordo sindacale siglato che - come
richiesto, se vuole, Consigliere, ben volentieri verrà fatto
pervenire ai capigruppo consiliari - è consultabile sul sito della
Regione su www.regionevda nelle pagine dedicate alla sanità,
percorso: personale e formazione accordi integrativi regionali
medici di assistenza primaria.
Presidente -
Per la replica, il consigliere Baccega.
Baccega (PA) -
Grazie, Assessore, per la risposta. In
realtà i titoli non li facciamo noi, nel testo era scritto
correttamente "Pediatri di libera scelta".
Ringrazio anche per la suggestione sull'accordo, che abbiamo poi
recuperato in una fase successiva, quindi abbiamo recuperato
attraverso il sito; è comunque un dato che pensavamo potesse andare
nella direzione di vaccinare di più, perché soltanto quasi il 50%
dei medici di medicina generale che ha aderito oltre alle altre
figure professionali è poco: sono 6.500 assistiti perché è poi il
15% dei loro pazienti.
Questo in qualche modo ci fa meditare e ci fa pensare che
drammaticamente questi accordi vadano visti anche nella direzione
di una migliore organizzazione delle strutture dei medici di
medicina generale, perché laddove si trovano in un contesto di
collaborazione di più medici nell'ambito di un ambulatorio, forse
si hanno risultati migliori rispetto a chi pratica la professione
di medico da solo.
Questi sono dati che io le ho chiesto, sicuramente si possono
recepire anche sul sito della USL, ma essendoci dei cambiamenti
abbastanza significativi tra trasferimenti, pensionamenti e altri
medici in entrata, certamente volevamo un dato più aggiornato.
Finisco, ringraziandola per la risposta, facendo una
considerazione: queste interrogazioni - come quella di prima, come
tante altre che si sono sviluppate - potrebbero essere oggetto di
un approfondimento maggiore soprattutto sul piano vaccini in
Commissione, senza star lì a fare ulteriori interrogazioni o
interpellanze, perché è un po' questa la motivazione.
Noi veniamo contattati sistematicamente dalle persone, persone
di riferimento, amici, conoscenti, parenti, persone che ci
contattano attraverso i social, quindi anche per noi
dell'opposizione avere risposte da dare diventa interessante.
Lei probabilmente non ha vissuto la scorsa legislatura, non ne
ha avuto modo perché era impegnato nella sua professione e
soprattutto in Ospedale sappiamo benissimo che cosa succedeva; qui
la V Commissione si riuniva ogni settimana, talvolta anche due
volte, con approfondimenti direi quasi ogni due giorni sulla
situazione di fatto, e credo che il presidente Lavevaz che faceva
parte della V Commissione lo può confermare.
Se riuscissimo a trovare una quadra - laddove le informazioni in
un periodo come questo ci portano comunque ad avere contezza di
quello che succede - non sarebbe cosa sgradita, semplicemente
perché tutti quanti abbiamo un obiettivo, che è arrivare
all'immunità di gregge quanto prima.
Speriamo di poter avere un'estate produttiva, abbiamo perso
mezza stagione invernale l'anno scorso e ne abbiamo persa un'intera
quest'anno; perdere l'estate sarebbe davvero drammatico per
l'economia di questa regione e anche per la sanità, che so
benissimo che è un po' allo sfinimento rispetto al lavoro che sta
svolgendo.
