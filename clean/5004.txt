Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 16 del 12 gennaio 1983 - Resoconto
OGGETTO N. 16/VII - MOZIONE D'ORDINE SULL'ANDAMENTO DEI
LAVORI DEL CONSIGLIO.
PRESIDENTE:
Ha chiesto di parlare il Consigliere Mafrica
per mozione d'ordine. Ne ha facoltà.
MAFRICA
- (P.C.I.):
Non credo di poter passare
sotto silenzio questa che ritengo una scorrettezza da parte del
presidente della Giunta e dell'Ufficio di Presidenza.
Alle ore 16,15 è stato fatto l'appello: erano presenti
diciassette Consiglieri, di cui otto della minoranza. Non si è
raggiunto il numero legale e si è detto di riprendere il Consiglio
alle ore 17. Nel frattempo, con i comodi loro, i Consiglieri della
maggioranza sono arrivati, però se quelli della minoranza uscissero
il numero legale non ci sarebbe lo stesso.
Non lo facciamo perché siamo responsabili e rispettiamo le
funzioni e l'autonomia del Consiglio; però crediamo che quando si
dice di riprendere alle ore 17 resta inteso per coloro che in quel
momento erano presenti che i lavori riprenderanno a quell'ora.
Questo non lo ritengo un comportamento corretto, credo che la
maggioranza dovrebbe fare di tutto per garantire la presenza nel
momento in cui si dovrebbe iniziare il Consiglio.
PRESIDENTE:
Ha chiesto di parlare il Presidente della
Giunta. Ne ha facoltà.
ANDRIONE - (U.V.)
: Quello che il Consigliere Mafrica
ritiene corretto è opinabile. E' un dato di fatto che ci sono due
interpellanze proposte dalla minoranza e che la maggioranza avrebbe
il diritto di rimandare alla fine della trattazione per
regolamento. Vuole il Consigliere Mafrica che gli legga il
regolamento? D'ora in poi lo faremo sempre.
L'Assessore alla Sanità ed Assistenza Sociale Rollandin era qui
alle ore 16 e per rispondere all'interpellanza basta la persona che
è interpellata, per cui le due interpellanze erano largamente
sufficienti per passare i venti minuti fra le 16,40 e le 17. Quindi
non ci sono questioni di scorrettezza da parte di nessuno.
Rimandiamo pure il Consiglio alla prossima volta perché manca il
numero legale, non sono io che ci faccio le lacrime sopra.
Quando mi si viene a chiedere di interrompere il Consiglio per
fare delle riunioni inutili, allora il Consigliere Mafrica, in
quelle occasioni, è d'accordo. Quindi non facciamo lezioni di
diritto a nessuno, in particolare sugli orari.
PRESIDENTE:
Ha chiesto di parlare il Consigliere Mafrica.
Ne ha facoltà.
MAFRICA - (P.C.I.):
Il tono un po' acceso del Presidente
della Giunta non spaventa nessuno. Le funzioni dei
Consiglieri, per quello che ci riguarda le abbiamo abbastanza
chiare, tant'è vero che siamo qui a discutere, pur ritenendo che
non fosse corretto iniziare. Quando riteniamo di abbandonare l'aula
- e lo abbiamo fatto una volta in cinque anni - è perché riteniamo
che in quel momento la riunione che si va ad affrontare abbia
un'importanza o perché riteniamo che il Consiglio non abbia
rispettato prerogative dei Consiglieri stessi. Non facciamo
questioni di numero legale, perché se avessimo voluto giocare su
questo fatto, com'è avvenuto sovente in Parlamento, in numerosi
Consigli il numero legale sarebbe mancato. Ho solo posto il
problema, perché alle ore 16,15 la minoranza era presente - tranne
il Consigliere Bajocco che si era giustificato - mentre mancavano
numerosi Consiglieri di maggioranza, quindi il richiamo secondo noi
va rivolto dal Presidente
della Giunta, in qualità di capo
dell'esecutivo, principalmente alla maggioranza che deve garantire
la presenza per poter permettere i lavori del Consiglio.
Si era detto di cominciare alle 17, è vero che potevano essere
fatte le interpellanze, però i Consiglieri che si presenteranno
alle 17, essendo stati presenti al momento dell'appello, sono nel
loro diritto.
PRESIDENTE:
Ha chiesto di parlare il Presidente
della Giunta. Ne ha facoltà.
ANDRIONE - (U.V.)
: Nessuno contesta il diritto dei
Consiglieri presenti; a quanto mi risulta non sono neanche
firmatari delle interpellanze in questione. C'è sempre stata una
larga tolleranza in questo Consiglio, qualora volessi fare paura al
Consigliere Mafrica certo non parlerei in questa sede, perché se
c'è una cosa che non mi interessa è proprio quella di spaventare.
Siamo completamente fuori del seminato, stiamo parlando solo di una
riunione del Consiglio. Qualora, come è il caso specifico, io abbia
una riunione con i Sindacati, cosa faccio? Rimando i Sindacati? E'
un diritto che ho, visto che sono in Consiglio, però non è neanche
ammissibile che ogni volta che due Consiglieri della maggioranza o
uno della minoranza arrivano in ritardo non si possano cominciare i
lavori.
PRESIDENTE:
Vorrei ricordare che c'è una discussione che
si protrae da tempo sulla necessità del numero legale per i
problemi delle interpellanze; è procedura e prassi del Consiglio
regionale della Valle d'Aosta che all'inizio, anche se lo Statuto
ed il regolamento fanno esplicito richiamo alle votazioni, ci sia
il numero legale per procedere ai dibattiti ed alle votazioni. In
questo caso abbiamo realizzato il numero legale e propongo, proprio
per la continuità del dibattito, che si proceda all'esame degli
oggetti n. 18 e n. 19 perché sono presenti interpellante ed
interpellato.
