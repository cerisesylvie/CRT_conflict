Classificazione
DEMANIO E PATRIMONIO REGIONALE
ISTRUZIONE PUBBLICA
Università



Oggetto del Consiglio n. 2658 del 13 luglio 2023 - Resoconto
OGGETTO N. 2658/XVI - Interpellanza: "Conferma della scelta
di individuare Palazzo Cogne come sede definitiva per lo studentato
universitario".
Marguerettaz (Presidente) -
Punto n. 50 all'ordine del
giorno. Per la presentazione, ha chiesto la parola il collega
Manfrin: ne ha facoltà.
Manfrin (LEGA VDA) -
Questo titolo, visto oggi, è un po'
fuorviante, nel senso che sembra quasi che io chiedessi conferma
che avremmo aderito; come se qualcuno, da parte
dell'Amministrazione regionale, avesse detto: "No, no ma adesso
utilizzeremo Palazzo Cogne per quest'utilizzo" e quindi io arrivo e
con un'iniziativa dico: "Ma è vero che utilizzate Palazzo Cogne per
questo utilizzo?".
In realtà non è così, vorrei dirlo soprattutto all'esterno:
perché?
Innanzitutto farei un attimo di cronistoria. Ricorderete e
ricorderà tutta quest'Aula... mi spiace che non ci sia l'Assessore
Caveri, con il quale ci siamo scontrati più volte, perché abbiamo
evidenziato che la sede iniziale in cui l'Assessore Caveri aveva
individuato lo studentato a servizio dell'Università della Valle
d'Aosta era l'ex struttura dell'Agenzia delle entrate di Via
Trottechien. Come tutti sappiamo sono uffici che - lo abbiamo detto
più volte in quest'Aula - non possono essere utilizzati se non dopo
una dispendiosa riconversione e con tutta una serie di parametri
difficili da ottenere per fare lo studentato. L'Assessore non era
convinto e ha voluto pervicacemente insistere su questa strada, ma
i fatti gli hanno dato torto e ha dovuto prendere atto che lì non
si poteva fare.
Arriviamo però al giorno in cui, e qui siamo al 7 di giugno,
partiva OPA, il progetto di Invimit (INVestimenti IMmobiliari
ITaliani) per le case studenti: in unico fondo un numero
consistente di asset pubblici. L'operazione che, appunto, da parte
dello Stato è tesa a reperire nuovi alloggi, anche a fronte di
quelle che sono state le preoccupazioni a livello nazionale sulla
carenza di alloggi per universitari. Tutti abbiamo visto i servizi
su questo tema e, qualcuno che ci ha anche marciato, piazzando
tende davanti all'Università di Milano e quant'altro: le solite
propagandate varie da parte di una certa sinistra, ma va bene.
Però, incredibilmente, il 7 di giugno si apre quest'operazione e
noi, dai nostri referenti nazionali e dal Ministero, veniamo
avvisati di quest'opportunità e opportunamente presentiamo il 9 di
giugno una richiesta per chiedere se era intenzione aderire a
questa proposta.
Il 7 di giugno il Ministero apre OPA e il 9 di giugno il gruppo
Lega deposita l'interpellanza dicendo: "Guardate che c'è questa
bella iniziativa, cosa ne pensate?".
Lei comprenderà come io, a fronte di questo, sia sobbalzato
sulla sedia l'altro giorno quando ho letto quest'articolo dove si
dice: "Palazzo Cogne ospiterà il nuovo studentato dell'Università".
Seguono una serie di dati tecnici, parlo dei titoli dei giornali
che ovviamente per deontologia professionale devo ritenere dicano
esclusivamente la verità e, quindi non posso dire assolutamente che
possono contenere anche cose non vere; ebbene, qui si dice "La
Regione ha deciso, si farà all'interno di Palazzo Cogne l'edificio
in Corso Battaglione" eccetera.
Questa notizia però è del 10 luglio, quindi un mese dopo che il
progetto OPA è stato presentato ed un mese dopo che il gruppo Lega
ha depositato l'interpellanza.
Si scrive nell'articolo: "Dopo l'avviso di presentazione di
manifestazioni di interesse da parte dei soggetti lanciato via
decreto ministeriale per rendere disponibili immobili da destinare
ad alloggi e residenze universitarie, la Giunta regionale ha
infatti stabilito la disponibilità del palazzo aostano".
Qui pare proprio che voi ve ne siate accorti, perché avete un
attento monitoraggio di quello che accade a livello nazionale; ora,
io non pretendo di fare il suggeritore, però ho presentato
un'interpellanza un mese prima e qui non ce n'è minimamente alcun
segno e sembra che sia tutto piovuto dal cielo. Ne prendiamo
atto.
Se è piovuto dal cielo significa che le iniziative non le
leggete se non sotto Consiglio, e sotto Consiglio ci siamo arrivati
due volte, quindi probabilmente dovreste averle lette, altrimenti
cercate ovviamente di arrampicarvi sugli specchi e di dire:
"Abbiamo trovato la soluzione".
Detto questo mi interessa invece la possibilità che Palazzo
Cogne possa rappresentare uno studentato, perché è la soluzione che
noi fin da subito abbiamo sostenuto. Questo, perché riteniamo che
Aosta debba essere una città universitaria, perché riteniamo che
l'Università situata nella zona di Piazza della Repubblica abbia la
necessità di uno studentato e perché Palazzo Cogne è a pochi passi
dalla futura Università (e speriamo apra per permettere a chi lo
desidera di sedersi sulle panchine che abbiamo deliberato questa
mattina e la volta scorsa). Noi quindi riteniamo che quel progetto,
quello che insiste sulla parte di Palazzo Cogne, sia quello su cui
con i colleghi abbiamo discusso fin da subito e sia quello più
indicato.
Invimit, la società di gestione del risparmio interamente
partecipata al Ministero dell'economia ha approvato, come dicevo
prima, il progetto OPA, che è uno strumento per acquistare immobili
su tutto il territorio nazionale da destinare alla realizzazione di
residenze per studenti.
Il progetto OPA si ispira al meccanismo dell'offerta pubblica di
acquisto e consentirà di concentrare in un unico fondo immobiliare
un numero consistente di asset pubblici, superando il tema della
frammentazione del patrimonio che ne limita la scalabilità da parte
degli investitori istituzionali. Un'unica regia quindi che
consentirà di strutturare operazioni più appetibili per il mercato
e di velocizzarne la valorizzazione.
Il primo obiettivo che si pone questo progetto è quello dei 5
mila posti letto e l'adesione al progetto consentirà la creazione
nell'ambito di un fondo immobiliare di un portafoglio di futuri
studentati da candidare per l'ottenimento delle risorse previste
dal PNRR, in sinergia con l'azione che il Governo sta mettendo in
atto per garantire almeno 52.500 posti letto previsti.
È una novità assoluta, che può rappresentare un modello
replicabile anche per altre esigenze nazionali, che ha potenzialità
importanti che, permette da un lato di dare una risposta al
problema della mancanza di posti letto per studenti in Italia e,
dall'altra, di mettere in campo uno strumento per concentrare
immobili pubblici in un unico veicolo, una porta di ingresso su un
segmento del mercato immobiliare per tanti ancora invisibile.
Con questo progetto viene offerto alle città universitarie la
possibilità di vendere direttamente a Invimit gli immobili adeguati
a queste finalità che, grazie alle capacità e specifiche
professionalità della società di gestione e risparmio di Stato,
potranno essere trasformati in tempi più rapidi in nuovi
studentati, senza far gravare questo ulteriore impegno sulle
strutture regionali e comunali e, soprattutto, si potrà riportare
in vita e a reddito un immobile che finalmente potrà diventare
risorsa per l'ente e per il territorio.
Questa era la presentazione del fondo. Quindi, io direi che, a
fronte di tutto questo, senza precorrere i tempi, ma vedendo che è
uscita questa notizia, io immagino che lei ci vorrà confermare o
smentire, a questo punto. Io però mi permetto di dire ai miei
colleghi che hanno sempre ragione, come ho detto per necessità di
ordine, e quindi le chiederei una conferma rispetto alla scelta di
Palazzo Cogne come sede definitiva per lo studentato, se sia a
conoscenza dell'offerta Invimit per l'acquisto e ristrutturazione
degli immobili e se sia intenzione dell'Amministrazione regionale
aderire all'OPA di Invimit per il futuro studentato dell'Università
della Valle d'Aosta.
Presidente -
Per la risposta, la parola al presidente
Testolin.
Testolin (UV) -
Grazie Presidente. Parlerò un po' più
vicino al microfono così si sente meglio. Ho apprezzato come sempre
la presentazione, però questa volta il tono era un po' presuntuoso,
nel senso che si parte da una considerazione,
e cioè che
quello che è stato indicato all'interno dell'interpellanza sia
qualcosa di assoluto e che non ci siano alternative a quello che ci
è stato chiesto o proposto.
Noi generalmente apprezziamo sempre quando ci sono delle
collaborazioni e anche con lei molto sovente ci si parla
tranquillamente per trovare delle soluzioni. In questo caso, credo
che la lettura della breve risposta che abbiamo preparato le dia
contezza del perché sia stato scelto un certo tipo di percorso
piuttosto che aderire alla proposta INVIMIT; difatti, la questione
trattata dall'interpellanza in esame, già discussa durante la
scorsa seduta peraltro del Consiglio regionale, è stata oggetto
della recentissima deliberazione della Giunta regionale 761 del 10
luglio, che poi ha dato il via a qualche comunicazione
giornalistica.
Il Governo regionale con tale delibera ha approvato la
presentazione della manifestazione di interesse per rendere
disponibile Palazzo Cogne - in realtà una parte di Palazzo Cogne -,
quale studentato universitario, aderendo così all'avviso del
Ministero dell'Università e della ricerca approvato con il Decreto
469 del 12 maggio 2023 nell'ambito della Missione 4 componente 1,
"Potenziamento dell'offerta dei servizi di istruzione, degli asili
nido e dell'Università del PNRR".
Abbiamo così scelto di cogliere quest'opportunità, che potrebbe
portare alla realizzazione di settanta posti residenziali per
studenti universitari, in coerenza con il fabbisogno stimato
dall'Università della Valle d'Aosta.
Tale scelta è stata operata alternativamente al progetto Invimit
citato nell'interpellanza, in quanto l'edificio in questione non
aveva i requisiti richiesti, non essendo stato oggetto di asta
pubblica conclusasi senza aggiudicazione, il che lo avrebbe messo
nelle condizioni di poter partecipare. Pertanto, considerato che
quest'immobile non è mai stato messo in asta pubblica, non poteva
essere un elemento premiante per la partecipazione, per cui abbiamo
optato per un altro strumento, che non è quello. Tale percorso
avrebbe in ogni caso comportato la cessione del Palazzo ad un fondo
immobiliare, come lei sottolineava, totalmente esterno
all'Amministrazione regionale, nel quale sarebbero stati
concentrati un numero consistente di immobili pubblici, quindi
senza una visione diretta da parte dell'Amministrazione regionale.
Tutto ciò, diversamente da quanto potrebbe invece avvenire mediante
l'istituzione di un fondo immobiliare
ad hoc
, al quale
conferire l'immobile per la realizzazione dello studentato oggetto
della manifestazione di interesse in questione e anche, e
soprattutto, in cui una parte delle risorse - quelle per la messa a
norma e la sistemazione di quel piano dei 2 mila metri quadrati
all'interno di Palazzo Cogne - potessero essere finanziati
direttamente dal Ministero su fondi PNRR.
Questo penso che dia una visione complessiva ed organica di
quelli che sono stati i vari passaggi che ci hanno portato a questa
scelta, alla conferma di questa scelta e a lavorare ancora per una
scelta che non è purtroppo definitiva perché deve incontrare ancora
vari confronti, però nel rispetto di tutto, io penso che prima di
fare delle rimostranze, bisognerebbe ascoltare la risposta.
Presidente -
Per la replica, la parola al collega
Manfrin.
Manfrin (LEGA VDA) -
Io innanzitutto la ringrazio per la
risposta. Io purtroppo non avevo avuto modo di guardare la delibera
del 10 di luglio, e di questo mi scuso, perché eravamo sotto data
del Consiglio e, purtroppo, o si fa una cosa o si fa un'altra e fra
audizioni sull'assestamento e l'audizione del simpatico Sindaco di
Aosta, di tempo ne è rimasto poco.
Detto questo, però ovviamente quello che un po' mi ha
indispettito, e su questo lei Presidente non può obiettivamente
sottrarsi, è il fatto che quando si presentano delle iniziative in
Consiglio, che sono iniziative ispettive, queste sono tese a
verificare la possibilità o la conferma di notizie che vengono
sottolineate e che vengono sollevate a livello esterno.
Il fatto che nella mia prima domanda di quest'interpellanza se
io chiedessi "Si intenda confermare la scelta di Palazzo Cogne come
sede definitiva per lo studentato", il fatto di anticipare il tutto
con dichiarazioni ai giornali un mese dopo che quest'iniziativa è
stata depositata, personalmente l'ho trovato di una scorrettezza
politica sicuramente importante. Su questo, lei Presidente non
penso che possa dire nulla.
Dopodiché, sicuramente c'erano varie possibilità e una è quella
che ha detto lei, è quella che intende, con la delibera che ha
citato, percorrere la Giunta che lei rappresenta e un'altra era
quella che abbiamo evidenziato noi.
Quello che importava era mettere a disposizione della città uno
studentato e soprattutto realizzarlo in un luogo che fosse a
servizio dell'Università e non a detrimento delle persone che
abitano e vorrebbero anche stare tranquille; credo che questo si
realizzi con questa scelta. Però obiettivamente, Presidente, uscire
sui giornali senza neanche dire: "Guardate, sì, c'è un'iniziativa
ispettiva, forse per correttezza, sarebbe meglio darne
comunicazione nelle sedi deputate che sono le Commissioni o il
Consiglio quando qualcuno fa le domande". Tutto questo l'ho trovato
un po' scorretto.
Lei probabilmente potrà immaginare che io abbia posto le
questioni con le maniere non dovute, ma credo che, anche da parte
della Giunta, vi sia stata una scorrettezza nella comunicazione
istituzionale che avrebbe dovuto seguire i canali adeguati.
