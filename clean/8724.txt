Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3225 del 12 novembre 1987 - Resoconto
OGGETTO N. 3225/VIII - RAPPORTO ALLA COMMISSIONE CONSILIARE
COMPETENTE SULLA SITUAZIONE DEGLI APPALTI PER LA REALIZZAZIONE DEL
PROGETTO AUTOSTRADALE DA QUART L'EGLISE AL TUNNEL DU MONT BLANC.
(Ritiro di mozione)
PRESIDENTE
: Do lettura della mozione in oggetto,
presentata dal Consigliere Sandri.
MOZIONE
PREMESSO
che il progetto autostradale da Quart
l'Eglise al Tunnel du Mont-Blanc è al centra di numerose
indiscrezioni giornalistiche ed è oggetto di un esame da parte del
Consiglio di Stato;
CONSTATATO
che la stampa solleva nuovi inquietanti
interrogativi sugli interessi che ruotano dietro al progetto e che
in particolare si afferma che vi sarebbero stati intensi contatti
fra l'impresario valdostano Giuliano FOLLIOLEY e Luigi TERZOLI,
segretario particolare di NICOLAZZI e DE ROSE, i due
socialdemocratici che si sono avvicendati al vertice del Ministero
dei Lavori Pubblici, a conferma che tra la RAV, FOLLIOLEY e gli
uomini del Ministero dei Lavori Pubblici sarebbe in corso una
trattativa riguardante la distribuzione degli appalti di
costruzione dell'autostrada;
RITENUTO
indispensabile essere informato dal
Presidente della Giunta regionale, nonché dal Consigliere MARCOZ,
nella sua qualità di Presidente della R.A.V. in rappresentanza
della Regione, sui seguenti punti:
1) a che titolo, da chi e su quale argomento è avvenuto il
ricorso al Consiglio di Stato;
2)
a che punto dell'iter burocratico sia giunta la
Convenzione ANAS-RAV;
3) quali siano i pareri sulla convenzione espressi dai Ministeri
competenti;
4) quali siano, in lire 1987, i costi previsti ed aggiornati per
il tratto autostradale Quart-Aosta, per quello Aosta-Aymavilles e
per il tratto Aymavilles-Tunnel du Mont-Blanc;
5) quale disponibilità di denaro abbia la R.A.V. per
l'attuazione del progetto e quali capitali debbano ancora essere
stanziati dalla Regione e dalla Stato;
6) che rapporti vi siano tra la Giunta regionale, la R.A.V. ed i
costruttori edili valdostani e in particolare Giuliano FOLLIOLEY e
se la Presidenza della Giunta sia informata degli intrallazzi tra
il FOLLIOLEY i reggenti socialdemocratici e il Ministero dei Lavori
Pubblici;
7)
come mai non siano state portate in Commissione le
varianti richieste al tratto
Morgex-Courmayeur e
Courmayeur-imbocco del Tunnel
e
quali siano i primi
risultati della verifica geologica;
8)
che rapporti ci siano tra l'omissione di cui al
punto 7 e le ulteriori notizie apparse sulla rivista
dell'associazione TTG sul progetto di raddoppio del Tunnel del
Monte Bianco;
Il Consiglio regionale della Valle d'Aosta
IMPEGNA
il Presidente della Giunta regionale ed il Consigliere MARCOZ
a riferire alla II" Commissione consiliare permanente "Assetto del
Territorio e tutela dell'Ambiente" allargata ai Capi gruppo, entra
venti giorni.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Ultimamente, da più fonti della stampa
italiana sono state riportate delle notizie abbastanza importanti
sul progetto autostradale da Aosta a Courmayeur.
Il 23 ottobre 1987 dalla Giunta regionale è stata presa una
deliberazione su alcune varianti riguardanti lo svincolo "barriera
di Morgex" ed il tronco "Morgex-Sarre".
A questo proposito, il settimanale "Epoca", nel numero del 22
ottobre, uscito in edicola qualche giorno prima, citava
testualmente:
"In estate tutto
sembrava a posto: il progetto
esecutivo (dell'autostrada) approvato, il parere favorevole del
Ministro del bilancio, anche un ricorso al Consiglio di Stato si
era risolto positivamente".
Questo è il primo punto che, a mio parere, merita un
approfondimento in Commissione e che io ho chiesto sia illustrato
dal Presidente della Giunta regionale e dal Consigliere Marcoz,
quest'ultimo in quanto Presidente della Società R.A.V.. È anche uno
dei tanti punti confusi o complessi di questo progetto
autostradale, sui quali è importante che sia informata la
Commissione o il Consiglio regionale.
Il secondo punto della mozione chiede di conoscere dove sia
giunto l'iter burocratico della convenzione ANAS-RAV, specie
perché, dal Presidente Marcoz e, ultimamente, da altri membri
dell'Esecutivo, dopo alcuni incontri, a Roma, con funzionari del
Ministero dell'ambiente, sono state fatte delle dichiarazioni
divergenti. Non si è capito bene, in particolare, se manchi
soltanto l'approvazione del Ministro De Rose o se siano necessari
ulteriori passi per la firma della convenzione.
Il parere del Ministro del bilancio è stato già espresso e,
visti i problemi di finanziamento, sarebbe interessante anche
conoscere questo parere in sede di Commissione.
Permane poi un dubbio, ormai storico, sui costi dell'autostrada.
Su "Il Sole-24 Ore", ad esempio, si parla di 930 miliardi; si
riferisce una dichiarazione del Consigliere Marcoz nella quale si
parla di oltre 1.000 miliardi; viene, infine, citata una cifra
superiore a 1500 miliardi. Su "Epoca" si parla di oltre 2.000
miliardi.
Questa confusione non è solo in rapporto alla più o meno precisa
attenzione giornalistica, ma, soprattutto, è in rapporto al fatto
che vengono riferiti sempre i prezzi dell'autostrada relativi al
1985, mentre manca qualsiasi loro aggiornamento; eppure si tratta
di dati importanti per capire il punto in cui si trova l'evoluzione
del progetto autostradale.
Sarebbe interessante, comunque, conoscere questi costi in
relazione ai tratti Quart-Aosta e Aosta-Aymavilles, sui quali sono
competenti concessionarie diverse, ed anche poi per il tratto da
Aymavilles al tunnel del Monte Bianco.
La disponibilità di denaro è diventata importante negli ultimi
tempi, anche perché l'inflazione si sta riattivando e mi piacerebbe
conoscere in sede di Commissione se esistano, o meno, i soldi
stanziati dalla Regione e dallo Stato e se siano sufficienti a
coprire i costi di costruzione dell'autostrada, aggiornati, però,
al 1987.
Infine, poiché il progetto autostradale, con le varianti
approvate il 23 ottobre, non comprende il tratto dello svincolo di
Aosta-Ovest, né il tratto da Morgex al tunnel, vorremmo sapere,
dalla Giunta regionale, che tipo di convenzione si possa firmare
tra RAV e ANAS in assenza di un progetto definitivo per questi due
tratti.
Sempre in questo periodo, sulla "Travel Tourist Gazette", una
rivista dell'omonima associazione, alla quale partecipa, tra
l'altro, anche l'Assessorato regionale al turismo, sono uscite
ancora delle notizie sul raddoppio del traforo del Monte Bianco.
Queste notizie sono già state smentite in altre occasioni dal
Presidente della Giunta, ma, dopo la smentita, sono state
ugualmente riportate dalla stampa. Oltre a questa segnalazione, c'è
stata anche una segnalazione da parte di un giornale locale.
Il problema principale, tuttavia, sul quale con questa mozione
chiediamo di riferire compiutamente in Commissione, è l'articolo su
"Epoca", che ho citato all'inizio del mio intervento e che, ad un
certo punto dice testualmente:
"Alla guida della società di gestione, la RAV, due garanti di
accordi politici: Ettore Marcoz, alla presidenza, e, alla carica di
amministratore delegato, Franco Colombo, ex direttore del TG1, che,
a suo tempo, aveva fatto domanda di iscrizione alla loggia di Licio
Gelli. Perfino su chi doveva materialmente costruirla non vi erano
problemi. In zona abita Giuliano Follioley, imprenditore
miliardario, costruttore dell'autostrada che da Quincinetto
raggiunge Aosta e proprietario della più grande impresa di affitto
di elicotteri italiana, grande amico dei socialdemocratici del
Ministero dei lavori pubblici, tanto da partecipare ad alcune
riunioni romane della corrente nicolazziana".
Dice il giornalista:
"Logici, quindi, i frequenti contatti di Follioley con gli
uomini del Ministero, su e giù tra Roma e la Val d'Aosta e la
Provincia di Novara, soprattutto con Luigi Terzoli, l'industriale a
capo della Segreteria tecnica di De Rose. Compito di Follioley:
fare da tramite tra la RAV e le aziende che materialmente dovranno
costruire l'autostrada. Tutto funzionava per il meglio, fino ad
agosto. Il vero intoppo per De Rose lo crea il suo collega Giorgio
Ruffolo...".
Questo articolo non è stato smentito. Il giornalista non è stato
querelato ed a me pare che il Consiglio regionale debba avere delle
informazioni sulle intenzioni della Giunta regionale su queste
affermazioni molto gravi, fatte da un giornalista che parla di
contatti tra un imprenditore e l'"entourage" del Ministero dei
lavori pubblici su chi dovrà gestire l'autostrada. Credo che siano
notizie gravi e degne di essere approfondite ed è in questo senso
che noi chiediamo l'assunzione di un impegno, da parte del
Presidente della Giunta e del Consigliere Marcoz, a riferirne in
Commissione.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Vorrei esprimere la mia
preoccupazione per quanto il signor Follioley ha fatto nei
confronti di un Consigliere che ha svolto il suo compito, anche se
non necessariamente condivisibile, e, quindi, esprimo solidarietà
nei confronti del Collega Sandri, per l'annunciata querela da parte
di Follioley.
Fatte queste precisazioni, io dico che, da un po' di tempo a
questa parte, la stampa nazionale - ma non tutta la stampa
nazionale, tant'è che vorrei far notare al Consigliere Sandri che
si tratta di qualche giornalista di "Epoca" e de "L'Espresso", che
è già stato querelato - si sta dilettando ad andare alla caccia
delle "streghe" social democratiche. Allora, visto che c'è da fare
un'autostrada in Valle d'Aosta e visto che il responsabile del
dicastero dei lavori pubblici è un socialdemocratico, nell'aria di
"caccia al socialdemocratico" si fa un collegamento tra
Nicolazzi-De Rose-Terzoli ed un certo signor Follioley.
Per quanto è di mia conoscenza, non esiste nessun legame tra
l'ex segretario Nicolazzi, l'attuale Ministro De Rose e il compagno
Terzoli, segretario di De Rose. Smentisco, quindi, nella maniera
più risoluta, la partecipazione di Follioley alle riunioni dei
socialdemocratici. Non posso essere smentito, perché, oltretutto,
io ho partecipato, in Valle e fuori Valle, non solo a riunioni, ma
anche a campagne elettorali, alle quali non ho mai riscontrato la
presenza del signor Follioley. Pertanto, anche se quelle
affermazioni sono state riportate da un settimanale, il Consigliere
regionale si assume la responsabilità politica delle proprie
affermazioni, perché è molto facile nascondersi, a volte, dietro
certi articoli di giornale.
Mi preoccupa il fatto che il Consigliere Sandri usi termini come
"intrallazzi" tra Follioley, i reggenti social democratici e il
Ministero dei lavori pubblici. Io non so se il Consigliere Sandri
sia a conoscenza di questi "intrallazzi", ma se io ne fossi a
conoscenza, denuncerei quelli che lui definisce "intrallazzi".
Il Consigliere Sandri ha tentato, oppure ha fatto finta, di non
capire chi sia il Signor Follioley in Valle d'Aosta. Molto
brevemente cerco di indicargli dei numeri, così potrò arrivare alla
conclusione del mio ragionamento. Su un totale di 420 appalti, che
si riferiscono al periodo febbraio 1984-luglio 1985, Follioley,
CO.GE.CO. ed altre società vicine a lui se ne sono aggiudicati
precisamente 89, con una percentuale pari a circa il 15 per cento.
Il signor Follioley su questi appalti ha "usufruito" di perizie
suppletive del 100 per cento...
PRESIDENTE
: Consigliere Baldassarre, bisognerebbe restare
nell'argomento!
BALDASSARRE (P.S.D.I.):
Ed in effetti ci arriverò.
PRESIDENTE
: Ma non ci deve arrivare, lei deve parlare
dell'argomento e non ci deve arrivare dopo!
BALDASSARRE (P.S.D.I.):
Sì, certo, ma per arrivarci devo
ragionare, non è ch'io possa arrivarci in modo astratto.
PRESIDENTE
: Ma, Consigliere Baldassarre, restare
all'argomento significa discutere e ragionare sull'argomento, senza
fuoriuscire in considerazioni che riguardano l'attività di
un'impresa in Valle d'Aosta, che non ha nulla a che vedere con
quanto riferito sulla mozione dal Consigliere Sandri.
BALDASSARRE (P.S.D.I.):
Sì, signor Presidente, ma io ci
tengo a dimostrare l'estraneità e cioè l'assenza di qualsiasi
connessione tra il Ministro attuale, l'ex Ministro ed il segretario
del Ministro con il signor Follioley.
PRESIDENTE
: Sì, ma, Consigliere Baldassarre, non lo
dimostra, di certo, con il numero di appalti vinti dalla ditta
Follioley in Valle d'Aosta!
BALDASSARRE (P.S.D.I.):
Ma non mi può impedire di parlare
e di svolgere un ragionamento. Io non ho capito se qui c'è una
censura anche sul modo in cui io voglio esprimere una mia
opinione.
Se io commetto un'irregolarità, se io commetto dei reati, se io
commetto... me ne assumo la responsabilità. Io non capisco questa
censura a tutti i costi!
PRESIDENTE
: Consigliere Baldassarre, allora io le
ricordo, ancora una volta, che lei deve attenersi
all'argomento...
BALDASSARRE (P.S.D.I.):
Ma la mozione parla di...
PRESIDENTE
: Abbia la compiacenza di starmi ad ascoltare,
come ho fatto io nei suoi confronti.
La Presidenza ha il compito di regolare il dibattito e, quindi,
quando ritiene che il Consigliere non si attiene all'argomento, lo
invita ad attenersi all'argomento. Se poi lei, secondo la
Presidenza, insiste a non attenersi all'argomento, io sottopongo il
caso al giudizio collettivo del Consiglio. Dopo di ché lei dovrà
rientrare, obbligatoriamente, nell'argomento.
Io non sono come un arbitro, che tira fuori i cartellini gialli
e rossi, però, devo ricordarle qual è il Regolamento e come ci si
deve regolare.
La prego, pertanto, di attenersi all'argomento.
BALDASSARRE (P.S.D.I.):
Ma, signor Presidente, io sono
nell'argomento. Nella mozione si parla di Follioley ed io sto
parlando di Follioley. Non mi sembra, quindi, di essere uscito
dall'argomento.
PRESIDENTE
: Consigliere Baldassarre, lei non può parlare
di Follioley che va a fare i bagni a Rimini, cosa che non ha nulla
a che fare con quanto ha scritto nella mozione il Consigliere
Sandri. Abbia pazienza, ma si riferisca ai fatti, relativi
all'impresa Follioley, che sono stati citati dal Consigliere Sandri
e non vada fuori da questo seminato; la prego!
BALDASSARRE (P.S.D.I.):
Comunque, se lei crede che io non
stia in argomento... In ogni caso, l'importo che io poco fa ho
indicato si aggira, complessivamente, sui 24 miliardi, con
l'aggiunta di 8 miliardi di perizie suppletive in un anno.
Arrivo brevemente alla conclusione, rivolgendomi al Consigliere
Sandri, al quale vorrei chiedere se sia possibile che il signor
Follioley abbia bisogno dell'appoggio del Ministro Nicolazzi o del
Ministro De Rose per aggiudicarsi degli appalti sull'autostrada.
Non riesco a capire, infatti, il ragionamento del Consigliere
Sandri, che ha tirato in ballo questi uomini, giungendo,
addirittura, a parlare di "intrallazzi" tra Follioley ed i
socialdemocratici. Forse, sarebbe stato meglio parlare di altri
tipi di "intrallazzi".
Stando ai fatti ed alle cifre che ho citato, e che dovrebbero
essere significativamente utili per capire che "Epoca" ha riportato
notizie inesatte, per le quali è stata giustamente querelata, non
esiste nessun elemento che consenta al Consigliere Sandri di
collegare, nel modo più assoluto, il signor Follioley con degli
esponenti socialdemocratici.
Noi non condividiamo la sua mozione. Sappiamo bene che è un
grosso errore querelare un Consigliere regionale che svolge le sue
attività. Qualcuno se ne è assunta la responsabilità e, bontà sua,
l'ha fatto, ma io ribadisco la mia estraneità nei confronti di tale
azione.
Invito nuovamente il Consigliere Sandri a modificare il suo
giudizio nei confronti dei socialdemocratici. Sarebbe più
opportuno, anzi, che orientasse la sua attenzione su altri
obiettivi, magari sul potere locale. A "Epoca" io ho dichiarato, ma
non è stato riportato, che il signor Follioley, forse, influisce
anche sulla vita politica della Valle d'Aosta.
Quando mi è stato chiesto se il P.S.D.I. fosse sovvenzionato dal
signor Follioley, ho detto al giornalista di "Epoca" che, se
sospettava dell'esistenza di finanziamenti nei confronti del
P.S.D.I., avrebbe fatto meglio a rivolgersi ad altri partiti locali
della Valle d'Aosta. Ho escluso, comunque, perché ne sono
fermamente convinto e ne ho prove certe, una simile eventualità.
Invito, pertanto, il Consigliere Sandri a non concorrere a dare la
caccia alle "streghe socialdemocratiche".
Termino, ribadendo che non c'è nessun collegamento tra Follioley
ed esponenti nazionali o locali socialdemocratici.
PRESIDENTE
: Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Cet après-midi le Conseiller Marcoz est
absent; en tout cas, nous avions parlé avec le président de la RAV,
Marcoz, le Conseiller nommé par l'Administration régionale, Chabod,
pour essayer de voir si la rencontre avec la Commission compétente
était nécessaire.
Compte tenu du nombre de questions qui avaient été posées et
auxquelles il était possible de répondre tout simplement cet
après-midi, vu cette proposition, nous ne voyons pas d'inconvénient
à accepter une rencontre avec la Commission compétente au cours de
laquelle il sera possible de poser non seulement les questions déjà
formulées, mais d'autres aussi, nécessaires pour éclaircir
l'attitude de l'Administration régionale et de la RAV, face au
problème de l'autoroute.
Je demande seulement d'écrire:
"Il Consiglio regionale della Valle d'Aosta impegna il
Consigliere Marcoz a riferire alla II^ Commissione...".
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Je n'ai aucun problème à accepter
l'amendement du Président.
PRESIDENTE
: Ha chiesto la parola, per dichiarazioni di
voto, il Consigliere Tonino; ne ha facoltà.
TONINO (P.C.I.):
Riteniamo molto giusta la posizione del
Presidente della Giunta di accettare la discussione in sede di
Commissione. Nella sostanza, quindi, la mozione può andare
bene.
Sollevo solo una questione di carattere formale, nel senso che
io non entro nel merito dei rapporti tra imprese, partiti
politici... Ricordo inoltre che nel discutere problemi di questa
natura non si dovrebbe partire da argomentazioni pubblicate dalla
stampa.
Io credo che noi, qui, possiamo dire che, rispetto ad alcuni
atteggiamenti scorretti del mondo delle imprese, anche in passato
abbiamo assunto posizioni chiare, di denuncia argomentata sulla
base dei fatti e non solo sulle supposizioni. La questione formale
che pongo, quindi, è se sia opportuno che un testo del Consiglio
contenga quella frase che, a mio avviso, è piuttosto infelice. Io
non so se siamo informati, come è detto al punto 6 della mozione,
su "intrallazzi" tra imprese ed esponenti socialdemocratici. Dal
punto di vista formale, preferirei discutere se la Giunta regionale
sia informata di eventuali rapporti tra queste imprese e... e che,
eventualmente, mi dimostri se si tratti o meno di
"intrallazzi".
È una questione formale, ma che, a mio avviso, deve essere
debitamente considerata, prima di approvare una mozione di questa
natura.
PRESIDENTE
: Ha chiesto la parola, per dichiarazioni di
voto, il Consigliere Baldassarre; ne ha facoltà.
BALDASSARRE: (P.S.D.I.):
Io sono preoccupato, perché mi
chiedo come si possa accettare una mozione di questo genere. Non
credo che un Consigliere, per parlare con il Presidente della RAV,
in questo caso il Consigliere Marcoz, sia costretto a presentare
una mozione. È assurdo! Per fortuna ci guardano e ci sentono in
pochi! Ma come si fa ad accettare che nelle premesse ci siano certe
affermazioni, delle quali, come ho già detto prima, si assume la
responsabilità politica anche chi le vota?
Noi non amiamo le querele, ma io chiederò gli atti ufficiali di
questa seduta e chiedo fin d'ora al funzionario di registrare i
presenti e gli assenti, perché, chiunque di voi voterà la mozione
con questo deliberato, dovrà dimostrare gli "intrallazzi" tra i
socialdemocratici e Follioley.
Se ciò non verrà fatto, domani stesso mi recherò di persona a
sporgere denuncia alla Procura della Repubblica, in modo da
chiedere a tutti voi se siete a conoscenza di "intrallazzi". È
un'arroganza enorme! Come si possono sopportare certi insulti? A
prescindere dal fatto che si tratti, o meno, di persone del mio
Partito, ci troviamo pur sempre di fronte a ministri della
Repubblica italiana ed io ritengo assurdo un simile
atteggiamento.
Io non la voterò questa mozione, neanche se si toglierà la
dizione "se la Presidenza della Giunta sia informata degli
"intrallazzi" tra...", perché la ritengo inutile e superficiale.
Neanche se il Consiglio regionale fosse ridotto al livello di un
Consiglio comunale di un municipio di 30 abitanti si potrebbero
fare queste cose! Qui, invece, si accetta una mozione il cui
deliberato ci impone di non parlare con il Consigliere Marcoz,
quando, come Consiglieri, abbiamo il compito istituzionale di
parlare con lui.
Ieri non abbiamo approvato la mozione con la quale si chiedeva
il rispetto di una legge da noi approvata, mentre oggi approviamo
una mozione inutile, solo perché bisogna... Io mi auguro che non
sia così! Io sono pronto a discutere, e gliel'ho detto al
giornalista di "Epoca", che aspetta ancora una visita, che sono
pronto a discutere di finanziamenti e dell'esistenza o meno di
"intrallazzi" tra qualche impresario e qualche partito
politico.
Noi li abbiamo esclusi! Noi abbiamo fatto una lotta sulle
trattative private da 14 miliardi ed abbiamo presentato anche delle
mozioni in Consiglio regionale. Ribadisco, quindi, il mio "no" a
questa mozione.
Mentre io parlo, il Consigliere Sandri si agita tanto:
probabilmente non gradisce certe cose, che neanche a me piace che
vengano fatte.
PRESIDENTE
: Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Je voudrais éclaircir la position des
forces de la majorité. J'ai essayé de ne pas me mêler de certaines
querelles.
J'ai dit que pour les forces de la majorité il n'éxistait aucune
difficulté à se présenter à la Commission compétente pour
approfondir la question de l'autoroute: je n'ai pas dit que
j'acceptais cette motion.
Chacun a le droit d'exprimer son avis. J'ai dit que nous étions
disposés à éclaircir ce soir même, mais le Conseiller Marcoz n'est
pas là. Je ne veux pas faire de commentaire sur cette motion, car
cela risquerait de déboucher sur une série de discussions dans les
journaux. En ce qui me concerne, je n'ai pas l'intention de faire
un débat de ce genre.
Si les problèmes concernent ce qui se passe au niveau de
l'autoroute, nous donnerons tous les renseignements nécessaires,
sinon que l'on présente des motions.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Io avevo capito qualcosa di leggermente
diverso, ma prima...
(...INTERRUZIONE...)
SANDRI (N.S.):
Non stavo parlando delle parole del
Presidente della Giunta.
Prima avevo capito che l'atteggiamento del Consigliere
Baldassarre tendesse a confondere un pochino le acque; nel suo
secondo intervento, invece, ha precisato il problema con maggiore
chiarezza.
Io penso che la frase citata dal Consigliere Baldassarre sia
effettivamente infelice, per cui ritengo che, qualunque sia l'esito
della votazione, il punto 6) delle premesse della mozione possa
essere abolito ed in questo senso presenterei un emendamento al
Presidente del Consiglio.
(...INTERRUZIONE del Presidente Rollandin...)
SANDRI (N.S.):
No, no, solo da questo punto di vista,
perché il Consigliere Baldassarre si è riferito ad una frase ben
precisa, che era la stessa alla quale, grosso modo, si era riferito
anche il Partito Comunista. Tutti e due i partiti hanno citato,
come fastidiosa, la parola "intrallazzi". Questo, in sostanza, era
il problema. Così io l'ho capito e così io l'accetto, solo per
dirimere questo problema, perché, probabilmente, si tratta di una
frase infelice.
Per quanto riguarda il resto, credo di aver capito che la Giunta
regionale si sia assunta l'impegno di riferire in Commissione, in
merito, attraverso le parole del Consigliere Marcoz, che
rappresenta la Giunta nella RAV.
Questo era il risultato che io mi proponevo di conseguire e
questa era l'unica cosa sulla quale, a mio parere, si sarebbe
dovuto discutere, mentre tutto il resto non ha alcun significato e
nessun senso.
Mi scuso se questa volta mi dilungo un attimino, ma è proprio il
caso di dire che, come quando la gallina canta, annuncia d'aver
fatto l'uovo, allo stesso modo certe reazioni, in Consiglio
regionale, fanno meditare più di quanto io non potessi pensare in
precedenza.
Naturalmente, nel considerare valido l'impegno assunto dal
Presidente della Giunta, ritiro la mia mozione.
PRESIDENTE
: Il Consigliere Sandri, in relazione alle
precisazioni fornite dal Presidente della Giunta regionale,
dichiara di ritirare la propria mozione.
IL CONSIGLIO prende atto
