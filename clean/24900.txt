Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 201 del 13 novembre 2008 - Resoconto
OGGETTO N. 201/XIII - Interrogazione e interpellanza:
"Modalità di verifica dei requisiti richiesti per ricoprire la
carica di Direttore amministrativo dell'azienda Unità Sanitaria
Locale".
Interrogazione
Visto l'art. 3 e seguenti del Decreto Legislativo 30.12.1992,
n. 502 e successive modifiche ed integrazioni, che stabilisce i
requisiti per la nomina a Direttore amministrativo prevedendo che
"il Direttore Amministrativo è un laureato in discipline giuridiche
o economiche che non abbia compiuto il sessantacinquesimo anno di
età e che abbia svolto per almeno cinque anni una qualificata
attività di direzione tecnica o amministrativa in enti o strutture
sanitarie pubbliche o private di media o grande
dimensione";
Richiamata la valutazione della Prima sezione del Consiglio
di Stato del 17 maggio 2006 n. 1517/06 con cui si affermava che la
"formula contenuta nell'accennato art. 3 del d.lgs. n. 502 del 1992
è stata tradizionalmente intesa come volta a richiedere una
qualificata attività di direzione tecnica o amministrativa presso
strutture sanitarie o presso enti a carattere sanitario";
Constatato che l'Azienda sanitaria U.S.L. della Valle d'Aosta
- Vallée d'Aoste, con la delibera 1550 del 4 settembre 2008 del
Direttore generale, ha nominato, anche sulla base di non meglio
definiti pareri legali, un Direttore amministrativo, che non
possedeva la qualificata attività di direzione tecnica o
amministrativa, in quanto aveva assunto incarichi di consigliere
d'amministrazione o di vicepresidente non operativo, e, comunque,
tali incarichi non erano stati svolti in enti o aziende sanitarie
pubbliche o private di medie o grandi dimensioni;
Preso atto delle dimissioni dello stesso Direttore
amministrativo;
Ribadita la necessità del massimo rispetto, formale e
sostanziale, della normativa, al fine di garantire al servizio
sanitario regionale le competenze necessarie al mantenimento di un
adeguato standard di efficienza ed efficacia;
i sottoscritti Consiglieri regionali
Interrogano
La Giunta regionale per conoscere:
1) se vi era stata una concertazione tra Assessorato
regionale alla Salute e Direzione generale dell'Usl valdostana in
merito alla nomina in questione;
2) su quali pareri legali la Direzione generale dell'Azienda
sanitaria U.S.L. della Valle d'Aosta - Vallée d'Aoste abbia basato
la nomina del Direttore amministrativo, di cui alla delibera del 4
settembre u.s.;
3) se tali pareri sono stati portati a conoscenza o comunque
sono a conoscenza dell'Assessorato medesimo;
4) se vi siano delle conseguenze negative per l'Azienda
sanitaria o per i cittadini relativamente alle decisioni adottate
dal Direttore amministrativo da poco dimessosi, nel periodo del suo
incarico.
F.to: Fontana Carmela - Rigo
Interpellanza
Richiamato il D.Lgs 30.12.1992 n. 502 inerente il riordino
della disciplina in materia sanitaria ed in particolare il punto 7
dell'art. 3 del Titolo I° nel quale si specifica che "... il
direttore amministrativo è nominato con provvedimento motivato del
direttore generale, deve essere un laureato in discipline
giuridiche o economiche, non aver compiuto il sessantacinquesimo
anno di età e aver svolto per almeno cinque anni una qualificata
attività di direzione tecnica o amministrativa in enti o strutture
sanitarie pubbliche o private di media o grande
dimensione";
Preso atto che con deliberazione del Direttore Generale
dell'Usl n. 1550 del 04.09.2008 è stato nominato Direttore
Amministrativo dell'Azienda Unità Sanitaria Locale della Valle
d'Aosta a decorrere dall'08/09/2008 il dott. René Benzo;
Considerato che nelle premesse della sopra citata
deliberazione venivano esposti i requisiti di idoneità al
ricoprimento della carica di Direttore Amministrativo dell'Usl
posseduti dallo stesso dott. Benzo;
Appreso che in data 16.10.2008 il dott. René Benzo si è
dimesso volontariamente dopo solo quaranta giorni di lavoro dalla
carica di direttore amministrativo dell'Usl, a seguito di
perplessità sollevate dall'amministrazione regionale proprio sulla
sua nomina perché non avrebbe posseduto i requisiti necessari per
il ruolo da ricoprire;
Appreso dagli organi di stampa che l'Assessore alla Sanità,
salute e politiche sociali ritiene che le norme per la nomina dei
vertici delle aziende sanitarie sono troppo restrittive, per una
realtà di piccoli numeri come è la Valle d'Aosta;
il sottoscritto consigliere regionale
Interpella
l'Assessore alla sanità, salute e politiche sociali per
sapere:
1) su che argomentazioni si fondano e quanti sono i pareri
legali richiesti per la nomina del dott. René Benzo, a chi sono
stati commissionati e quanto sono costati;
2) perché i dirigenti regionali competenti non siano stati
interpellati per esprimere preventivamente alle nomine il loro
parere sui requisiti sopra ricordati;
3) quali motivazioni hanno portato il dott. René Benzo a
dimettersi dall'incarico ricevuto, a fronte dei pareri legali sopra
citati;
4) quali motivazioni inducono l'Assessore alla Sanità a voler
abbassare di livello i requisiti da richiedere per rivestire
l'importantissima e determinante carica di direttore amministrativo
dell'Usl.
F.to: Chatrian
Presidente
- La parola al Vice-presidente Chatrian.
Chatrian (VdAV-R)
- Grazie, Presidente. Introducendo
l'oggetto dell'interpellanza, credo sia necessario richiamare il
decreto legislativo n. 502/1992, che tratta del riordino della
disciplina in materia sanitaria e soprattutto il punto 7
dell'articolo 3 del titolo I, che dice che "il Direttore
amministrativo è nominato con provvedimento motivato del Direttore
generale, che deve essere un laureato in discipline giuridiche o
economiche, non aver compiuto il 65° anno di età e aver svolto per
almeno cinque anni una qualificata attività di direzione tecnica o
amministrativa in enti o strutture sanitarie pubbliche o private di
media o grande dimensione". Noi abbiamo appreso che il 4 settembre
2008 il Direttore generale dell'USL ha nominato il dott. René
Benzo, nella deliberazione sono elencati i requisiti di idoneità.
Abbiamo richiesto con l'ausilio dell'articolo 116 la deliberazione
del Direttore generale dell'USL il 25 settembre e poi stranamente
abbiamo appreso che in data 16 ottobre 2008 il dott. René Benzo si
è dimesso volontariamente, solo dopo una quarantina di giorni di
lavoro, dalla carica di Direttore amministrativo - così dagli
organi di stampa - a seguito di perplessità sollevate
dall'Amministrazione regionale proprio sulla sua nomina perché non
avrebbe i requisiti necessari per il suo ruolo. Successivamente gli
organi di stampa hanno riportato varie dichiarazioni. Il Direttore
generale dell'USL cita:
"è stata una decisione che il dott.
Benzo ha preso con grande correttezza dopo che erano state
sollevate perplessità, nonostante pareri legali favorevoli,
raffronti, confronti, con altre realtà italiane sulla legittimità
della sua nomina"
e ancora:
"la normativa non è chiara, lui
ha preferito le dimissioni per questa cautela dopo che
l'Amministrazione regionale aveva sollevato queste
perplessità"
. Sempre sugli organi di stampa, per quello che
possiamo conoscere ed essere informati, l'Assessore ha esplicitato
che probabilmente le norme per la nomina dei vertici delle aziende
sanitarie sono troppo restrittive per una realtà di piccoli numeri
come la Valle d'Aosta e questo spesso ci costringe ad individuare
professionalità di fuori Valle, di conseguenza il Dott. Benzo
correttamente ha deciso di dimettersi. Ci preme, Assessore,
conoscere:
"su quali argomentazioni si fondano e quanti sono i
pareri legali richiesti per la nomina del dott. René Benzo, a chi
sono stati commissionati e quanto sono costati"
.
Secondo punto, forse procedurale e metodico:
"perché i
dirigenti regionali competenti non siano stati interpellati per
esprimere preventivamente alle nomine il loro parere sui requisiti
sopra ricordati"
.
Terza domanda:
"quali motivazioni hanno portato il Dott. René
Benzo a dimettersi dall'incarico ricevuto, a fronte dei pareri
legali sopra citati"
.
Ultima domanda proprio dal punto di vista di indirizzo: "quali
sono le motivazioni che la inducono a voler abbassare il livello
dei requisiti, delle competenze e delle professionalità da
richiedere per rivestire quella carica di Direttore amministrativo
dell'USL".
Presidente
- La parola all'Assessore alla Sanità, Salute
e Politiche sociali, Lanièce Albert.
Lanièce A.
- Grazie. Risponderò citando punto per punto
anche le questioni sollevate dal gruppo PD.
Il primo punto dell'interpellanza del collega Chatrian recita:
"su che argomentazioni si fondano e quanti sono i pareri legali
richiesti per la nomina del dott. René Benzo, a chi sono stati
commissionati e quanto sono costati"
; più o meno la stessa
domanda è stata fatta dal gruppo PD:
"su quali pareri legali la
Direzione generale dell'Azienda sanitaria USL della Valle d'Aosta -
Vallée d'Aoste abbia basato la nomina del Direttore amministrativo,
di cui alla delibera del 4 settembre u.s."
. L'Azienda USL ha
provveduto a chiedere specifico parere legale allo Studio che
supporta la Direzione nell'ambito dei contenziosi amministrativi.
Lo Studio legale ha fornito dettagliato parere a supporto della
nomina, evidenziando comunque i limiti interpretativi e il parere è
stato fornito in forma gratuita.
Secondo punto dell'interpellanza del collega Chatrian:
"
perché i dirigenti regionali competenti non siano stati
interpellati per esprimere preventivamente alle nomine il loro
parere sui requisiti sopra ricordati"
e prima domanda
dell'interrogazione dei Consiglieri Fontana Carmela e Rigo:
"se
vi era stata una concertazione tra Assessorato regionale della
salute e Direzione generale dell'USL valdostana in merito alla
nomina in questione"
. Ricordo che la deliberazione relativa
alla nomina del Direttore amministrativo non rientra fra gli atti
sottoposti a controllo preventivo regionale, di cui la legge
regionale n. 5/2000, quindi di esclusiva competenza del Direttore
generale. È chiaro che vi era stata una comunicazione preventiva da
parte del Direttore dell'Azienda USL sul nome del dott. Benzo, nei
confronti del quale non avevo nutrito nulla di negativo, nessun
commento negativo.
Terza domanda dell'interpellanza del Vice Presidente Chatrian:
"
quali motivazioni hanno portato il dott. René Benzo a
dimettersi dall'incarico ricevuto, a fronte dei pareri legali sopra
citati"
. Le dimissioni trovano motivazione nei limiti
interpretativi che erano stati segnalati nel parere legale per
giungere ad un chiarimento circa l'interpretazione della norma.
Al punto n. 3 dell'interrogazione del gruppo PD si chiede:
"se tali pareri sono stati portati a conoscenza o comunque sono
a conoscenza dell'Assessorato medesimo"
. È chiaro che questi
pareri sono stati portati a conoscenza dopo la nomina, che è - come
ho detto prima - di competenza del Direttore generale dell'Azienda
USL e comunque è chiaro che in sede di approfondimento sono stati
evidenziati dei punti critici, per cui si è concordato questo
passaggio che ha portato alle dimissioni del Dott. Benzo.
Per quanto riguarda il quarto punto - che ritengo importante -
dell'interpellanza del collega Chatrian:
"
quali
motivazioni inducono l'Assessore alla Sanità a voler abbassare di
livello i requisiti da richiedere per rivestire l'importantissima e
determinante carica di Direttore amministrativo dell'USL"
, non
concordo sul concetto "abbassare il livello". Io non ho affermato
quanto indicato dal collega Chatrian, ho detto semplicemente che i
requisiti sono troppo restrittivi e questa considerazione l'ho
fatta a prescindere dal "caso Benzo", ma in linea con ciò che è
successo e succede a riguardo della modifica del decreto
legislativo n. 502/1992, in Italia. A questo riguardo cito alcune
leggi: la L.r. 10/2006 della Sardegna, la L.r. 31/1997 della
Lombardia, la L.r. 10/1993 della Provincia autonoma di Trento, la
L.r. 7/2001 della Provincia autonoma di Bolzano, e quella
dell'Umbria. In sostanza queste leggi regionali sono andate a
modificare il provvedimento n. 502/1992, allargando i requisiti del
Direttore amministrativo. Cito ad esempio la Lombardia: "al
Direttore amministrativo è riconosciuta altresì attività di
direzione tecnico-amministrativa svolta in enti o strutture
pubbliche o private di media o grande dimensione anche non operanti
in ambito sanitario". Vi ho segnalato i riferimenti legislativi,
quindi potrete verificarli. Questo perché nella direzione
strategica delle aziende sanitarie, che vede il Direttore
amministrativo, il Direttore sanitario e il Direttore generale, le
competenze sanitarie sono da un lato rappresentate dal Direttore
sanitario, spesso proveniente da ambiente sanitario, se non
addirittura esercita attività di medico. Come avete potuto
constatare, molte Regioni hanno quindi ritenuto opportuno allargare
i requisiti del Direttore amministrativo proprio perché si
rischiava di perdere la possibilità di coinvolgere personalità
particolarmente preparate in settori anche non sanitari.
Per quanto riguarda l'ultimo punto dell'interrogazione dei
Consiglieri Fontana Carmela e Rigo:
"se vi siano delle
conseguenze negative per l'Azienda sanitaria o per i cittadini
relativamente alle decisioni adottate dal Direttore amministrativo
da poco dimessosi, nel periodo del suo incarico"
, il Direttore
amministrativo non esercita funzioni direttamente volte all'esterno
dell'Azienda, che spettano unicamente al Direttore generale,
pertanto nessuna conseguenza si è prodotta, tanto meno a danno dei
cittadini.
Presidente
- La parola alla Consigliera Fontana
Carmela.
Fontana (PD)
- Ci dispiace che l'Assessore
sostanzialmente approvi l'operato dell'USL, che noi non riteniamo
assolutamente corretto. Infatti la deliberazione n. 1550/2008 del
Direttore generale dell'USL ricorda che, ai sensi del decreto
legislativo n. 502/1992 e successive modificazioni, per la nomina
del Direttore amministrativo occorre aver svolto almeno per 5 anni
qualificata attività di direzione tecnica o amministrativa in enti
o strutture sanitarie pubbliche o private di grande dimensione. Il
Consiglio di Stato del 17 maggio 2006 con il parere n. 1517 ha
confermato che la qualificata attività di direzione tecnica o
amministrativa deve essere stata svolta presso strutture sanitarie
o enti a carattere sanitario. Ci rimane difficile da capire come
rientrano in tali definizioni le esperienze del nominato Direttore
amministrativo, poi dimessosi: Institut agricole, PILA (gestione
impianti a fune), Projet Formation, Cofruits, Finaosta, Gestioni
casearie, SITIB (gestioni degli impianti a fune); agricoltura,
formazione, impianti di risalita, produzione formaggi e finanza non
sono attività sanitarie. È evidente inoltre che l'essere un
insegnante e un Consigliere di amministrazione o anche un
Vice-presidente di Consiglio di amministrazione, ma senza deleghe,
non sono posizioni gestionali e quindi non rientrano nelle
fattispecie di qualificata attività di direzione tecnica o
amministrativa. Insomma era già chiaro nella deliberazione dell'USL
che non c'erano i requisiti e allora perché si è andati avanti?
Ovviamente sperando che nessuno si accorgesse, per obbedire ad
interessi che nulla hanno a che fare con quelli dei cittadini che
utilizzano i servizi sanitari valdostani! Quello che è grave è che
ci pare che non vi rendiate abbastanza conto che l'USL è in balia
di questi interessi e in uno stato di precarietà da troppo tempo!
Siamo al quarto Direttore amministrativo in meno di due anni e
probabilmente per la fine dell'anno arriverà il quinto. Non ci
sembra questo il modo di gestire il sistema sanitario valdostano
nell'ottica di dare il miglior servizio ai cittadini e l'ambiente
migliore a chi vi opera. Sarebbe opportuno che l'USL fosse vista
non come un orto in cui la politica può razzolare i propri
interessi, ma come un servizio pubblico più importante e più
sensibile e in questo senso una Direzione generale più responsabile
e corretta, nonché una stabilità gestionale associata ad una
profonda competenza professionale è l'obiettivo che tutti noi ci
dobbiamo auspicare.
Presidente
- La parola al Vice-presidente Chatrian.
Chatrian (VdAV-R)
- Grazie, Presidente. Assessore, siamo
un poco dispiaciuti dalle sue risposte. La collega Fontana ha
espresso bene la mancanza di informazioni, ma soprattutto la
mancanza di chiarezza, quella chiarezza amministrativa e
deontologica e nello stesso tempo anche professionale che lei non
ci ha dato nella risposta. Al primo punto della nostra
interpellanza lei ci ha risposto: "lo studio legale che al momento
fa da consulente all'USL ha fatto il parere o una memoria
gratuitamente", non abbiamo sentito il nome dello studio legale,
glielo avevo chiesto direttamente in maniera molto esplicita
nell'interpellanza, mi dispiace, un primo passaggio di chiarezza
quanto meno. Ci ha detto che è gratuito, ma non abbiamo sentito chi
era il legale o lo studio. Oltre a questo, questa leggerezza con
cui lei ci ha esplicitato nella risposta, con
nonchalance
...
40 giorni di Direttore amministrativo... non c'è interpretazione...
ha utilizzato parecchie volte il vocabolo "interpretazione", ma
alle nostre domande puntuali lei proprio non ha risposto. Sì, ci ha
risposto sulla seconda dicendo che le strutture regionali, il
Dipartimento legale della Regione non aveva competenza sulla base
della legge n. 5/2000 e quindi queste perplessità regionali sono
arrivate successivamente alla nomina. Qualche dubbio: il 25
settembre vi è stata la richiesta della deliberazione dell'USL ai
sensi dell'articolo 116 del nostro Regolamento e venti giorni dopo
ci sono state le dimissioni.
Lei ci ha detto che non è nelle sue intenzioni abbassare il
livello dei requisiti, ma lei cita che le norme e le competenze
sono troppo restrittive, quindi sono larghe... richiedono
competenze strutturali, richiedono competenze sui
dossiers
,
ma soprattutto a livello professionale e non solo. La collega
Fontana ha fatto riferimento ai vari consigli di amministrazione,
ha fatto dei riferimenti anche per quanto riguarda competenze in
campo sanitario, ma il primo passaggio e forse quello più
importante era sulla competenza manageriale, di direzione
tecnico-amministrativa all'interno dei vari consigli di
amministrazione.
Ci dispiace non aver avuto nessuna risposta alle tre domande che
abbiamo posto. Grazie.
