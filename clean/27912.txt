Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 308 del 14 dicembre 1970 - Resoconto
OGGETTO N. 308/70 - Regolamentazione degli interventi
regionali per la manutenzione e lo sgombro neve sulle strade
comunali. (Approvazione di Mozione)
Manganoni (P.C.I.)
- Questa mozione ha una certa affinità
con quella che abbiamo visto precedentemente, cioè la situazione
della strada Pré St. Didier-Courmayeur. Questo problema si presenta
per moltissime altre strade comunali la cui manutenzione ordinaria
e lo sgombro neve gravitano sui modesti bilanci comunali e
gravitano sui modesti bilanci di certi Comuni che hanno degli
introiti, delle possibilità economiche enormemente inferiori a
quelle di Courmayeur e di Pré St. Didier. Quindi, questo è un
problema che, se noi cominciassimo il dibattito in Consiglio io non
so dove finiremmo, perché ogni Consigliere, naturalmente,
sosterrebbe la classificazione come regionali di strade nella zona
che lui conosce e qui, certamente, non ne usciremmo. Allora, per
evitare queste discussioni in Consiglio, io ho chiesto, noi
chiediamo, pardon, io con i Consiglieri Tonino e Crétier, che
questo problema venga esaminato presto dalla Commissione dei Lavori
Pubblici, perché è un problema da definire, perché molti Comuni non
si trovano assolutamente nella possibilità di affrontare le spese
particolarmente ingenti che comporta lo sgombro neve o almeno del
pagamento di un cantoniere per la manutenzione di queste
strade.
Io penso pertanto che è inutile che noi lo dibattiamo qui; la
dibatteremo in sede di Commissione Lavori Pubblici se il Consiglio
è d'accordo.
Rollandoz (D.P.)
- Sono d'accordo col Consigliere
Manganoni che è un problema che va visto nell'insieme e non
settorialmente, non si può prendere in esame un Comune alla volta o
una strada alla volta, questo è evidente. Faccio presente che
l'Amministrazione regionale ha già preso provvedimenti a favore dei
Comuni per lo sgombero della neve: l'anno scorso è stata approvata
la legge per l'intervento della Regione fino a un massimo del 40%
per l'acquisto dei mezzi sgombro neve. Comunque, per noi, questa
mozione può essere approvata, io non ho nessuna difficoltà a
trasmetterla affinché venga esaminata alla prima riunione della
Commissione Lavori Pubblici.
Quaizier (D.C.)
- Volevo solo dire al Consigliere
Manganoni che il Comune di Courmayeur ha 40 km. di strade da
mantenere.
Manganoni (P.C.I.)
- Preciserò che il Comune di Verrayes
forse ne ha di più - parlo di Verrayes, non parlo di La Salle,
Montjovet, ecc. - con la differenza che gli introiti del Comune di
Courmayeur, cioè gli introiti del Comune di Verrayes di fronte agli
introiti del Comune di Courmayeur scompaiono.
Fosson (U.V.)
- Va bene, penso che questa discussione la
faremo in sede di Commissione, il Consiglio sarà di nuovo chiamato
poi a discutere nel momento in cui sarà portato qui in Consiglio
l'esito della discussione fatta in Commissione. Ritengo, quindi,
che si possa chiudere - il Consigliere Quaizier vuole la
parola.
Quaizier (D.C.)
- Solo una battuta: volevo solo dire che
il Consigliere Manganoni ha ragione in quello che dice; però deve
tenere conto che il Comune di Courmayeur versa alla Regione circa
300-400 milioni ogni anno.
Fosson (U.V.)
- Va bene, tanto questa discussione, come
ho detto, ritornerà al momento opportuno al Consiglio. Avrete,
quindi, tempo di sostenere le diverse tesi. Mettiamo, quindi, in
votazione questa mozione, chi è d'accordo alzi la mano. Contrari?
Astenuti?  La mozione è approvata all'unanimità.
Passiamo al n.7.
