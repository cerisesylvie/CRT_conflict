Classificazione
TRASPORTI E VIABILITÀ
Viabilità



Oggetto del Consiglio n. 3063 del 20 dicembre 2023 - Resoconto
OGGETTO N. 3063/XVI - Interrogazione: "Esiti dello studio e
delle valutazioni sullo spostamento in galleria del tratto
autostradale Pont-Saint-Martin/Verrès".
Bertin (Presidente) -
Riprendiamo i lavori. Il punto n.
11 verrà trattato congiuntamente con il punto n. 31, passiamo ora
al punto n. 12. Risponde l'assessore Bertschy.
Bertschy (AV-VdA Unie) -
Rispetto all'interrogazione che
chiede quale sia l'esito dello studio e delle valutazioni sullo
spostamento in galleria dell'autostrada, nelle occasioni pubbliche
- e lascio perdere nell'ultimo dibattito, che direi è opportuno
superare, che c'è stato in aula - ho sempre detto che avremmo
affidato all'attuale società che si sta occupando della redazione
del piano regionale dei trasporti la valutazione di come inserire
l'obiettivo di aggiornare la situazione infrastrutturale, in
particolare per la questione della Bassa Valle, del tratto
Pont-Saint-Martin/Verrès, dicendo durante l'Assemblea di
Confindustria che si tratta di un'infrastruttura datata, che ha
necessità di essere ripensata e quanto meno ammodernata in vista
della scadenza delle concessioni nel 2032. È questo il lavoro che è
stato assegnato al piano regionale dei trasporti, a chi lo sta
proponendo e, come ho già detto più volte, l'obiettivo che ci siamo
dati in queste ultime riunioni è di arrivare nella prima quindicina
di febbraio a presentarlo alla Giunta così da poterlo poi portare
in Commissione ed è stato quello di valutare come andare a inserire
questo studio all'interno dello scenario del piano, che avrà più
fasi di sviluppo, una fase di realizzazioni dirette e altre di
completamento di studi.
La valutazione che sta emergendo, anche se poi non è corretto
troppo anticipare quello che vi andremo a presentare, è che si
tratta di una situazione con la quale è possibile anche fare delle
valutazioni e dei parallelismi con altri territori, per fare da un
lato investimenti che ci possano proporre, degli investimenti nella
fase di rinnovo delle concessioni che ci possano permettere di
migliorare la gestione dell'infrastruttura attraverso investimenti
diretti o anche attraverso modalità di utilizzo delle
infrastrutture in maniera differenziata.
C'è un tema, per esempio, che riguarda la A22 sul Brennero, tra
Modena e Campogalliano, dove il traffico è particolarmente
congestionato tra Bolzano e Affi e durante i fine settimana nelle
stagioni turistiche è programmata la realizzazione della cosiddetta
"terza corsia dinamica", stessa cosa può essere portata come
valutazione tra il tratto compreso tra Pontecchio Marconi e il
nuovo svincolo di Sasso Marconi dove il tracciato storico della A1
è stato convertito in una variante parziale della SS64 e poi ci
sono altre iniziative che possono essere un po' viste nella stessa
direzione. In questa fase di completamento di studio di analisi
quindi stiamo preparando dei documenti che inseriremo all'interno
del piano regionale dei trasporti per dare continuità a queste
valutazioni e per inserire degli impegni precisi da portare avanti
nel breve periodo, nei prossimi anni, per fare in modo che
l'Amministrazione regionale possa avere un ruolo attivo nella fase
di discussione delle concessioni, ma anche degli investimenti da
fare con ANAS, in particolare per questi tratti, ma non solo per
questi tratti, in generale per tutte le infrastrutture di livello
internazionale. L'obiettivo che perseguiamo è quello di dare
massima concretezza nella programmazione nostra per rispondere a
dei problemi che si sono presentati non più tardi di qualche giorno
fa nel momento di esodo dal ponte dell'Immacolata in Bassa Valle
con tutto quello che abbiamo potuto vedere e leggere un po' tutti
quanti.
L'obiettivo deve essere, e lo confermiamo, quello di costruire
una programmazione che ci permetta, da un lato, di suggerire e
segnalare gli investimenti che riteniamo necessari e, dall'altro,
di migliorare la gestione di più infrastrutture, magari con nuove
modalità di gestione delle stesse anche in accordo con le società
concessionarie; questo scenario vi verrà presentato di qui a metà
febbraio, quando spero di poter portare il piano regionale dei
trasporti all'attenzione della Giunta con la progettualità che
avremo completato e messo definitivamente sul programma.
Presidente
- Ha chiesto la parola il consigliere Marquis,
ne ha facoltà.
Marquis (FI) -
Grazie Assessore per la risposta che ha
fornito all'interrogazione che è stata presentata perché nel mese
di settembre, in un'occasione mi sembra di un'audizione, se non
ricordo male, sugli sviluppi del DEFR era stato detto che si stava
facendo uno studio internamente all'Amministrazione regionale e che
nel corso dell'autunno sarebbe stato messo a disposizione
dell'Aula, dei Consiglieri per avere una valutazione
sull'argomento.
Tenuto conto che siamo alla fine dell'anno, abbiamo presentato
l'iniziativa per capire se c'era qualche evoluzione in più,
francamente questa situazione ci preoccupa per l'instradamento che
può prendere, perché è una situazione che nasce come quella diciamo
del tram-treno, che, partendo da un'idea, poi si fanno tutta una
serie di passaggi che si può rischiare che si arriva in una strada
a fondo cieco, soprattutto su un tema di questa portata e di questa
rilevanza.
Ho sentito nel suo intervento fare dei confronti con Sasso
Marconi, con quelle situazioni lì, ma stiamo parlando di situazioni
francamente con delle dinamiche di traffico che sono completamente
diverse, stiamo parlando di situazioni dove ci sono 5, 6, 7 ore di
coda, situazioni al giorno di coda, tutti i giorni dell'anno, non
che capitano in 10, 15 o 20 weekend all'anno.
Poi bisogna tenere conto anche di un'altra situazione che, al di
là di chi fa l'investimento, l'investimento lo paga sempre
l'utente; abbiamo un'autostrada di montagna, quando ci sarà il
rinnovo delle concessioni, il problema sarà fare degli interventi
significativi, manutentivi sui ponti, sui viadotti, sulle gallerie
esistenti. Se noi andiamo ad aggiungere delle nuove gallerie, delle
nuove situazioni che richiedono degli investimenti massicci, si
rischia di creare delle situazioni che poi non si riescono più a
gestire, è risaputo che dove si può si fanno le strade in rilevato
e non si va in galleria che è l'ultima
ratio
, perché poi
gestire anche nel tempo un'infrastruttura di quel tipo sappiamo
cosa costa, ci rendiamo conto anche adesso, facendo le debite
proporzioni, che anche se è un po' diverso nel discorso del Monte
Bianco, non stiamo ragionando di una strada in rilevato, stiamo
ragionando di tunnel, i tunnel hanno delle dinamiche completamente
diverse rispetto alle strade ordinarie.
Credo che bisogna fare attenzione sotto questo profilo affinché
la situazione non sfugga di mano, perché la questione del
tram-treno è partita così, è partita mettendolo dentro un
documento, poi si va avanti, poi si commissionano studi e poi si
arriva alla fine dopo anni a rendersi conto che si sono state
portate avanti delle cose che non stanno né in cielo, né in terra,
perché non hanno delle ricadute possibili sotto il profilo della
concretezza, come riteniamo che questa situazione sia assimilabile,
cioè sia elevata a potenza rispetto alla questione del tram-treno a
Aosta-Courmayeur in termini di costi, perché stiamo parlando di
costi che possono essere 3-4 volte superiori rispetto a quelli del
tram/treno, quindi di cose serie, pertanto aspettiamo e guarderemo
con attenzione all'evoluzione del
dossier
e aspettiamo che
venga messo a disposizione qualcosa di più per avere contezza di
cosa si sta parlando.
Poi è del tutto chiaro che il problema che c'è delle strozzature
autostradali deriva anche dal fatto che ci sono lungo la linea
delle restrizioni e che quindi alla fine si sfogano tutte poi in un
determinato tratto e poi bisogna tener conto anche di quello che
dicono le regole dell'idraulica, che se io ho un'autostrada a due
corsie e prendo una sezione di qualche centinaia di metri o di
qualche chilometro e la faccio diventare a 3, il problema lo sposto
solo di qualche chilometro, perché il tappo che avevo in questa
situazione si sposta solo all'uscita della galleria. Non è quindi
questa la soluzione a un problema di questo genere, piuttosto è una
questione di politiche globali sotto profilo di gestione della
viabilità.
