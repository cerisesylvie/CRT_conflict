Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 339 del 30 dicembre 1970 - Resoconto
OGGETTO N. 339/70 - Concessione di un ulteriore contributo,
ai sensi della legge regionale 10.1.1961 n. 2, al Club Alpino
Accademico Italiano di Torino per lavori di ricostruzione del
Rifugio Alpino detto "Della Noire" (Rifugio Borelli) al Combalet
(Gruppo del Monte Bianco). Approvazione e liquidazione di
spesa
Montesano (P.S.D.I.)
- La parola all'Assessore al
Turismo. Tale oggetto è già stato trattato nell'adunanza del
14.
Milanesio (P.S.I.)
- Questo argomento era già stato
portato in Consiglio nella seduta precedente e aveva sollevato
numerose obiezioni e perplessità da parte dei Consiglieri. Si era
ritenuto di riesaminarlo nella Commissione Turismo e
successivamente, ripresentarlo in Consiglio.
La Commissione Turismo si è riunita ieri ed ha esaminato questa
pratica ed ha ritenuto di dover concedere un ulteriore contributo
sulla maggior spesa effettuata di 17 milioni. Questo che cosa
significa? Significa che si fa scendere la quota di contributo dal
70% a circa il 50%, cioè, praticamente il 51-52% e questo perché?
Perché la Commissione ha ritenuto che, pur essendo state
effettivamente sostenute tutte le spese evidenziate nel resoconto,
vi è stato però un grosso divario tra il preventivo e il
consuntivo, per cui la Regione non poteva supinamente accettare di
dare un contributo del 70%.
Credo che la soluzione proposta dalla Commissione sia una
soluzione equa e, si propone quindi, al Consiglio di concedere
ulteriori 17 milioni per la costruzione di questo rifugio che è
terminato e che è, tra l'altro, un rifugio molto importante nel
gruppo del Bianco.
Montesano (P.S.D.I.)
- Chi chiede la parola? Consigliere
Savioz.
Savioz (P.C.I.)
- Vorrei solo chiarire che
l'Assessore ha omesso di dire che la Commissione è stata d'accordo
in maggioranza, non all'unanimità. Questo va precisato, perché io
ho chiarito molto bene ieri la questione. Secondo me, era giusto
valutare di dargli un ulteriore contributo, però, ad un certo
momento, bisogna tenere conto della situazione che è venuta a
determinarsi e del fatto che ci hanno messo di fronte al fatto
compiuto e che, se l'Amministrazione fosse stata tempestivamente
avvisata delle modifiche al progetto che volevano portare, io sono
convinto che il Consiglio regionale avrebbe potuto avere delle
perplessità ad accettare di fare una spesa di 64 milioni, laddove
si poteva benissimo realizzare il rifugio con delle dimensioni
inferiori, ma che potevano servire egregiamente a quello che
dovevano servire.
Comunque la differenza che sussiste tra gli altri membri della
Commissione e il sottoscritto è semplicemente quella della
percentuale. Io sarei stato d'accordo di accettare i 64 milioni,
dopo che abbiamo verificato tutte le voci inerenti e dopo che
abbiamo esaminato a fondo tutte le pezze giustificative, in linea
di massima, e proprio per una certa magnanimità del Consiglio,
sarei stato d'accordo di dare il 50% sui 64 milioni e non
oltrepassare tale cifra.
Montesano (P.S.D.I.)
- Altri che chiedono la parola?
Consigliere Freppaz.
Freppaz (U.V.)
- La Commissione consiliare al turismo ha
esaminato e discusso lungamente la richiesta di contributo per il
rifugio al Combalet. Naturalmente questi rifugi sono molto utili,
sia dal punto di vista delle escursioni alpine, turistiche e
soggiorni sui ghiacciai ed anche, non bisogna dimenticarlo, dal
punto di vista del soccorso alpino.
È vero che, in un primo tempo, sono già stati dati 18 milioni su
un importo di opera di circa 25 milioni cioè, pari al 70% del
contributo dato dal Consiglio. Ora il costo dell'opera ha raggiunto
invece i 64.400.000. La Commissione avrebbe deciso di contribuire
ancora per una cifra totale di 35 milioni - cioè 18 già dati e 17
si dovrebbero ancora dare - cifra che comporterebbe una percentuale
totale di circa il 50% sull'ammontare dell'opera.
Montesano (P.S.D.I.)
- Altri che chiedono la parola?
Assessore Milanesio.
Milanesio (P.S.I.)
- Si propone, quindi, di modificare
l'allegato presentato in Consiglio per quanto riguarda la parte
deliberativa. Mi riferisco all'ultimo capoverso a pagina 2: "tenuto
conto di quanto sopra si propone di approvare la concessione, la
liquidazione al CAI di Torino con quietanza al suo Presidente, Ing.
Stefano Cerise, di un ulteriore contributo di lire 17 milioni",
invece di 25 come era proposto. "Spesa da imputarsi sul capitolo
853 del bilancio per l'esercizio corrente che presenta la
necessaria disponibilità".
Montesano (P.S.D.I.)
- Chi approva alzi la mano.
Savioz (P.C.I.)
- Momento, momento, una dichiarazione di
voto. Arrivati a questo punto ritengo necessario chiarire la nostra
posizione.
Noi abbiamo dichiarato in Commissione e in altra sede di essere
favorevoli alla questione dei rifugi alpini. Risale alla nostra
Giunta la legge attuale del 70%; siamo però nettamente contrari a
questi sistemi che, secondo noi, inficiano la buona amministrazione
regionale.
Secondo il nostro parere deve essere preventivamente autorizzata
una spesa e non tenere conto della spesa che viene fatta
successivamente quando addirittura si tratta di duplicare la spesa
medesima. Avevamo preso una posizione rigida e abbiamo anche
acconsentito di addivenire a una soluzione per avere l'unanimità
della Commissione. Ma questo non è stato possibile. Noi, quindi,
pur ribadendo il principio di essere favorevoli alla costruzione e
al sostanziale contributo della Regione per i rifugi alpini, per
questioni di principio su cui non possiamo derogare ci asterremo
dal voto.
Montesano (P.S.D.I.)
- Altri interventi? Chi approva la
delibera alzi la mano. Contrari? Astenuti?
Il Consiglio approva con 6 astenuti.
Si passa all'oggetto n. 6, 7 cioè.
