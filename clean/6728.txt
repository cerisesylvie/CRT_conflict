Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1211 del 20 marzo 1985 - Resoconto
OGGETTO N. 1211/VIII - RATIFICA DI DELIBERAZIONI ADOTTATE
DALLA GIUNTA REGIONALE IN VIA D'URGENZA.
Oggetto n. 1000 in data 15 febbraio 1985:
Assegnazione di effetti di vestiario al personale regionale del
garage mezzi pesanti del servizio viabilità.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
Oggetto n. 1341 in data
22
febbraio
1985:
Ditta Ing. C. Olivetti & C. S.p.A. -
Concessione in comodato ed in locazione di fabbricato industriale
in Comune di Arnad e finanziamento di attività produttiva -
Approvazione dello schema di convenzione.
PRESIDENTE:
Ha chiesto di parlare il Consigliere
Segretario Lilliana Breuvé, ne ha facoltà.
LILLIANA BREUVE' (P.S.I.):
Caro Assessore, mi complimento
per la scelta della società (credo 'che già il nome sia una
garanzia), però ho dei dubbi ed ho bisogno di chiarimenti.
Vorrei sapere a tutt'oggi quanti sono i lavoratori valdostani
del fondo valle che fanno i pendolari a Ivrea e se per caso, non è
che un semplice trasferimento da una sede all'altra, cioè vorrei
sapere se i medesimi continueranno a lavorare a Ivrea o verranno
spostati ad Arnad.
I corsi per la formazione professionale richiesti dalla società
Olivetti verranno fatti dai valdostani che sono attualmente
impiegati o verranno fatti dai nuovi assunti? Coloro che faranno la
formazione professionale richiesta dalla ditta saranno persone
totalmente nuove oppure gente che lavora già all'Olivetti? Il costo
dei corsi di formazione della società Olivetti mi sembra che
ammonti a 1 miliardo 718 milioni e, secondo la convenzione, l'80%
sarà a carico della Regione, il che, se ho calcolato bene,
dovrebbero ammontare ad un miliardo 376 milioni.
Mi chiedo il perché di questo accordo: è giusto che all'Olivetti
venga concesso l'immobile in comodato per cinque anni, che vengano
ristrutturati i locali e che vengano dati in seguito in affitto con
la percentuale del 6%, anche se questa è calcolata, com'è scritto
da convenzione, prima che avvengano i lavori di
ristrutturazione.
Non riesco però a capire come mai la Regione debba accollarsi
l'80% di questa spesa, se stiamo già dando alla Olivetti tutte
queste agevolazioni e quindi vorrei sapere se ci sono delle ragioni
particolari. Poi al punto 2.2. dopo la parola "comodato" sarebbe
conveniente togliere "senza corrispettivo",
essendo già il comodato un contratto di prestito gratuito per un
determinato tempo e con l'obbligo di restituire la stessa cosa
ricevuta.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
L'impegno dell'Assessore ad illustrare
era dettato dall'esigenza di evitare di fare una relazione con
molti vuoti. Se le domande mi vengono fatte prima, come ha fatto il
Consigliere Segretario Breuvé, la risposta è più esauriente. Non
conosco allo stato il numero dei dipendenti "pendolari" che vanno
ad Ivrea, comunque non si tratta di uno spostamento di attuali
dipendenti di Ivrea al nuovo stabilimento Olivetti di Arnad. Nella
relazione, per quanto riguarda le assunzioni, si fa specifico
riferimento ad assunzione di personale che in questo momento non ha
lavoro o perché disoccupato o perché in cassa integrazione, nel
circondario di Arnad (cioè Arnad e Comuni limitrofi) comunque
assunzione di persone residenti in Valle d'Aosta. Dunque non è una
operazione che serve per trasferire gli attuali pendolari da Ivrea
ad Arnad.
Per quanto riguarda la formazione professionale, è vero che
l'impegno della Regione è di assumersi l'onere dell'80%, ma è
altrettanto vero che la Regione, in analogia con iniziative
analoghe, ha già richiesto alla CEE la partecipazione del 50% della
sua quota. Voglio dire che la Regione, nei suoi programmi di
formazione professionale che prepara insieme alle aziende, si
assume, insieme al contributo CEE, la copertura dell'80% del costo
della formazione professionale. Quindi è vero che la Regione è
responsabilizzata alla copertura dell'80%, è altrettanto vero che
questo tipo di formazione rientra tra quell'attività formativa
rispetto alla quale la CEE interviene al 50%, per cui la
distribuzione dell'impegno per la formazione professionale sarebbe
40% a carico della Regione, 40% a carico del Fondo sociale europeo,
20% a carico dell'azienda. Voglio aggiungere che questo non è una
novità, cioè non è qualcosa che facciamo per la nuova azienda
Olivetti, ma è un comportamento che abbiamo già assunto in passato
e quindi è un fatto normale per l'Amministrazione intervenire in
questo modo per l'assunzione di nuovo personale che va formato
rispetto alle aziende.
Sul discorso poi del comodato senza corrispettivo è
semplicemente una migliore precisazione del termine comodato. Per
comodato infatti si intende un affitto in cui non si paga denaro,
pertanto la dicitura comodato senza corrispettivo serve a
sottolineare che non si paga. Su questo i legali hanno discusso e
hanno deciso di rafforzare questo concetto. Quanto ai legali che se
ne sono occupati, questi sono più di uno: l'ufficio legale della
Regione e quello della Olivetti.
La relazione era stata già iniziata, non da me, quindi non
voglio mettermi penne che non sono mie, ma l'Assessore che mi aveva
preceduto aveva avviato le trattative con la Olivetti per
l'insediamento di attività in Valle d'Aosta; credo che questo fosse
un intendimento non solo di oggi, ma già delle Amministrazioni
regionali precedenti l'attuale. In effetti quella che oggi è alla
ratifica del Consiglio è la prima attività Olivetti che si situa in
Valle d'Aosta e l'obiettivo della Regione non è di fermarsi a
questa iniziativa, ma se possibile tendere ad avere una presenza ed
un rapporto più continuo e proficuo per la Regione nel senso di
ottenere nuove unità collegate alla società Camillo Olivetti di
Ivrea.
E questo perché ci sembra una buona cosa instaurare un rapporto
con una delle aziende più prestigiose del nostro paese, comunque
una azienda molto importante del vicino canavese che ha raggiunto
con le sue attività livelli qualitativi oltre che quantitativi
molto prestigiosi, per cui è da segnalare che proprio la presenza
dell'Olivetti fa considerare Ivrea uno dei tre poli di quel
triangolo tecnologico che rappresenta il massimo di concentrazione
della ricerca in Italia, ed è il triangolo che fa capo oltre che a
Torino e Novara, ad Ivrea. Quindi è una operazione che, al di là
del problema semplicemente occupazionale, sotto il profilo
economico generale della nostra Regione ci consente di avere un
aggancio con una realtà dalla quale non vorremmo essere
separati.
Indubbiamente l'operazione ha dei costi e possiamo dire anche
dei costi considerevoli. Teniamo conto però dei vantaggi che non
possono essere solo misurati in termini occupazionali ma guardati
nella logica complessiva che questo inserimento può rappresentare
per la Valle d'Aosta.
I punti fondamentali del rapporto sono questi: si riutilizza,
ristrutturandolo, lo stabilimento ex Siv di Arnad; l'operazione
occupazionale riguarda circa un centinaio di persone (voglio
aggiungere che il numero 103 è calcolato per difetto quindi non è
un numero gonfiato); questa nuova attività tende alla produzione
dei dischi magnetici e, accanto a due tipi di dischi magnetici
attualmente in uso, ci sarà l'avvio della produzione di un
microdisco che rappresenta il completamento della fabbricazione di
questo prodotto, che si collega ad una produzione in linea con
l'attuale sviluppo tecnologico.
L'impegno dell'azienda è di trasferire questa attività, di
ampliarla e migliorarla quantitativamente e qualitativamente, di
inserire - questi sono i punti che abbiamo fissi - la sede legale,
fiscale, amministrativa in Valle d'Aosta, l'assunzione di personale
locale, l'attenzione rispetto ai cassa integrati in quella zona e
dalla parte della Regione la concessione, come ho detto prima, in
comodato per cinque anni, in affitto per gli anni successivi dello
stabilimento (e per l'affitto, voglio riconsiderarlo e
risottolinearlo, la percentuale terrà conto anche dei costi che la
Regione dovrà sopportare per la ristrutturazione dello
stabilimento). Vi sarà una partecipazione azionaria della Finaosta
fino al massimo del 35%, all'inizio vi sarà un capitale sociale
valutato in 3 miliardi di lire che nel futuro dovrebbe portarsi
intorno ai 6 miliardi di lire. Altri interventi sono un prestito
obbligazionario, valore 3 miliardi, il mutuo per un totale
complessivo di 5 miliardi e 600 milioni.
Vi è poi l'intervento per la formazione professionale ed io
ritengo questo intervento forse quello più qualificante, nel senso
che si tratta di istruire secondo un piano dettagliato, che è
allegato, una massa consistente di persone. Rispetto a questa
operazione la Regione non ha adottato un intervento particolare o
specifico di agevolazione rispetto all'Olivetti, ma è un tipo di
intervento che la Regione realizza normalmente rispetto alle
aziende che mettono in atto questa operazione. Ho chiarito che è
già stato richiesto alla CEE l'intervento del Fondo sociale
europeo, il che in pratica dovrebbe dimezzare quell'80% che adesso
prevediamo a carico della Regione. L'impegno che si assume la
Regione è di garantire questa percentuale, all'interno della quale
il 50% dovrebbe derivare dalla CEE.
Molto probabilmente sarò stato incompleto, cercherò di
rispondere alle domande che mi potranno essere poste.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Farò solo alcune considerazioni.
Evidentemente questa volta l'interlocutore della Regione è
l'Olivetti, che chiaramente ha più carte degli altri interlocutori
e questa è una garanzia, anche se la Nuova Società è in terza mano.
Comunque non è questo il problema.
Vorremmo chiedere all'Assessore se è in corso una trattativa con
l'Olivetti anche sulla informatizzazione della Regione, perché
sarebbe importante che tra la Regione Valle d'Aosta ed Olivetti ci
fosse un accordo più complessivo perché questa azienda si occupa
della parte più "povera" di tutta la gamma di produzione. Sarebbe
interessante se si potesse sviluppare un discorso con l'Olivetti
anche per un accordo di informatizzazione dell'ente pubblico
(esempi ce ne sono anche in Italia) in modo da impegnare mano
d'opera altamente specializzata come i laureati.
A nostro avviso il punto debole di questa convenzione è quello
che si riferisce all'impegno sui cassa integrati e sulle donne in
particolare, perché da quanto ho letto ci sono poche garanzie che
questo accordo possa essere rispettato, quindi vorrei conoscere
l'impegno di questa società per garantire che realmente il 50% di
queste 100 unità siano assunte fra i cassa integrati e le donne in
particolare.
Per quanto riguarda la formazione professionale, è vero che la
Regione verso la società garantisce comunque la copertura dell'80%.
Vorremmo sapere se, fra le varie richieste che la Regione fa ogni
anno alla CEE, c'è la possibilità che sia inserito anche questo
corso in aggiunta rispetto al piano oppure se questo potrebbe
venire effettuato in sostituzione di altre richieste.
Questa convenzione, come le altre, è sempre molto vaga
nell'ambito dell'impegno finanziario, che è molto elevato - anche
se potremo avere delle garanzie per quanto riguarda l'operazione
dal momento che l'interlocutore è valido - e dell'indicazione del
costo totale della ristrutturazione. Vorrei vedere quante di quelle
società a cui abbiamo dato i capannoni in comodato, hanno esaurito
il periodo del comodato; di solito mi sembra che si arrivi sempre
al limite, cioè quando si deve pagare il 3 o 6 per cento della
locazione in base al fatto che facciano o meno dei lavori, le
aziende purtroppo chiudono. In questa convenzione, come in altre
precedenti, non è indicato quanto viene a costare alla Regione la
ristrutturazione.
E' questo un dato che vorremmo conoscere perché là impegniamo un
finanziamento che ritornerà, dal sesto anno in avanti, per quindici
anni, e quindi si tratta di un impegno prolungato nel tempo, per
cui sarebbe interessante sapere quanto costerà alla Regione questo
impegno almeno in linea di massima, anche per dare una valutazione
più complessiva a questa convenzione.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE - (P.S.I.):
Dicono che il buon giorno si vede dal
mattino e leggendo il testo di questa convenzione credo che
dovrebbe già essere assicurato il successo dell'iniziativa, perché
questa convenzione è la sua esposizione quasi perfetta: c'è il
piano produttivo, c'è
il piano di investimenti, c'è il piano di formazione
professionale. Mancano solo il piano commerciale e quello economico
dei costi e ricavi, che forse per ragioni di segretezza commerciale
non vengono riportati.
Non so se questo è dovuto alle lamentele che avevamo fatto in
passato sui testi delle convenzioni che ci venivano presentate e
che erano piuttosto scarne nelle indicazioni, o piuttosto alla
controparte, all'imprenditore che ha voluto mettere per iscritto
tutto. Forse è più probabile la seconda ipotesi perché ci troviamo
di fronte ad un imprenditore valido.
L'unica considerazione che si può fare è che anche questo
imprenditore non sfugge a quella logica che hanno un po' tutti gli
imprenditori che vengono in Valle d'Aosta, cioè quella di
approfittare della nostra debolezza industriale, della nostra
esigenza di industria e di occupazione per sfruttare le migliori
condizioni finanziarie possibili. Infatti, come ha giustamente
detto l'Assessore Lanivi, i costi sono considerevoli; fra
partecipazione azionaria, mutui, prestiti agevolati, siamo già ad
11 miliardi, poi c'è la quota per il piano di formazione
professionale, poi c'è la ristrutturazione dello stabilimento, il
tutto a fronte di investimenti dell'azienda per 14 miliardi. Però a
differenza degli altri imprenditori qui ci troviamo di fronte ad
una azienda sana ed in espansione, ad un prodotto che ha una sua
prospettiva di mercato che è l'informatica, prodotto del futuro.
Tutto questo dovrebbe assicurare il successo di questa iniziativa.
Condizionare è sempre d'obbligo perché in una economia che ha delle
forti interdipendenze internazionali basta che l'Olivetti perda una
commessa a livello internazionale che si troverà costretta a
ridurre la produzione, magari il primo stabilimento a saltare
sarebbe quello di Arnad. Comunque ci auguriamo di no.
E' chiaro poi che se poniamo a confronto i dischi magnetici
della Olivetti e i bidoni della "Multiscatole" riteniamo che la
Olivetti offra le migliori garanzie da questo punto di vista. E
questo è il motivo per cui voteremo a favore di questa
convenzione.
Ho solo due domande da porre all'Assessore; una riguarda il
costo di ristrutturazione dello stabilimento, perché qui nel testo
della convenzione viene indicato che c'è già un progetto di
massima, ma penso che a questo punto anche a titolo indicativo
dovrebbe esserci; ho capito, questo non c'è. L'altra domanda
riguarda lo stabilimento di Leinì, perché non si capisce bene se
l'Olivetti aumenta la sua produzione di dischi magnetici attraverso
lo stabilimento di Arnad, o chiude completamente lo stabilimento di
Leinì e trasferisce qui tutta la produzione. Ed in questo caso
forse lo fa perché la Valle d'Aosta offre le migliori
possibilità.
Riprendendo quello che osservava prima il Consigliere Segretario
Breuvé, e poi anche il Consigliere Millet, in effetti nella
convenzione si dice che il 50% del personale sarà quello che
attualmente è in cassa integrazione. Abbiamo timore che per
l'ulteriore 50% ci possa essere qualche manovra tipo quella
ventilata dal Consigliere Breuvé, cioè qualche valdostano residente
nel Comune di Arnad o Comuni limitrofi che attualmente opera presso
lo stabilimento di Ivrea possa essere conteggiato e riutilizzato in
queste 104 persone nello stabilimento di Arnad, quindi
raccomandiamo all'Assessore di svolgere in futuro gli opportuni
controlli in questo senso.
Si dà atto che alle ore 11,31 assume la Presidenza il Vice
Presidente Giulio Dolchi.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Senza alcun dubbio, come già rilevato
dai Consiglieri che mi hanno preceduto, è positivo lo sforzo della
Giunta regionale e dell'Assessore all'Industria per realizzare
insediamenti dell'Olivetti in Valle d'Aosta. L'interlocutore è
senz'altro valido e la presenza dell'Olivetti in Valle d'Aosta
anche se di dimensioni molto limitate all'inizio, potrebbe essere
la base per un rapporto di collaborazione e di sviluppo successivo,
che sia positivo per la nostra Regione anche in vista di un rinnovo
sostanziale del suo assetto industriale.
Fatta questa premessa, devo però dire che ad un esame attento
della convenzione l'operazione non appare particolarmente brillante
perché gli oneri che ricadono sulla Regione sono effettivamente
considerevoli ed il rischio che si assume l'imprenditore è
praticamente zero, nel senso che l'Olivetti prevede investimenti in
attrezzature e macchinari per 14 miliardi, di cui 3 sono di
approvvigionamenti che risalgono all'anno precedente, cioè al 1984,
quindi investimenti dal 1985 al 1987 di circa 11 miliardi, contro
un intervento finanziario della Regione, sotto forma di
partecipazioni azionarie, prestito obbligazionario e mutuo che è di
10 miliardi 700 milioni. Quindi in pratica si va a coprire tutto
l'intervento dell'Olivetti ed inoltre la Regione si accolla gli
oneri della ristrutturazione del fabbricato e l'80% dei costi della
formazione professionale. Quindi anche se la società appare come un
interlocutore valido, l'operazione non sembra delineare una
presenza industriale sostanzialmente diversa da quella che finora
c'è stata, cioè l'approccio al problema non mi pare
qualitativamente diverso da quello che abbiamo avuto finora.
Alcune domande già sono state poste dai colleghi, altre vorrei
porne anch'io e riguardano i preventivi che la Regione deve aver
fatto sui costi di ristrutturazione del fabbricato, quando inizierà
presumibilmente l'attività della società, perché qui si parla della
consegna dei lavori, se tutto procederà nel più rapido dei modi,
nel gennaio del 1986, quindi quando l'attività produttiva vera e
propria potrà iniziare ad Arnad.
Infine vorrei chiedere anche dei chiarimenti sul perché si crea
una nuova società, sul perché non è la Olivetti Accessori S.p.A. a
fare l'operazione, oppure non direttamente la Camillo Olivetti
S.p.A., anche perché sarà un aspetto marginale, però il fatto che
non compaia neanche il nome Olivetti in questa società sembra una
cautela che l'Olivetti pone nei confronti di questa operazione.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Vorrei fare anche alcune
considerazioni relativamente agli impegni che la Regione si
assume.
Intanto, perché non sorgano equivoci, tutti questi interventi
sono di credito agevolato, quindi non sono interventi a fondo
perduto, per cui quando si dice "intervento finanziario della
Regione" è chiaro che si tratta di una forma di mutuo, cioè di
prestito a tassi indubbiamente agevolati: non è però denaro dato a
fondo perduto, ma ritornerà nelle casse regionali.
Si può dire che si è approfittato della Valle d'Aosta? Non sono
da molto tempo in questo Assessorato, però posso garantire che
tutte le Regioni in Italia in questo momento stanno aumentando le
facilitazioni per poter insediare le industrie, soprattutto quelle
che possono contare su un marchio di prestigio e quindi offrire più
garanzie rispetto ad altre. Si tratta di un vero e proprio tipo di
concorrenza, anche a livello regionale, rispetto al quale la Valle
d'Aosta non è che dia molto di più delle altre Regioni. Vi devo
anche dire che se nel corso della trattativa, che dura da parecchi
mesi, l'Olivetti avesse scelto una delle Regioni del sud, avrebbe
sicuramente guadagnato. Basti pensare che per quanto riguarda gli
utili - e dato che questa azienda vuole guadagnare e deve
guadagnare, perché l'Olivetti non impianta delle aziende con il
presupposto di arrivare al pareggio, quindi prevede per quel tipo
di insediamento anche dei guadagni notevoli - nelle Regioni del sud
le tasse sul guadagno dell'azienda sarebbero il 50% di quelle che
si pagheranno in Valle d'Aosta. Questo per avere chiaro il quadro
della concorrenza che, a livello regionale, c'è nel nostro
paese.
La Valle d'Aosta ha potuto giocare sulla relativa vicinanza
rispetto ad Ivrea e sul fatto di avere subito a disposizione uno
stabilimento che, in tempi relativamente brevi, può consentire
l'avvio della produzione, ma rispetto agli strumenti finanziari che
abbiamo proposto non ci stacchiamo in senso positivo offrendo cioè
di più rispetto alle altre Regioni. Uno dei dati che più ci sono
stati fatti pesare è proprio questa differenza di trattamento
fiscale rispetto agli utili aziendali tra le Regioni del nord e le
Regioni del sud, che è del 50%, quindi un dato consistente
soprattutto se considerato rispetto ad una azienda che vuole
guadagnare.
Un altro interrogativo: se l'Olivetti perderà commesse? La
creazione di costellazioni di aziende rispetto alle grandi
concentrazioni produttive è nella logica attuale di tutte le
aziende ed è motivo di certezza ed incertezza nello stesso momento,
nel senso che la nuova società è stata calcolata a prescindere
dalla casa madre, cioè non ha come unico cliente l'Olivetti, ma è
un'azienda che ha fra i suoi clienti l'Olivetti. E' coperta
interamente dall'Olivetti, che però non è l'unico cliente perché
questa azienda produce anche al di fuori delle commesse che possono
derivarle dall'Olivetti.
L'Olivetti, si è detto, rischia zero, in questa fase almeno, e
credo che per molti anni andrà avanti così. Non è vero, perché oggi
una delle ricchezze più grandi per le aziende che hanno maggiore
prestigio nel nostro paese ed all'estero è costituita proprio dal
marchio, per cui l'eventualità di un'Olivetti in passivo o comunque
qualitativamente non all'altezza dei tempi si ripercuoterebbe
sull'immagine del marchio stesso. Da notare che l'operazione Nuova
Società è nell'interesse regionale, perché questa società fisserà
la sede legale, fiscale, amministrativa in Valle d'Aosta e questo
potrà portare dei benefici anche alle casse regionali. Ho visto
che, nelle campagne pubblicitarie che l'Olivetti promuove, mette
insieme tutte le consociate Olivetti ed in questo modo verrà
pubblicizzata anche l'attività di questa nuova azienda.
I Consiglieri Millet e Riccarand hanno fatto un invito ed una
raccomandazione alla Regione di rendere più globale questo accordo,
in effetti l'Amministrazione regionale è intenzionata a portare
ulteriori attività Olivetti in Valle, non solo nel settore
produttivo. Abbiamo dei contatti con l'ELEA, che è la consociata
Olivetti che cura la formazione professionale, così come l'Olivetti
è fra le ditte concorrenti per l'informatizzazione della Regione,
non solo, ma anche in altri settori e progetti l'Olivetti potrà
essere interessata. Anche qui si tratterà di valutare i costi di
questa operazione riferiti ad un interesse economico regionale, e
mi pare che i Consiglieri Riccarand e Millet abbiano considerato
gli aspetti positivi per quanto può concernere la ristrutturazione
ed il consolidamento dell'apparato industriale in Valle.
Per quanto riguarda le assunzioni, in questo caso è vero che
questa convenzione è più precisa ed è altrettanto vero che alcune
affermazioni non possono andare al di là di una giusta previsione.
L'intenzione (ed il dato problematico che abbiamo sottolineato)
dell'Olivetti è quella di far fronte alla dimensione della
disoccupazione della cassa integrazione in quella zona. Queste
affermazioni vanno temperate con le esigenze aziendali, quindi
credo che appena passeremo alla firma di queste convenzioni sarà
nostra cura arrivare ad incontri trilaterali e cioè con l'ufficio
del lavoro e le organizzazioni sindacali da una parte, l'azienda e
la Regione dall'altra, in modo che gli interessi reciproci possono
trovare un giusto equilibrio.
L'impegno della CEE: l'Amministrazione regionale, subito dopo la
firma del protocollo d'intesa, ha provveduto ad inviare il progetto
di formazione professionale a Bruxelles, anticipando i tempi, ed
anche se il progetto non rispetterà nei dettagli ciò che
costituisce la premessa per ottenere l'intervento della CEE, è
stato inviato in tempi utili perché potesse rientrare come progetto
aggiuntivo ai programmi '85, e sono già stati inviati nel mese di
novembre 1984. Questo per evitare di perdere il possibile
intervento per il 1985.
Per quanto riguarda i costi di ristrutturazione, subito dopo la
firma del protocollo d'intesa abbiamo incaricato uno studio
specializzato per la ristrutturazione dello stabilimento di Arnad.
Il progetto sarà consegnato in questi giorni ed io stesso ho
appuntamento con i progettisti nei prossimi giorni e credo che in
quel momento potrò essere preciso circa i costi di ristrutturazione
dello stabilimento.
Credo di aver detto tutto. Il Consigliere Pascale poneva
maliziosamente la domanda se una maggiore completezza della
relazione fosse derivata dal suo intervento. Il Consigliere Pascale
pensi che è dal mese di settembre che stiamo lavorando attorno a
questa convenzione; è vero che dall'altra parte ci siamo trovati
una Olivetti agguerrita ed attrezzata, è altrettanto vero che nel
confronto non abbiamo fatto brutta figura, perché gli potrò
mostrare con quale documentazione ci siamo presentati
all'Olivetti!
Si dà atto che alle ore 11,47 riassume la Presidenza il
Presidente Giovanni Bondaz.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Solo per dichiarare l'astensione in
quanto, anche se abbiamo riconosciuto che l'interlocutore è valido
essendo Debenedetti, però il nome della società sarà sempre di un
indotto della Olivetti, sperando che almeno la garanzia sia
sufficiente.
Inoltre l'astensione è determinata dal fatto che non ci sono
sufficienti garanzie per i cassa integrati ed anche perché si
approva una convenzione in cui manca il costo della
ristrutturazione, per cui oggi ci accingiamo ad approvare un
intervento finanziario incompleto.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti: 30
Votanti: 23
Favorevoli: 23
Astenuti: 7 (Bajocco, Cout, Dolchi, Mafrica, Millet, Riccarand e
Tonino)
Il Consiglio approva
Oggetto n. 1375 in data 1° marzo 1985:
Appalto concorso per la progettazione esecutiva del centro di
raccolta ed essiccamento siero comprendente la parte tecnologica di
processo, tutte le unità di servizio, le opere civili strettamente
connesse, ubicato in prossimità del caseificio di Saint-Marcel -
Approvazione del capitolato speciale di appalto e del bando di gare
- Approvazione di spesa.'
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Vorrei sapere dall'Assessore qualcosa
in più della paginetta scritta, dal momento che siamo chiamati a
ratificare un provvedimento di due miliardi.
PRESIDENTE:
Ha chiesto di parlare l'Assessore
all'Agricoltura, Foreste ed Ambiente Naturale Perrin, ne ha
facoltà.
PERRIN - (U.V.):
On ne pouvait pas tout dire dans la
relation qui accompagne la délibération, mais le Conseiller Millet
a raison de demander d'autres détails, s'agissant d'un oeuvre qui
revêtira une importance très grande en Vallée d'Aoste.
Je dis d'abord que cette oeuvre a un double but: d'un côté celui
de récupérer le petit-lait et donc d'utiliser une partie d'un
liquide qui en ce moment est dispersé pour la plupart, de
l'autre
côté celui d'éviter la pollution des eaux. En effet, comme le
Conseiller sait, le petit-lait est l'une des matières alimentaires
les plus polluantes très difficile à dépurer, et surtout s'il
fallait construire pour chaque fromagerie un épurateur, celui-ci,
étant donné les dimensions réduites, ne donnerait pas cette
assurance nécessaire à la dépuration des eaux avec toutes les
conséquences que cela produit. Il a été fait une enquête et on peut
calculer moyennement une production de petit-lait de 600 quintaux
par jour; ceci entre les grandes fromageries et les fromageries de
type moyen, en éliminant les toutes petites, pour lesquelles ce
serait très difficile pouvoir utiliser dans ce système le
petit-lait.
Il y a uniquement, en ce moment, une très petite quantité de
petit-lait qui est utilisée pour les porcheries puisque on ne peut
pas nourrir les porcs uniquement à travers cette substance
alimentaire et donc le problème se pose soit pour les fromageries
qui ne possèdent pas de porcheries, soit pour les fromageries qui
en possèdent, pour la partie excédante. On a donc pensé de
regrouper ce petit-lait, de le transporter dans un lieu unique,
afin de le transformé. Ceci nécessitera une double intervention:
une première intervention auprès de la fromagerie elle-même, où il
faudra construire des silos pour une première utilisation du
petit-lait, c'est-à-dire des silos qui maintiennent le petit-lait,
qui autrement pourrait s'avarier rapidement, à une température
appropriée, et donc une première pasteurisation et le
refroidissement du petit-lait stocké dans les fromageries. Ensuite,
à travers un système de transport, le petit-lait - et nous avons
choisi la zone de Saint-Marcel - serait transporté là, où il y aura
l'autre partie de l'opération, de charge et mensuration du
petit-lait qui arrive, le stockage dans des réservoirs là aussi à
température contrôlée, une première concentration du petit-lait,
tel qu'il arrive à travers une installation d'évaporation sous
vide, ensuite la cristallisation du petit-lait, et comme dernière
phase le séchage, c'est-à-dire la transformation du petit-lait en
produit, qui sera ensuite emmagasiné.
Ceci permettra d'éviter la pollution et d'utiliser un produit.
D'après des premiers calculs faits, et cela il faudra le vérifier
au moment de l'adjudication, cette opération serait économiquement
rentable, parce que si on ne calcule pas le prix d'amortissement de
l'installation, la quantité de petit-lait séché et vendu, qui
pourrait entre autres servir pour l'alimentation du bétail mais
même pour l'alimentation humaine, le prix de vente, si l'on ne
considère pas l'amortissement de l'installation, serait
économiquement valable. Je crois qu'au bout du compte quand même le
prix de l'installation sera valable parce qu'il faudra prévoir d'un
côté la création de plusieurs (au moins d'une quinzaine) épurateurs
"ad hoc" avec les frais de maintien de ces épurateurs qui se
poseront en conséquence. Donc je crois souhaitable que l'opération
puisse se faire le plus tôt possible pour ces raisons-là.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Ci asterremo, perché pur ritenendo
valida l'iniziativa, non abbiamo chiari alcuni aspetti. Intanto non
ci è stato detto (salvo che non si intenda dato per scontato che la
gestione sarà del caseificio di Saint-Marcel) chi gestirà
quest'operazione; dal punto di vista economico mi pare che si sia a
livello abbastanza generale perché non basta produrre ma occorre
verificare che tipo di mercato esiste, e ci pare che da questo
punto di vista non si sia fatta una verifica approfondita della
proposta, anche se concordiamo che il problema dell'inquinamento
esiste. Tuttavia riteniamo che di fronte ad una spesa di 2 miliardi
sarebbe stato opportuno approfondire meglio il futuro di questa
iniziativa: non vorremmo che di fronte ad una quantità rilevante
come 600 ql al giorno, ci trovassimo ad essiccare un siero che alla
fine non avrà un mercato.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti: 28
Votanti: 24
Favorevoli: 24
Astenuti: 4 (Cout, Dolchi, Mafrica, Millet)
Il Consiglio approva
Oggetto n. 1377 in data 1° marzo 1985:
Esecuzione, in economia diretta, di opere di sistemazione
idrauliche e di difesa da valanghe in diverse località del
territorio regionale - Approvazione ed impegno di spesa per la
fornitura di materiali e per l'utilizzo di mezzi d'opera
PRESIDENTE:
Metto in approvazione a ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Oggetto n 1438 in data 1° marzo 1985:
Concessione di contributi di studio ad insegnanti di lingua
inglese per la partecipazione a corsi universitari di
perfezionamento linguistico in Gran Bretagna - Estate 1985 -
Approvazione e liquidazione di spesa.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Oggetto n. 1439 in data 1° marzo 1985:
Corsi
monografici per adulti - Anno 1985 - Approvazione ed impegno di
spesa.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
I lavori sono terminati. La seduta è
tolta.
La seduta termina alle ore 12,01.
