Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4196 del 16 febbraio 1993 - Resoconto
OGGETTO N. 4196/IX Aggiornamento, per l'anno 1993, del
programma di interventi per la realizzazione di infrastrutture
ricreativo-sportive ai sensi della legge regionale 7 agosto 1986,
n. 45.
Presidente
L'Assessore al turismo, sport e beni
culturali, Voyat, dovendosi assentare per ragioni inerenti il suo
ufficio, ha chiesto l'inversione dell'ordine del giorno per
discutere immediatamente gli oggetti relativi al suo Assessorato.
Se non ci sono obiezioni, darei per acquisita l'inversione... Siamo
d'accordo? Bene.
L'Assessore al turismo, sport e beni culturali, Voyat, ha
chiesto la parola per illustrare la deliberazione iscritta al punto
42 dell'ordine del giorno; ne ha facoltà.
Voyat (UV)
Vorrei fare alcune precisazioni.
Questa deliberazione che, come previsto dalla legge 45/86
prevede un programma di massima delle opere ricreativo-sportive in
Valle d'Aosta, viene in Consiglio regionale accompagnata da un
emendamento che tiene conto degli incontri con i rappresentanti del
comune di Aosta per la questione del maneggio. Infatti, tra i
comuni di Aosta e di Nus è stato raggiunto un accordo per spostare
il maneggio di Aosta a Nus ed il Comune di Aosta ci ha inviato una
specifica lettera in merito. Pertanto, chiediamo di inserire in
questo programma il maneggio in costruzione a Nus, anziché ad
Aosta.
In secondo luogo, alcune settimane fa il Comune di
Rhêmes-Notre-Dame ha presentato il progetto esecutivo di una
struttura a servizio della pista di fondo, che chiederemmo di
inserire in questo aggiornamento, evitandoci di presentare una
ulteriore deliberazione.
Tengo inoltre a precisare che questo programma non prevede le
opere del Comune di Aosta, a causa degli incontri tra lo stesso
Comune e quelli limitrofi per distinguere le opere da realizzare
nel Comune di Aosta da quelle da spostare, utilizzando magari anche
le strutture già esistenti o adeguandole alle necessità. Comunque
il programma del Comune di Aosta verrà approvato dalla Giunta
domani e pertanto venerdì prossimo o il venerdì successivo verrà
deliberato dalla Giunta regionale e poi sarà portato in
Consiglio.
La discussione sarà pertanto divisa in due fasi: questo
programma e quello del Comune di Aosta.
Come ho già detto, il ritardo per il Comune di Aosta è
imputabile soprattutto al fatto che lo stesso Comune ha chiesto di
poter rivedere il programma precedente, per individuare le opere da
spostare nei comuni limitrofi, alleggerendo così gli impegni a suo
carico.
Ritengo che questo discorso sia logico, anche per non oberare il
Comune di Aosta con doppioni di strutture ricreativo-sportive.
Presidente
Dichiaro aperta la discussione
generale.
Ha chiesto la parola il Consigliere Pascale.
Pascale (PSI)
A me sembra che questo provvedimento
abbia un sapore elettoralistico, perché esiste già un programma,
non ancora realizzato, di infrastrutture sportive, ormai datato di
anni, in cui si chiedono finanziamenti finanziamenti per più di
cento miliardi.
Fino a due anni fa vigeva la prassi di accettare automaticamente
tutte le richieste che pervenivano dai comuni e dalle comunità
montane, ampliando via via questa specie di libro dei sogni che in
realtà creava solo delle illusioni.
Nei giorni scorsi ho letto sui giornali: "La Giunta regionale
farà il tale complesso sportivo... ha già approvato il complesso
sportivo X... per la realizzazione nel Comune Y...", ma noi
sappiamo che questo poi non avverrà. Da due o tre anni i fondi
della legge 45 sono bloccati per la realizzazione di alcune grandi
infrastrutture: il complesso polisportivo di Courmayeur, quello di
Gressoney-Saint-Jean e quello di Valtournenche, per cui rimane ben
poco a disposizione per realizzare le opere richieste dai
comuni.
Qui c'è un nuovo inserimento per un totale di 70 miliardi,
compresi gli emendamenti presentati adesso, che assieme al residuo
del vecchio programma, fa ascendere la spesa totale a due o
trecento miliardi.
Ci sono poi da aggiungere tutte le infrastrutture relative al
Comune di Aosta, che qualche anno fa erano state quantificate in
almeno cento miliardi. Vedremo poi nella deliberazione che verrà
portata all'approvazione del Consiglio in che cosa si
concretizzeranno.
Secondo me questo metodo era sbagliato, perché le richieste che
pervenivano dai comuni dovevano essere inquadrate in una
programmazione degli interventi, alla luce delle esigenze dei
comuni e dei comprensori comunali.
Vorrei ricordare che la vecchia Giunta aveva commissionato ad
una società del gruppo Italsport l'incarico di verificare sul
territorio le esigenze degli utenti, cittadini e turisti, e
soprattutto di indicare le infrastrutture necessarie per esigenze
prettamente locali o comunali e quelle collocabili in un ambito
comprensoriale, per evitare errori che in passato abbiamo fatto
tutti assieme: dire sì ad ogni richiesta comunale, salvo poi
accorgerci di aver costruito degli organismi sportivi
sovradimensionati rispetto alle esigenze.
Io non so se questo studio sia stato completato e quali ne
possano essere i risultati, ma io avevo bloccato l'ampliamento dei
programmi di infrastrutture ricreativo-sportive proprio in attesa
di avere le indicazioni programmatorie e di massima, all'interno
delle quali collocare le richieste più opportune.
Vedo che in questo caso si è voluta seguire la vecchia logica:
"I comuni chiedono queste cose...". "Va bene, noi le inseriamo,
salvo decidere un domani a quali dare la priorità...", ma senza
avere un quadro programmatorio. Pertanto, sono abbastanza critico
sul metodo che si è voluto seguire, perché non mi pare che ci sia
un quadro di riferimento globale. Infatti, tutte le richieste che
erano in giacenza da due anni sono state accettate ed inserite in
questo programma.
Ma quali tempi d'attuazione diamo agli enti locali? Quali
aspettative creiamo? Abbiamo noi i fondi necessari per poter nel
giro di qualche anno dare soddisfazione a tutte queste richieste,
che sono dell'ordine di due o trecento miliardi?
Secondo me, sarebbe stato più opportuno procedere ad una
effettiva programmazione, stabilendo anche le priorità e sapendo
che oggi come oggi, a mio avviso, le priorità sono proprio per la
città di Aosta, che da molti anni lamenta una carenza di strutture
sportive.
L'unica cosa che mi fa piacere, e che era già stata oggetto di
lunghe trattative, è questo l'accordo, finalmente raggiunto, tra i
comuni di Aosta e Nus per la collocazione del maneggio, perché la
collocazione di quello attuale blocca qualsiasi altra prospettiva
riguardante il campo Puchoz, il tennis Club... E' stato oggetto di
lunghissime trattative. Già precedentemente era stata trovata
un'intesa di massima per il suo spostamento nel Comune di Nus,
tant'è che agli atti giacevano le richieste del Comune Nus in
questo senso. Questo accordo probabilmente sbloccherà le ulteriori
strutture sportive che è necessario collocare nel Comune di
Aosta.
Mi pare, però, che in un quadro di programmazione generale e
regionale delle infrastrutture necessarie e tenendo conto delle
disponibilità dei bilanci, le priorità non possono che andare al
Comune di Aosta per tutte quelle opere che erano state oggetto di
un'intesa di massima, che adesso non so quale sia, ma che vedremo
nella prossima delibera che l'Assessore ci porterà.
Mi sembra che questo programma, fatto proprio in questo momento
ed in clima elettorale, sia effettivamente un libro dei sogni,
buttato lì per dare qualche contentino ai comuni interessati, ma
che in realtà non sarà certamente concretizzato.
Presidente
Ha chiesto la parola il Consigliere
Chiofalo.
Chiofalo (DC)
Tra le opere di livello comunale
inserite in questo programma vi è anche la voce "ristrutturazione
piscina comunale scoperta" di Aosta, per un importo di 600
milioni.
Poiché questi lavori sono già stati effettuati, vorrei sapere
dall'Assessore come mai questa voce figura nel programma e se per
caso si provvede solo ora al pagamento dei lavori che in realtà
sono già stati fatti.
Presidente
Se nessun altro chiede la parola,
dichiaro chiusa la discussione generale.
Ha chiesto la parola l'Assessore al turismo, sport e beni
culturali, Voyat.
Voyat (UV)
Il Consigliere Chiofalo, perché i
lavori della piscina scoperta di Aosta sono già stati eseguiti, ma
sono stati nuovamente inseriti in questa deliberazione solo per la
liquidazione della somma a causa di una piccola differenza di una
decina di milioni tra l'importo previsto nel piano precedente e
quello da liquidare. Qui è stata inserita la cifra esatta che dovrà
essere liquidata al Comune di Aosta.
Al Consigliere Pascale devo precisare che siamo stati obbligati
a riprendere quanto fatto negli anni precedenti ed in specie nel
1991, perché il famoso incarico assegnato all'Italsport di Roma per
diverse centinaia di milioni non ha sortito alcun effetto, anzi
nella riunione del luglio 1992, tale ditta si era impegnata a
consegnare entro il 20 luglio una parte della documentazione, che
avrebbe dovuto consegnare nel giugno precedente, ma poi non l'ha
consegnata. Nell'agosto del 1992, nel corso di una nuova riunione,
ci era stato garantito che la documentazione sarebbe stata
consegnata a settembre. Non avendo ricevuto nulla neanche a
settembre, abbiamo fatto un'altra riunione. Parte della
documentazione ci è stata poi consegnata nell'ottobre del 1992,
estremamente incompleta, perché riguardava l'esistente, sulla base
dei dati Coni del 1988.
Abbiamo inviato una lettera di addebito all'Italsport, per i
lavori consegnati estremamente in ritardo e molto incompleti,
tant'è che adesso i nostri uffici stanno cercando di provvedere
direttamente, per predisporre qualche sia pur minimo documento che
ci possa tornare utile per una futura programmazione, come era
nelle intenzioni della Giunta precedente.
Questo programma, infatti, avrebbe dovuto essere consegnato nel
1992, non è stato consegnato allora proprio perché noi aspettavamo
i lavori dell'Italsport. Ora non so che cosa verrà fuori da questo
studio, che dovrebbe costare alla Regione circa 400 milioni.
Il mancato inserimento delle opere ricreativo-sportive della
città di Aosta in questa deliberazione è dovuto ad una precisa
richiesta dello stesso Comune di rivedere il piano delle sue
strutture, tant'è che, come dicevo, si è riusciti finalmente a
spostare il maneggio al Comune di Nus, che ha messo a disposizione
un'area utile allo scopo.
A voce ci è stato anche detto che è prevista una riduzione delle
opere da realizzare nel Comune di Aosta. La prima che mi viene in
mente è relativa ai campi da tennis, visto che ne sono stati
costruiti o ne sono in costruzione altri nei comuni limitrofi.
Pertanto, si farà uno studio sui campi esistenti ad Aosta e su
quelli esistenti intorno alla città e poi si realizzeranno quelli
necessari.
Diciamo, quindi, che la revisione del piano, voluta dal Comune
di Aosta, sarà discussa mercoledì prossimo in Giunta e venerdì
prossimo o il venerdì successivo sarà approvata la seconda
deliberazione, che sarà poi discussa in Commissione e quindi in
Consiglio regionale. Queste deliberazioni ci serviranno per un
incontro che tramite il Presidente della Giunta abbiamo chiesto al
Credito sportivo durante gli incontri con il Dott. Pescante, qui ad
Aosta, per trovare una soluzione ai finanziamenti totali o parziali
di queste opere.
Il Coni è disponibile ad appoggiare la richiesta della Regione
tanto per risolvere il problema della palestra Coni di Aosta, che
per il momento è inagibile, quanto per la costruzione di una nuova
palestra.
Anch'io sono del parere che queste giuste richieste del Comune
di Aosta abbiano una certa priorità e quindi debbano essere viste
con un occhio di riguardo, ma ritengo altrettanto giusto che il
discorso venga fatto all'interno di una visione globale che
consideri tanto Aosta quanto i comuni limitrofi.
Come dicevo, si è intravista la possibilità di spostare delle
opere dal Comune di Aosta a quelli limitrofi, ovviamente con il
consenso di tutti i Sindaci interessati, anche allo scopo di non
gravare sempre e solo sul territorio della città di Aosta.
Pertanto, sulla base delle risultanze che riusciremo a ricavare
dallo studio dell'Italsport, cercheremo di predisporre quella
programmazione sul territorio che ora non possiamo fare, perché i
lavori ci sono stati consegnati in ritardo e sono estremamente
incompleti.
Torno, infatti, a ripetere che abbiamo inviato un'apposita
lettera di addebito all'Italsport, per contestarle sia i ritardi
sia il mancato aggiornamento dei lavori. Non è serio, infatti,
presentare all'Amministrazione regionale le schede del Coni che
risalgono al 1988 e poi pretendere di farsi pagare.
Presidente
Dopo le controdeduzioni dell'Assessore,
do lettura di un emendamento proposto dall'Assessore al turismo,
sport e beni culturali, Voyat.
Emendamento All'aggiornamento, per l'anno 1993, del programma
di interventi per la realizzazione di infrastrutture
ricreativo-sportive, ai sensi della legge regionale 7 agosto 1986,
n. 45, è aggiunto il seguente punto:
1 bis) OPERE DI LIVELLO REGIONALE
Riformulazione di opere già inserite in Programma
- Nus -
(in luogo di analoga opera prevista in Aosta)
Complesso per l'equitazione con maneggio coperto
costo presunto 4.000 m.d.l.
- Rhêmes-Notre-Dames -
(in luogo di analoga opera prevista in Rhêmes-Notre-Dames)
Realizzazione di struttura a servizio della pista per lo sci di
fondo
costo presunto 4.200 m.d.l.
Presidente
Se nessuno chiede la parola, pongo in
votazione l'emendamento testé letto.
Esito della votazione
Presenti: 22
Votanti: 16
Favorevoli: 16
Astenuti: 6 (Aloisi, Chiofalo, Limonet, Pascale, Riccarand e
Ricco)
Il Consiglio approva
Presidente
Do lettura della deliberazione
emendata.
Deliberazione Il Consiglio
- vista la legge regionale 7 agosto 1986, n. 45, concernente
"Interventi per la realizzazione di infrastrutture
ricreativo-sportive";
- visti i disposti di cui all'articolo 2 della citata legge i
quali prevedono che gli interventi vengano attuati mediante un
piano pluriennale a scorrimento da aggiornarsi annualmente con
deliberazione del Consiglio regionale su proposta della Giunta;
- tenuto conto della situazione socio demografica e territoriale
della Regione in relazione alle esigenze attuali e prospettiche di
sviluppo del turismo;
- visto il programma d'interventi per la realizzazione di
infrastrutture ricreativo-sportive approvato e aggiornato con le
deliberazioni consiliari n. 2641/VIII in data 26 febbraio 1987, n.
2716/VIII in data 18 marzo 1987, n. 3774/VIII in data 9 maggio
1988, n. 784/IX in data 25 ottobre 1989 e n. 2396/IX in data 12
luglio 1991;
- visto il parere della V Commissione consiliare permanente;
- approvati a maggioranza gli emendamenti dell'Assessore
Voyat
delibera
di approvare l'allegato "Aggiornamento per l'anno 1993 del
programma d'interventi per la realizzazione di infrastrutture
ricreativo-sportive, ai sensi della legge regionale 7 agosto 1986,
n. 45".
AGGIORNAMENTO, PER L'ANNO 1993, DEL PROGRAMMA DI INTERVENTI PER
LA REALIZZAZIONE DI INFRASTRUTTURE RICREATIVO-SPORTIVE, AI SENSI
DELLA LEGGE REGIONALE 7 AGOSTO 1986, N. 45.
Il presente documento costituisce integrazione e modifica al
programma d'interventi per la realizzazione di infrastrutture
ricreativo-sportive, approvato e aggiornato con le deliberazioni
consiliari n. 2641/VIII in data 26 febbraio 1987, n. 2716/VIII in
data 18 marzo 1987, n. 3774/VIII in data 9 maggio 1988, n. 784/IX
in data 25 ottobre 1989 e n. 2396/IX in data 12 luglio 1991; esso
recepisce, secondo quanto dettato dal comma 4, articolo 2 della
Legge regionale 7 agosto 1986, le proposte e le osservazioni
formulate dai comuni e dalle comunità montane.
Tali proposte vengono inserite nel rispetto degli obiettivi e
dei criteri che ispirarono i programmi d'intervento degli anni
passati.
1) OPERE DI LIVELLO REGIONALE
Nuove previsioni
Opere di rilevanza turistico-sportiva
- Saint-Christophe -
realizzazione di un complesso di strutture sportive con 2 tennis
scoperti, 1 coperto, 1 palestra, 4 campi da gocce e 3 campi da
squash
costo presunto 12.500 m.d.l.
- Fénis -
potenziamento e ristrutturazione acquedotto e realizzazione di
impianto per l'innevamento artificiale alla pista di slittino
costo presunto 1.000 m.d.l.
Riformulazione di opere già inserite in programma
- Nus -
(in luogo di analoga opera prevista in Aosta)
Complesso per l'equitazione con maneggio coperto
costo presunto 4.000 m.d.l.
- Rhêmes-Notre-Dames -
(in luogo di analoga opera prevista in Rhêmes-Notre-Dames)
Realizzazione di struttura a servizio della pista per lo sci di
fondo
costo presunto 4.200 m.d.l.
2) OPERE DI LIVELLO COMUNALE
Nuove previsioni
- Antey-Saint-André -
complesso polifunzionale con palestra, tennis, bocce
costo presunto 2.500 m.d.l.
- Antey-Saint-André -
sistemazione campo sportivo
costo presunto 500 m.d.l.
- Aosta -
ristrutturazione piscina comunale scoperta
costo presunto 600 m.d.l.
- Avise -
ampliamento dell'area verde attrezzata con fabbricato servizi,
campi tennis e bocce
costo presunto 950 m.d.l.
- Bard -
area verde attrezzata
costo presunto 310 m.d.l.
- Chamois -
realizzazione di un fabbricato servizi e di campi per il tennis,
bocce, fondo
costo presunto 2.500 m.d.l.
- Châtillon -
potenziamento e rifacimento campo sportivo esistente
costo presunto 2.400 m.d.l.
- comunità montana Evançon -
struttura di servizi a completamento dell'area di sport popolari
sita in località Croix d'Arlaz
costo presunto 1.900 m.d.l.
- comunità montana Evançon -
costruzione di un impianto di irrigazione a servizio dell'area
per sport popolari sita in località Croix d'Arlaz
costo presunto 300 m.d.l.
- Courmayeur -
completamento pattinaggio su ghiaccio scoperto
costo presunto 150 m.d.l.
- Doues -
campi per giochi tradizionali in località Champ-Mort
costo presunto 600 m.d.l.
- Gaby -
sistemazione dell'area Tzandelabo
costo presunto 1.800 m.d.l.
- Gignod -
ampliamento dei servizi gioco petanque
costo presunto 190 m.d.l.
- Gressan -
realizzazione di un fabbricato servizi e aree per giochi
tradizionali in località Les Iles
costo presunto 1.800 m.d.l.
- Gressan -
realizzazione di un fabbricato servizi e aree per gioco del
palet
costo presunto 1.500 m.d.l.
- Gressoney-La-Trinité -
area verde ricreativa
costo presunto 400 m.d.l.
- Hône -
realizzazione di una palestra polifunzionale
costo presunto 1.600 m.d.l.
- Morgex -
struttura a servizio della pista di fondo
costo presunto 1.700 m.d.l.
- Nus -
Pista Gran Fondo Saint-Barthélemy e Foyer de Ski de Fond
costo presunto 4.420 m.d.l.
- Oyace -
pista slittino
costo presunto 100 m.d.l.
- Roisan -
pista ciclabile e aree a servizio
costo presunto 1.300 m.d.l.
- Saint-Christophe -
realizzazione di un campo da calcio da allenamento
costo presunto 850 m.d.l.
- Saint-Christophe -
realizzazione di un fabbricato servizi e di campi per il
tennis
costo presunto 1.000 m.d.l.
- Saint-Denis -
realizzazione di un fabbricato servizi, campi da tennis, palet,
bocce e di un'area per il gioco bimbi
costo presunto 850 m.d.l.
- Saint-Nicolas -
realizzazione di un fabbricato servizi e campi per il tennis e
per le bocce in località Vens
costo presunto 500 m.d.l.
- Saint-Oyen -
realizzazione di un padiglione per attività
ricreativo-sociali
costo presunto 280 m.d.l.
- Saint-Pierre -
realizzazione di un'area verde attrezzata
costo presunto 750 m.d.l.
- Saint-Pierre -
potenziamento impianti e servizi esistenti
costo presunto 4.000 m.d.l.
- Sarre -
adeguamento area sportiva comunale
costo presunto 3.900 m.d.l.
- Valgrisenche -
realizzazione di un fabbricato servizi, campi da tennis e di
un'area per attività ricreativo-sociali
costo presunto 1.700 m.d.l.
- Valpelline -
completamento e ampliamento dell'area per sport tradizionali
costo presunto 180 m.d.l.
- Verrayes -
realizzazione di campi per il gioco delle bocce, della petanque,
del tennis e pallavolo/pallacanestro, allestimento di un percorso
pedonale urbano e sistemazione aree esistenti
costo presunto 450 m.d.l.
3) PROPOSTE RIFORMULATE
- Champorcher -
realizzazione di 2 campi da tennis
costo presunto 350 m.d.l.
- La Salle -
realizzazione complesso sportivo con giochi tradizionali, bocce,
tenni
costo presunto 3.500 m.d.l.
4) ULTERIORI INTERVENTI AMMISSIBILI
In via generale sono finanziabili, in aggiunta alle opere
specificamente previste e descritte in programma, i seguenti
interventi:
- realizzazione o allestimento di aree gioco bimbi nel limite di
investimento di lire 50 milioni;
- le spese di prima attrezzatura e arredamento per gli impianti
sportivi di nuova realizzazione nel limite di investimento di lire
100 milioni;
- le opere di adeguamento degli impianti sportivi alle normative
vigenti.
Presidente
Il Consigliere Chiofalo ha chiesto la parola
per dichiarazione di voto.
Chiofalo (DC)
Mi auguro che l'Assessore non se ne
abbia a male, perché non ho nulla contro di lui, però devo dire che
non condivido il suo metodo di portare avanti la programmazione del
Comune di Aosta, anche perché nel programma è inserito il pagamento
di un'opera già eseguita, per un totale di 600 milioni, solo perché
si debbono liquidare 10 milioni in più o in meno, come dice
l'Assessore. Questo mi potrebbe stare anche bene.
Caro Assessore, non mi sta bene invece che da cinque anni a
questa parte si continuino a fare discorsi faraonici... Perché le
dico da cinque anni a questa parte? Perché io ricordo che quando
ero ancora Assessore al Comune di Aosta, l'allora Assessore
regionale al turismo, Faval, aveva preso il nostro bel plastico del
polo sportivo della zona Tzambarlet, ne recepì molte cose, ma poi
ci disse che altre cose erano più urgenti e necessarie per il
Comune di Aosta.
Io capisco il rinvio o lo spostamento di opere come un campo
sportivo, ma non credo assolutamente alla necessità di uno
spostamento dei campi da tennis previsti nel piano di fattibilità
realizzato dall'ing. Siniscalco, quattro dei quali coperti ed otto
scoperti. Forse si poteva già stilare un programma.
Io dico che noi consiglieri regionali - e mi spiace che ormai
siamo alla fine del mandato legislativo - dovremmo fare un corso di
aggiornamento, magari anche accelerato, a tutti signori consiglieri
comunali e poi dovremmo dire loro: "Dovete fare questo...". Perché
dico questo? Perché da cinque anni a questa parte non c'è Giunta
comunale di Aosta che si salvi. Anche nei due anni di vita della
Giunta precedente c'è stato qualche Assessore che ha menato il can
per l'aia, spostando i fantoccini da un posto all'altro, tant'è che
voleva addirittura realizzare i campi da tennis in regione Saumont,
dove, secondo un progetto costato diversi quattrini, si prevede la
realizzazione del famoso parco Saumont - di queste cose, però, non
si parla nel programma. Spero che nella deliberazione che lei
porterà, sia prevista anche la realizzazione del progetto del Parco
Saumont - ebbene, quell'Assessore ci ha fatto perdere tanto tempo
solo perché, a parer suo, i campi da tennis dovevano essere
realizzati proprio nella regione Saumont.
Qualche anno dopo si è accordo che i campi fossero stati
realizzati lì, i giocatori sarebbero andati a raccogliere le palle
da tennis nel Comune di Pollein...
(...ilarità...)
e così, dopo aver menato il can per l'aia per ben due anni,
quell'Assessore ha poi deciso che i campi da tennis non potevano
essere realizzati in quella zona.
Adesso l'Assessore Voyat ci viene a dire: "Dobbiamo realizzare i
campi da tennis anche nei comuni limitrofi". Assessore, questi
comuni hanno già i campi da tennis, il guaio è che non ce li ha
Aosta ed io non credo che quattro campi da tennis coperti e otto
scoperti siano di troppo per la città di Aosta, così come non credo
che in tutti questi anni non si potesse presentare neppure un
progetto per realizzazione quel famoso e tanto decantato palazzetto
dello sport...
(...interruzione...)
Caro Assessore, io voglio far presenti queste cose perché ogni
forza politica... Di questo problema io mi sono fatto carico e nel
merito ho trovato anche da dire e da ridire contro qualcuno dei
miei, proprio perché, se devo prendere per l'orecchio qualcuno dei
miei, lo prendo decisamente per l'orecchio e lo porto a spasso,
perché non ho paura. Però questo discorso lo devono fare tutte le
forze politiche, altrimenti Aosta resterà sempre quella che è, una
città grigia, priva di infrastrutture, in questo caso sportive,....
E' mai possibile che per fare un palazzetto dello sport
devono...
(...interruzione...)
e meno male, meno male!
Qualcuno dice: "La Giunta Bich-Chiofalo non ha fatto niente".
Noi abbiamo fatto quattro palestre in cui oggi si svolgono
manifestazioni sportive e che continuano ad essere utilizzate dalle
scuole, ma loro non sono stati capaci neppure di adeguarle alle
norme CEE, tant'è che nella palestra Lino Binel non possono entrare
neanche gli spettatori e vi si svolgono manifestazioni senza
spettatori, proprio perché lì non possono entrare più di 100
persone, compresi i giocatori ed il personale addetto. Tutto questo
perché essi non sono stati capaci di adeguarle quella palestra alle
nuove normative. Nessuna Giunta è stata capace di farlo.
Ebbene, il discorso è che, se non ci fossero quelle quattro
palestre, oggi ad Aosta non si potrebbe praticare dello sport.
Assessore, lei poi ha sollevato la questione della palestra
Coni. Di quella palestra si parla tanto, c'era già un accordo in
cui si prevedeva uno scambio con il Coni, con la demolizione di
quella palestra e la sua costruzione altrove. Quello scambio, però,
presupponeva che la Regione o il Comune avessero voluto realizzare
un'altra palestra altrove.
Assessore, è stato fatto questo? Nessuno può disconoscere queste
responsabilità oggettive. Non è un discorso fatto solo per parlare,
perché è proprio questa la realtà dei fatti.
E' mai possibile poi che oggi si presenti una delibera per
pagare 600 milioni di lavori già fatti? Io credo che a noi oggi non
interessino proprio per niente i lavori che sono già stati fatti.
E' giusto liquidare i dieci milioni di differenza, ma li si mettano
in un programma...
(...interruzione dell'Assessore Voyat...)
... Ma no, Assessore, io credo che si debba richiamare
all'ordine il Comune di Aosta dicendogli: "Caro Comune, noi, come
Regione...", perché è la Regione che è carente. Se lei ricorda - ma
ce lo ricordiamo tutti quanti - c'era un accordo ben preciso per
realizzare queste opere sportive e dare un certo lustro alla città
di Aosta e quell'accordo prevedeva che molte opere sarebbero state
costruite dalla Regione. La verità è che quelli non sono stati
capaci di acquistare neanche un fazzoletto di terreno in quella
zona. Il discorso è questo...
(...Interruzione del Consigliere Bajocco...)
... Io ho amministrato fino a ieri, caro Bajocco, ma noi, come
ho già detto, abbiamo fatto quattro palestre ed altre opere
pubbliche, mentre adesso non stanno facendo niente... Ti prego di
stare zitto quando parlo io e se proprio vuoi parlare chiedi la
parola... Hai capito?
Forse non abbiamo fatto niente proprio da quando abbiamo
imbarcato anche voi, perché non decidete mai niente... Lo capisci
questo?...
(...Interruzione del Consigliere Bajocco...)
Non siete stati capaci di decidere un bel niente con noi, così
come non siete capaci di decidere niente con loro. La verità è
questa, caro Bajocco! Quindi, un'altra volta ti prego di stare
zitto, se non ti buoi beccare queste precisazioni. Non ti
preoccupare, che io ho le risposte giuste e le posso dare anche
apertamente, proprio perché noi ne abbiamo fatto di opere
pubbliche, mentre da cinque anni a questa parte non si fa una sola
opera pubblica. Mi volete dire quale opera pubblica è stata
realizzata da cinque anni a questa parte? Me lo volete dire? Noi
abbiamo fatto l'illuminazione pubblica, il centro d'incontro per
gli anziani, come diceva prima il Consigliere Beneforti, in Via
Monte Vodice..., tutte cose di cui noi ci possiamo vantare...
Presidente Consigliere Chiofalo, per favore!
Chiofalo (DC)
..strade e compagnia bella... Noi
abbiamo fatto tutte queste cose, mentre adesso non si è fatto
nulla. E' una vergogna!
Presidente
Consigliere Chiofalo, questa è musica
per le mie orecchie, ma lei deve fare la dichiarazione di voto.
Chiofalo (DC)
Chiedo scusa, ma lui mi aveva
interrotto.
Certo io faccio un discorso molto passionale sul Comune di
Aosta, perché gli sono affezionato, probabilmente perché ci ho
lavorato molto.
Forse l'unica iniziativa che sta andando in porto, fra tutte
quelle studiate, riguarda la Via Clavalité, dove si sta realizzando
il centro di smistamento dell'Enel, la caserma dei Carabinieri,
mentre tutte le altre iniziative, compresi i progetti di opere
turistico-sportive, sono rimaste nel vago e non se ne è fatto più
nulla.
Caro Assessore, mi creda, io non ce l'ho con lei, ma spero che
questo discorso venga recepito da tutte le forze politiche. Noi
continueremo a sollecitare i nostri amici a livello comunale che
hanno di fronte ancora tre anni circa per poterci lavorare su.
Speriamo che in futuro presentino finalmente questi programmi, che
stanno a cuore a tutti.
Assessore, la prego di volerli sollecitare, perché se
effettivamente vogliono rivedere il discorso di spostare i campi da
tennis, non chieda due mesi o tre mesi, altrimenti credo che
passeranno altri tre anni senza che si faccia niente nel territorio
del Comune di Aosta per i cittadini di Aosta.
Presidente
Il Consigliere Pascale ha chiesto la
parola per dichiarazione di voto
Pascale (PSI)
Ho chiesto la parola per dichiarare
l'astensione del gruppo socialista su questo provvedimento, che non
ha alcun valore concreto, perché non serve a nulla avere un bel
programma per opere di due o trecento miliardi, perché le esigenze
di bilancio ci consentiranno di realizzare solo una o due strutture
all'anno ed anche perché è chiaro che se in questa Regione non si
fa una programmazione delle infrastrutture sportive veramente
indispensabili ed una scaletta delle priorità, non si fa che
continuare ad illudere le aspettative sia dei comuni sia della
popolazione.
Per questo era stato commissionato quell'incarico. Ora io non so
se i risultati ci sono stati e come ci sono stati. Ma se quella
società non ha fatto bene o non ha ancora fatto il suo lavoro,
credo che non la si debba pagare, comunque non è questo il punto,
perché l'esigenza che era alla base di quell'incarico, cioè la
necessità di una programmazione degli interventi nel settore
sportivo, continua a rimanere valida. Non mi pare, invece, che
adottando il metodo degli anni passati si vada in questa
direzione.
Quindi il nostro giudizio rimane molto critico su questo
provvedimento, soprattutto perché assunto in questo periodo
preelettorale, quando sappiamo che in realtà nessuna delle opere
qui enunciate per settanta miliardi nessuna riuscirà a partire,
perché non può partire in questo momento, quando abbiamo delle
infrastrutture già avviate che vanno completate.
Non si vede proprio qual è la necessità di portare oggi
all'approvazione del Consiglio regionale questo aggiornamento di
programmi, quando c'era, invece, l'esigenza di portare alla sua
attenzione quell'accordo, tra Comune di Aosta e Regione, che era
stato già portato l'anno scorso, ma che poi ha dovuto essere
modificato.
Quello sì aveva una sua logica, perché, come ha esposto in modo
forse un po' veemente il Consigliere Chiofalo, Aosta è una delle
priorità nel settore delle infrastrutture sportive, per le carenze
che da molti anni si sono accumulate.
Ecco, quella che era effettivamente una priorità, non viene
portata. Si dice che verrà portata nelle prossime riunioni di
Giunta. Lo verificheremo. Resta il fatto che di questo
provvedimento non c'era proprio nessuna necessità.
Presidente
Il Presidente della Giunta, Lanivi, ha
chiesto la parola per dichiarazione di voto.
Lanivi (GM)
Faccio solo due brevissime
considerazioni.
Prima considerazione. Le tipologie delle infrastrutture di tipo
turistico-sportive sono da considerare sotto due aspetti: vi sono
delle infrastrutture sportive che hanno anche la funzione di
servizio rispetto all'attività turistica e sono quelle
infrastrutture che trovano la loro esatta collocazione e
valorizzazione nelle aree ad intenso o forte sviluppo turistico, e
poi vi sono le infrastrutture sportive che sono invece destinate
alla pratica sportiva dei residenti.
Seconda considerazione. Sicuramente - e lo hanno rilevato i
censimenti degli impianti sportivi esistenti in Valle d'Aosta -
esiste una buona o discreta dotazione di impianti di questo tipo in
moltissimi comuni della Valle, mentre sotto questo aspetto è
proprio il Comune di Aosta ad essere quello più penalizzato e
carente.
Mi pare che questo dato debba essere sottolineato sotto due
profili: dapprima perché la carenza concerne la possibilità da
parte dei residenti di svolgere dell'attività sportiva e poi perché
nel Comune capoluogo o comunque nell'area intercomunale di cui fa
parte il Comune di Aosta, vanno collocate alcune infrastrutture
sportive che abbiano valenza e qualità di tipo regionale e nel dire
questo mi riferisco soprattutto al discorso del palazzetto dello
sport, che è un'esigenza avvertita da tutto il mondo sportivo
valdostano.
In tutto questo discorso si inserisce anche la vicenda della
palestra Coni, che è piena di contraddizioni, perché da molti anni
non è utilizzata perché è inagibile e sulla quale tanto il Comune
quanto la Regione non hanno ancora definito una posizione
certa.
I consiglieri, soprattutto quelli che hanno avuto delle
esperienze amministrative al Comune di Aosta negli anni 1985-86,
sanno che il Comune aveva deciso la ristrutturazione di quella
palestra, aveva stanziato dei fondi in proposito ed aveva anche
commissionato un incarico ad un professionista. Invece nel 1989 il
Comune di Aosta, d'accordo con la Regione, ha optato per la
demolizione della palestra. Successivamente l'Amministrazione
regionale ha chiesto di poter utilizzare quel fabbricato...
Ecco quindi che il problema della demolizione non è stato ancora
chiarito. Vi è però l'esigenza di arrivare - ma non certo con la
ristrutturazione di quella palestra - ad un impianto sportivo che
doti non solo la città di Aosta, ma anche la Regione, di una
struttura efficiente.
Come arrivare a questo? Credo che l'Assessore l'abbia già
illustrato. Questo programma ha soprattutto il senso di accedere
alle agevolazioni che l'Istituto di credito sportivo mette a
disposizione per realizzare degli impianti sportivi. Nello stesso
tempo, approfittando della presenza dei massimi responsabili del
Coni in Valle d'Aosta in questi ultimi tempi, si è scoperto che
molto probabilmente una delle possibili vie di uscita per la
realizzazione di alcuni impianti di sicuro interesse regionale è
rappresentata da un'apposita convenzione tra la Regione ed il Coni.
Uno di questi impianti potrebbe essere appunto il palazzetto dello
sport del Comune di Aosta.
Credo, ma lo avrà già detto l'Assessore, che questo programma
risponda da un lato all'esigenza di utilizzare l'Istituto di
credito sportivo per le sue possibilità di intervento nella
realizzazione di questi programmi, e dall'altro consenta di passare
alla stipula di una convenzione che leghi la Regione, come
portatrice di un programma concordato con il comune di Aosta,
l'Istituto di credito sportivo ed il Coni.
Questo è quanto volevo sottoporre all'attenzione dei
consiglieri.
Presidente Se nessuno chiede la parola, pongo in votazione la
deliberazione emendata della quale abbiamo già dato lettura.
Esito della votazione
Presenti: 24
Votanti: 17
Favorevoli: 17
Astenuti: 7 (Aloisi, Bondaz, Chiofalo, Limonet, Pascale,
Riccarand e Ricco)
Il Consiglio approva
Presidente
Chi mi può cortesemente assistere in
questa fase delicata?... Sul segretario abbiamo già detto ieri... A
me spiace molto dover dire queste cose... comunque io sono
d'accordo...
