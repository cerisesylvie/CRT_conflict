Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2713 del 18 marzo 1987 - Resoconto
OGGETTO N. 2713/VIII - "SITUAZIONE FINANZIARIA DELLA CASSA
RURALE DI GRESSAN". Approvazione di mozione.
PRESIDENTE
: Per procedere in modo che si possa, nella
resocontazione, essere più aderenti alla pratica e all'ordine del
giorno, la Presidenza propone di terminare l'ordine del giorno
della seduta odierna, trattando gli oggetti nn. 28 e 29, e poi
riprendendo gli argomenti rinviati nella scorsa seduta.
Do lettura della mozione presentata dal Consigliere Sandri:
MOZIONE
APPRESO che il nuovo Presidente della Cassa Rurale di Gressan ha
dichiarato che la Banca d'Italia ha fatto osservazioni sulla
gestione di tale Istituto di Credito e che, a suo parere, "certe
impostazioni di gestione dovevano forse essere fatte in modo
diverso";
SOTTOLINEATO che tale intervento della Banca centrale sarebbe
riferito a una situazione di difficoltà nella gestione della Cassa
Rurale con un esagerato squilibrio fra fondo rischi e i crediti
verso i clienti, dovuto a garanzie richieste in misura minore
all'abituale e ad una sottovalutazione del fondo rischi;
TENUTO CONTO di una vertenza legale aperta già nell'aprile 1982
riguardante un prestito non restituito;
IL CONSIGLIO REGIONALE
IMPEGNA
la Giunta regionale a riferire entro sessanta giorni al
Consiglio sullo stato finanziario della Cassa Rurale di Gressan,
sugli interventi e le osservazioni della Banca d'Italia e sulle
garanzie di rimborsabilità attualmente esistenti per i
risparmiatori che hanno affidato il proprio denaro a tale
Istituto.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI - (N.S.):
Sul quotidiano "La Stampa" venduto in
Valle d'Aosta è uscita la notizia tempo fa in cui si affrontava il
problema della Cassa Rurale. Veniva ricordato allo stesso tempo che
vi era stato per questa Cassa Rurale il cambio al vertice con un
nuovo Presidente, il quale faceva alcune osservazioni
particolarmente dure, a mio parere, e comunque meritevoli di un
approfondimento in questo consesso. Intanto affermava che la Banca
d'Italia aveva mosso delle osservazioni sulla gestione precedente
la sua entrata come dirigente e che a suo parere certe impostazioni
della gestione precedente dovevano essere fatte in modo
diverso.
Questo, detto di una banca che raccoglie gran parte dei risparmi
dei nostri concittadini di Gressan, mi sembra piuttosto
pesante.
Andando avanti nell'articolo, si sottolineava che esistevano
delle difficoltà nella gestione per uno squilibrio fra fondo
rischi, che non era sufficientemente elevato, e crediti verso
clienti, perchè erano stati concessi una serie di finanziamenti con
un numero di garanzie minori rispetto a quello che correntemente
viene fatto, e pertanto c'era stato un aumento nella percentuale
dei cosiddetti crediti non riscossi e non riscuotibili. Alla fine
dello stesso articolo veniva citato che un prestito non restituito
aveva portato ad una vertenza legale già nell'aprile 1982, che non
era stata ancora risolta.
Per questi motivi la Cassa Rurale di Gressan aveva dei
problemi.
Conosciamo purtroppo che è un settore, quello bancario,
estremamente difficile e complicato, in cui però l'organo di tutela
che è la Banca d'Italia, quando interviene, lo fa per cercare di
tutelare i cittadini, però sostanzialmente le notizie sulle ragioni
per cui questo è successo, non vengono fornite.
Il fatto è che questo Consiglio ha deciso nel proprio bilancio
di partire "lancia in resta" sul problema della banca valdostana, e
in questa ottica è stato rifiutato l'acquisto di un istituto
bancario, che è il banco Berard il quale è finito al Monte dei
Paschi di Siena ... (...interruzione...) mi correggo, l'Assessore
ha ragione, non è stato ritenuto opportuno riprendere i contatti
per questo Istituto.
Si è partiti, come dicevo prima, "lancia in resta" in questa
politica, creando anche nuova Casse Rurali, di cui per una credo
sia di pochi giorni fa l'istituzione.
In questo panorama, se la Cassa Rurale, che è l'unica
attualmente esistente, dimostrasse di non essere stata capace di
gestire correttamente la propria attività, tale fatto sarebbe un
campanello di allarme forse per riflettere su questo tipo di
politica; per questo motivo è importante la mozione, per impegnare
la Giunta a fare una relazione documentata al Consiglio, perchè
quest'ultimo possa disporre dei dati necessari nella prospettiva di
prendere delle decisioni.
L'altra motivazione riguarda l'opportunità di rendere pubbliche
le notizie che la stampa aveva fornito in maniera molto sintetica,
poichè esiste la preoccupazione da parte di molti nostri
concittadini di Gressan sulla possibilità effettiva di poter avere
in futuro dei prestiti e di poter riutilizzare i soldi versati a
questa Cassa Rurale, se ci fossero degli squilibri nel fondo
rischi.
Infine si vuole sapere quali sono i danni (ed è per questa
ragione che la Giunta dovrebbe presentare una relazione ben
definita) che hanno portato queste impostazioni di gestioni
irregolari e questa vertenza legale di un prestito non restituito;
se ci sono dei danni bisogna che la Regione intervenga perchè gli
utenti della Cassa Rurale, che hanno versato i soldi, possano non
essere penalizzati.
PRESIDENTE
: Ha chiesto di parlare l'Assessore Martin, ne
ha facoltà.
MARTIN - (A.D.P.):
Alcune delle affermazioni fatte dal
Consigliere Sandri sono esatte: sono arrivati dei problemi nella
gestione di questa Cassa problemi che in parte sono già stati
risolti ed altri che stanno comunque per essere risolti. C'è stato
un "cambio della guardia" alla Presidenza della Cassa Rurale di
Gressan, ed un cambio anche nel collegio sindacale.
Mi pare di poter dire, fino ad oggi, che non vi saranno dei
problemi per quanto riguarda la garanzia di rimborsabilità per gli
utenti della Cassa Rurale di Gressan, comunque questo potrà essere
confermato non appena il bilancio della Cassa, che è in fase di
predisposizione, sarà approvato; da quello che ne sappiamo dovrebbe
essere molto vicina la data dell'assemblea generale dei soci e
quindi dell'approvazione del bilancio. Penso che questa riunione si
farà nel mese di aprile, quindi non abbiamo nessun problema ad
accettare questa mozione per riferire in maniera completa sullo
stato finanziario della Cassa Rurale.
Un'unica cosa che non possiamo accettare, non perchè non
vogliamo rendere pubbliche certe cose, ma perchè non ne siamo
neppure noi completamente a conoscenza, è quella che riguarda i
rapporti che intercorrono fra l'organo di vigilanza e la Cassa
Rurale; le osservazioni fatte dalla Banca d'Italia sono fatte come
organo di vigilanza verso una Banca e come tali sono rapporti che
riguardano la Cassa Rurale e l'organo di vigilanza, la Banca
d'Italia.
Penso, e in tal senso farò una proposta, che se noi
relazioneremo, come è nostra intenzione fare, in modo completo
sulla situazione finanziaria, questi problemi verranno
automaticamente evidenziati. Pertanto la proposta è di lasciare nel
testo della mozione:
"Impegna la Giunta regionale a riferire
entro sessanta giorni al Consiglio sullo stato finanziario della
Cassa Rurale di Gressan.",
togliendo quanto viene dopo.
In questa frase penso ci stia tutto, perchè anche il fatto della
garanzia di rimborsabilità verrà evidenziato nello stato
finanziario.
Vorrei poi chiarirmi una cosa che ha detto il Consigliere
Sandri, il quale ha sostenuto che la Regione dovrebbe, nel caso le
cose non andassero bene, intervenire; non ho capito se la Regione
dovrebbe intervenire finanziariamente nel caso che una ipotetica
banca dovesse avere dei problemi. Ho capito male io? Come non
detto.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI - (N.S.):
Ringrazio la Giunta per aver ritenuto
opportuna questa mozione, accetto pienamente i suggerimenti
dell'Assessore.
Con riferimento a quanto ha appena detto l'Assessore, con
'intervenire' intendevo intervenire con coscienza, e non
finanziariamente.
PRESIDENTE
: La variante proposta dall'Assessore Martin di
eliminare le ultime quattro righe della mozione, partendo dalla
parola "sugli" fino alla fine, è stata accettata dal Consigliere
proponente, pertanto pongo in votazione la mozione nel testo così
emendato:
MOZIONE
APPRESO che il nuovo Presidente della Cassa Rurale di Gressan
ha dichiarato che la Banca d'Italia ha fatto osservazioni sulla
gestione di tale Istituto di Credito e che, a suo parere, "certe
impostazioni di gestione dovevano forse essere fatte in modo
diverso";
SOTTOLINEATO che tale intervento della Banca centrale sarebbe
riferito a una situazione di difficoltà nella gestione della Cassa
Rurale con un esagerato squilibrio fra fondo rischi e i crediti
verso i clienti, dovuto a garanzie richieste in misura minore
all'abituale e ad una sottovalutazione del fondo rischi;
TENUTO CONTO di una vertenza legale aperta già nell'aprile 1982
riguardante un prestito non restituito;
IL CONSIGLIO REGIONALE
IMPEGNA
la Giunta regionale a riferire entro sessanta giorni al
Consiglio sullo stato finanziario della Cassa Rurale di
Gressan.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
