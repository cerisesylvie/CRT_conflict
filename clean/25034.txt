Classificazione
TRASPORTI E VIABILITÀ
Trasporti



Oggetto del Consiglio n. 269 del 17 dicembre 2008 - Resoconto
OGGETTO N. 269/XIII - Interpellanza: "Interventi per
attenuare i disagi dei passeggeri che utilizzano la tratta
ferroviaria Aosta-Torino".
Interpellanza
Visti gli ingenti investimenti e l'impegno politico nel
sostenere l'ammodernamento e il funzionamento della tratta
ferroviaria Aosta-Torino;
Appreso di frequenti ritardi durante i mesi di Agosto e
Settembre 2008, sia nella tratta in andata che al ritorno;
Attesa l'importanza di incentivare il trasporto pubblico ed
in particolare quello su rotaia per decongestionare le nostre
strade dal traffico;
i sottoscritti consiglieri regionali
Interpellano
il Presidente della Regione per sapere se intenda attivarsi
presso la Trenitalia Spa al fine di valutare la possibilità di
attenuare, nelle more della realizzazione di una moderna
infrastruttura, i disagi dei passeggeri.
F.to: Donzel - Carmela Fontana - Rigo
Président
- La parole au Conseiller Donzel.
Donzel (PD)
- Grazie. É chiaro che l'argomento si
potrebbe definire abusato, è una prassi ormai nel nostro paese
considerare che i mezzi pubblici arrivino in ritardo. Si vive in un
misto di rassegnazione e di rabbia, però è importante, visto che ci
troviamo di fronte a un nuovo governo e anche a nuove minoranze,
che si cerchi di fare una riflessione per migliorare quel poco.
Cioè il cittadino che cosa si aspetta: che quando cambia una
amministrazione e quando cambiano anche le minoranze, si aspetta
che ci si provi a vedere di migliorare la condizione. É chiaro che
non essendo un servizio pubblico, non è che dipende
dall'Amministrazione regionale, ma non possiamo dimenticare che
sulla tratta ferroviaria Aosta-Torino spesso si discute in
quest'aula, stiamo lavorando in sinergia con i parlamentari
rispetto a importanti investimenti, si prospetta un miglioramento
sostanziale della linea, quindi è bene avere coscienza di quello
che succede.
A me interessa far presente quello che può capitare a un
pendolare, che utilizza il treno magari per lavoro. Personalmente
mi è capitato di farlo con regolarità quando ero studente e anche
quando ho avuto l'occasione di lavorare nella scuola di Verrès
utilizzavo il treno; ecco cosa può succedere allo sventurato che
utilizza un mezzo pubblico. C'è sempre la discussione, lo vedremo
successivamente, dell'utilizzo del mezzo pubblico privato: è chiaro
che perché uno non venga disincentivato serve un trasporto che
funzioni in un certo modo.
Martedì 9 settembre il treno 9839 con fermata a Verrès delle ore
8,12 ed arrivo ad Aosta alle 8,53 è soppresso a Settimo Torinese a
causa di un guasto non riparabile al locomotore. Martedì 16
settembre il treno 9839 viaggiava con 35 minuti di ritardo (non i
soliti 10) a causa di un passaggio a livello manomesso in posizione
di chiusura; il blocco aveva ripercussioni anche sui successivi
passaggi a livello, impossibile recuperare il ritardo. Mercoledì 17
settembre il treno 9839, che è un treno fantastico, viaggiava con
un ritardo di 30 minuti a causa del ritardo di 16 in partenza da
Chivasso, dovuto a causa della pilotina. Martedì 23 settembre il
treno sempre 9839 viaggiava con un ritardo di 20 minuti a causa di
un guasto al segnale di protezione della stazione di Hône-Bard,
dovuto all'usura di un cavo elettrico rosicchiato da roditori, e lo
stesso giorno anche il treno 10121 con fermata a Verrès alle 7 ed
arrivo ad Aosta viaggiava con un ritardo di 37 minuti per lo stesso
motivo (si spera che in stazione si dotino di alcuni gatti per
evitare che i roditori attacchino i cavi!). Venerdì 19 novembre il
treno 4230 in partenza ad Aosta alle 16,37 è stato soppresso per
guasto al materiale del treno corrispondente. Sempre lo stesso
treno nei mesi di agosto e settembre è stato sostituito con un
autocorsa, però, il 12 e il 19, i viaggiatori che hanno fruito di
questo servizio c'è mancato poco che... probabilmente erano deboli
di stomaco, ma è stata un'avventura, tant'è che in merito al
comportamento dell'autista si è provveduto ad intervenire nei
termini contrattuali previsti presso la ditta cui era stato
affidato il servizio, sollecitando una azione di controllo per
tutelare la sicurezza dei viaggiatori. Questa è una sintesi, sono
solo alcuni episodi: molto più grave è il sistema generale del
disservizio.
Chiunque prenda coscienza di questi fatti dice: figurarsi, se
devo essere puntuale a timbrare (penso a un dipendente regionale
che deve timbrare visto che facciamo la battaglia ai fannulloni),
ma può un dipendente usare un mezzo pubblico che fa ritardi di
questo tipo? Questa è la domanda. Io ho fatto l'insegnante, cosa
accade se l'insegnante che deve essere un quarto d'ora prima in
aula nella prima ora, usa il treno che arriva regolarmente con
mezz'ora di ritardo? É obbligato ad usare un mezzo privato. Ecco
perché questa sollecitazione. Visto che abbiamo deciso di investire
soldi sulla ferrovia, dobbiamo fare in modo che quando ci sarà la
ferrovia elettrificata e sarà superato il problema della lunetta di
Chivasso, avremo ancora degli utenti che salgono sul treno. Questa
era la riflessione.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. Credo che
l'occasione del Consiglio sia interessante per fare il punto: non è
per niente scontato l'argomento che riguarda la ferrovia.
L'interpellanza è molto ampia, per capire quelle che possono essere
le strategie e gli indirizzi in generale, quindi mi permetto di
fare una rappresentazione che parte da un quadro generale, per
arrivare a una serie di attività che vengono fatte, premettendo che
concordiamo sull'interesse per far sì che questa attività
importante, questo mezzo di trasporto sia migliorato
sensibilmente.
Il sistema dei trasporti ferroviari opportunamente
ristrutturato, è considerato di fondamentale importanza
dall'attuale piano di bacino di traffico. Esso infatti potrebbe
assumere un grande valore strategico per la nostra regione sia per
la promozione turistica, sia per il servizio che potrebbe rendere
ai cittadini, sia più in generale perché potrebbe costituire il
necessario supporto e volano per lo sviluppo delle attività
socioeconomiche. In particolare, il trasporto pubblico ferroviario
ha un grande potenziale, tenuto conto della saturazione della rete
stradale dovuta al traffico privato e del minore impatto ambientale
di tali mezzi di trasporto collettivi. La Regione in effetti è
fortemente impegnata a dialogare con lo Stato e con le società del
gruppo Ferrovie dello Stato, al fine di raggiungere tali
obiettivi.
Questo nostro lavoro non può che inquadrarsi in un contesto più
generale, di cui non si può non tener conto, e necessariamente va
conosciuto a fondo, perché ogni volta che interloquiamo bisogna
capire quali sono gli strumenti, i mezzi e qual è il nostro ruolo.
Credo sia doveroso ricordare i due principali aspetti diversi ma
complementari, caratterizzanti il settore, e più precisamente
l'infrastruttura e il servizio ferroviario. La competenza di questi
due settori ad oggi continua ad essere in capo al gruppo FS. Il
gruppo comprende sia la società che possiede e gestisce
l'infrastruttura RFI, sia quella che gestisce ed è responsabile del
servizio Trenitalia S.p.A. La competenza - probabilmente la
ripetiamo un po' troppo, ma così è - non è quindi della Regione, ma
dello Stato, attraverso le due società che abbiamo citato, salvo
quanto previsto dall'articolo 52 della legge regionale 29/1997,
riferito a funzioni programmatorie e amministrative, che non
permettono di incidere efficacemente sull'operato del gestore.
La nostra Regione è l'unica, insieme alla Sardegna, a non avere
ancora aderito alla riforma del trasporto pubblico locale e
conseguentemente a non avere la competenza sul servizio ferroviario
regionale su tutta la tratta Torino - Pré-Saint-Didier. Il
passaggio di questa competenza, già avvenuto per le Regioni a
statuto ordinario, richiede per quelle a statuto speciale,
l'emanazione di specifiche norme di attuazione dello statuto
medesimo. A questo proposito, nel corso della precedente
legislatura la commissione paritetica aveva già iniziato un esame
di una bozza di norma, il cui iter si è ovviamente arrestato per
l'ultimo cambio di governo. La Valle d'Aosta, lo sapete, ha già
provveduto alla nuova nomina dei propri rappresentanti in seno alla
commissione paritetica: il Presidente sta continuando a sollecitare
e a interloquire con il governo per far sì che la commissione
paritetica riprenda il suo lavoro; uno degli argomenti che abbiamo
sul tavolo è questa norma di attuazione che potrà sensibilmente
migliorare la situazione.
In conseguenza di ciò la Regione non ha in essere con Trenitalia
alcun contratto di servizio, così come previsto dall'attuale
normativa, che disciplini cioè l'erogazione del servizio
ferroviario vero e proprio. Per ovviare a tale inconveniente e per
poter giuridicamente dialogare con il gestore delle tratte
ferroviarie valdostane, si è sottoscritto un accordo commerciale,
che non ha per oggetto il corrispettivo per il servizio ferroviario
(questo è regolato da apposito contratto di servizio fra Trenitalia
e lo Stato), bensì alcuni servizi connessi. Se andate a vedere
nelle ultime delibere, abbiamo la regolarizzazione di quello che è
accaduto nel 2008, perché quel servizio che viene erogato da
Trenitalia viene erogato per tenere le biglietterie aperte,
garantire gli sconti agli studenti e agli anziani e fornire dei
dati. Questo accordo scaduto il 30 dicembre 2007 ha comunque dato
dei risultati, in quanto è stato prorogato anche al 2008; al 2008
Trenitalia ha concesso gli sconti agli studenti, agli anziani,
quindi adesso voi se volete trovare riscontro, trovate una delibera
dove liquidiamo quanto fatto nel 2008 alle stesse condizioni del
2007. All'interno di tale quadro, come già riferito, la Regione si
sta rapportando con le società di cui sopra, stimolando lo Stato e
i gestori per ottenere i necessari miglioramenti gestionali e
infrastrutturali, utilizzando anche finanziamenti propri, a fronte
di precisi impegni e garanzie da parte dello Stato.
In merito alla possibilità di attivarsi con il gestore, al fine
di valutare la possibilità di attenuare nelle more della
realizzazione di una moderna infrastruttura i disagi dei
passeggeri, la Regione è impegnata in un constante colloquio con il
gestore del servizio ferroviario. Siccome Donzel ha ricordato anche
nella sua esposizione dei fatti specifici, ricordo una serie di
attività che vengono fatte concretamente. Le riunioni si susseguono
e abbiamo ovviamente come interlocutore Trenitalia; per il
monitoraggio del servizio, per l'esame delle segnalazioni degli
utenti io stesso raccolgo quanto mi segnalano gli utenti,
trasferisco a Trenitalia e cerco di dare delle risposte, e dove
possiamo individuare e suggerire al gestore le possibili soluzioni
ai problemi nell'ambito dell'accordo commerciale stipulato.
Semplicemente per ricordare, queste commissioni si sono riunite il
22 novembre 2007, il 7 febbraio 2008, il 12 marzo 2008, il 21
aprile 2008, il 22 luglio 2008, il 30 ottobre 2008 e il 26 novembre
2008, per dire che abbiamo un incontro quasi bimensile con
l'organizzazione e il direttore, per sottoporre i problemi che voi
avete evidenziato, che noi riconosciamo come tali e che
trasferiamo. Quindi credo che siamo sulla stessa onda.
Così, per darvi coscienza di quello che viene detto e fatto, vi
do un estratto di quello che è stato detto e verbalizzato il 26
novembre 2008, venti giorni fa, con un ordine del giorno preciso.Vi
faccio perdere tempo con alcuni punti.
"Monitoraggio degli standard di qualità del servizio erogato da
Trenitalia S.p.A. nel mese di ottobre 2008: si è esaminata con
attenzione la documentazione concernente il mese di ottobre 2008 e
si è seguito con particolare grado di approfondimento
l'illustrazione dettagliata in merito al riepilogo dei calcoli
relativi al monitoraggio, che evidenzia per la tratta ferroviaria
Aosta-Torino il mantenimento del trend positivo della puntualità."
Il trend positivo non vuol dire che sono puntuali, ma che sta
cercando di migliorare la situazione. "Integrazione tariffaria: la
Regione ha chiesto informazioni circa lo stato di avanzamento
dell'integrazione tariffaria; Trenitalia ha confermato quanto
comunicato nel precedente verbale, ovvero di poter concludere
l'iter procedurale entro la metà di dicembre e comunque entro un
termine stabilito con l'installazione delle obliteratrici, per
avere poi i dati di tutto il trasporto pubblico, su gomma e su
rotaia. Informazione alla clientela: la Regione ha chiesto
informazioni circa lo stato di avanzamento del nuovo sistema di
informazione alla clientela sulla tratta ferroviaria
Aosta-Pré-Saint-Didier; Trenitalia ha confermato, come già
segnalato nei precedenti verbali, lo stato di avanzamento dei
lavori e ha comunicato che gli operatori sono già stati formati e
che il sistema sarà attivato entro fine anno. Linea Chivasso-Aosta,
trasformazione in fermata stazione di Quincinetto: le parti
riprendono la questione della soppressione del binario alla
stazione di Quincinetto, già trattata nel precedente verbale, e
danno lettura della nota di risposta di RFI, circa le motivazioni
della rimozione del binario di precedenza, ex primo binario. Le
parti, nel ribadire alcune considerazioni generali di opportunità
di tale azione, di cui alla corrispondenza intercorsa, prendono
atto della totale competenza tecnica della questione in capo a RFI.
Riguardo all'ipotesi di una futura soppressione del doppio binario
presso la stazione di Montalto, Trenitalia verificherà che non vi
siano incompatibilità con l'eventuale adozione di un orario
cadenzato rigido. Passante ferroviario di Torino: in merito
all'entrata in funzione del passante ferroviario di Torino, si è
data lettura della nota di RFI del 2 settembre 2008 e dagli
approfondimenti effettuati si è preso atto che, a detta di RFI, non
sussistono problematiche che possano influenzare il regolare
svolgimento del servizio con il materiale rotabile attualmente in
uso in valle" - anche questo era uno dei problemi, cioè non si
poteva più entrare nella stazione di Porta Nuova. Uso gratuito
della bicicletta, tema che interessa il collega Cerise: lo abbiamo
anche qui a verbale il 26 novembre. "Nel riprendere il contenuto
dei precedenti verbali si è rinnovato l'invito a valutare un
possibile trasporto gratuito delle biciclette al seguito sul
trasporto regionale", per dire che rimaniamo sul punto anche su
questi dettagli. "Trenitalia purtroppo ha escluso al momento la
possibilità di trasportare gratuitamente le biciclette al seguito e
si è riservata di effettuare ulteriori approfondimenti anche
attraverso una ricognizione della situazione esistente in altre
regioni. Servizio di bus sostitutivi: nel richiamare quanto già
trattato nel precedente verbale circa le carenze del servizio
sostitutivo con autobus lungo la strada Aosta-Pré-Saint-Didier,
Trenitalia ha evidenziato sia la difficoltà di reperire i mezzi,
sia la difficoltà di accedere alle stazioni con autobus da 50 posti
e ha ipotizzato un sopralluogo presso le stazioni eventualmente con
un test di prova da effettuare anche con minibus. La Regione ha
chiesto a Trenitalia, competente per l'organizzazione del servizio,
di procedere ad effettuare alcune ipotesi circa i percorsi
possibili".
Era per dirvi che sulla base di questi verbali continuiamo
un'attività serrata anche su aspetti che possono sembrare di
dettaglio. Non dico che abbiamo delle armi spuntate, ma abbiamo la
necessità di completare un percorso; la norma di attuazione
dovrebbe dare un orizzonte diverso a questo problema e cerchiamo di
fare di tutto, affinché i disagi e gli inconvenienti che purtroppo
devono subire i nostri cittadini siano ridotti al minimo, se non
esclusi totalmente.
Président
- La parole au Conseiller Donzel.
Donzel (PD)
- Prendo atto di questo impegno che è
abbastanza organizzato e burocratizzato nella speranza che sia
sempre più incisivo. Vorrei ricordare l'importanza che avrà un
atteggiamento forte dell'Amministrazione regionale, di concerto con
quella del Piemonte, per risolvere la questione di Chivasso, perché
non rimangano fermi gli investimenti che possiamo fare in
quell'area, alla luce anche del fatto che si sviluppa l'alta
velocità in Italia, certo non come in altri paesi, ma il
collegamento Milano-Bologna è stato sperimentato...
(Commenti fuori microfono da parte di alcuni
Consiglieri)
...io sono uno che ha fiducia nella Valle d'Aosta e nel paese
Italia, poi se altri sono sfiduciati è un altro discorso. Perché si
chiama Freccia rossa crea dei problemi: speriamo che si chiami
Freccia rossa anche il nostro...
A parte le battute, è chiaro che si tratta di investimenti di
lungo periodo, quindi può darsi che oggi avremo degli intoppi, ma
sicuramente l'idea è quella di potenziare quelle tratte. Avere già
efficiente la tratta Aosta-Torino è il punto di partenza, per cui
il giorno che quelle tratte saranno efficaci non come oggi, sarà
possibile per noi essere collegati con il resto del mondo.
L'altra questione rilevante è che l'elettrificazione della linea
potrebbe portare alla soluzione del problema del locomotore Diesel
che spesso ha delle avarie, e che anche dal punto di vista
ambientale è bene immaginare che in una regione come questa che
produce energia elettrica, sarebbe altamente auspicabile andare
verso l'elettrificazione della linea Aosta-Torino.
