Classificazione
ASSISTENZA SANITARIA E OSPEDALIERA



Oggetto del Consiglio n. 2140 del 24 maggio 2016 - Resoconto
OGGETTO N. 2140/XIV - Interpellanza: "Problematiche
riguardanti le prestazioni sanitarie in ambito oculistico".
Rosset (Presidente) -
Punto n. 25 dell'ordine del giorno.
Per l'illustrazione, chiede la parola la Consigliera Morelli, ne ha
facoltà.
Morelli (ALPE) -
Come già anticipato questa mattina
dall'Assessore stesso, ci occupiamo dell'oculistica. I disturbi
oculistici, della vista sono sicuramente fra i più diffusi tra la
popolazione ad ogni età, ma con l'invecchiamento della popolazione
stanno aumentando in particolare alcune patologie proprio legate
alla vista: pensiamo alla cataratta, al glaucoma, alla maculopatia.
Vista l'incidenza e l'importanza di queste patologie, riteniamo che
per i cittadini debbano essere fornite prestazioni sanitarie
adeguate in tempi consoni e anche in sedi vicine a loro.
Di certe criticità legate proprio all'oculistica abbiamo già
avuto modo di parlare in precedenti sedute del Consiglio e andando
ad affrontare dei temi specifici, ma con quest'interpellanza
vogliamo sollevare invece un problema un po' più generale di
inadeguatezza, a nostro modo di vedere, perché è risaputo e tutti
noi credo abbiamo avuto occasione di ricevere osservazioni da parte
di cittadini, che ci hanno manifestato i loro problemi proprio
nell'affrontare queste patologie oculistiche: problemi che vanno
dalla difficoltà di prenotare delle semplici visite a piccoli
interventi dovuti a liste di attesa molto lunghe, dovuti a mancanza
di personale, ma non solo, della ristrettezza, dell'esiguità degli
ambulatori di oculistica abbiamo già avuto modo di parlare spesso,
un po' come se questa struttura sia considerata un po' figlia di un
dio minore. Sappiamo che l'organico del reparto si è ridotto, che
siamo in attesa di un concorso per il primariato, ma queste ragioni
non ci sembrano sufficienti a giustificare certi disservizi.
Sappiamo che i professionisti in servizio cercano di fare del loro
meglio, ma le difficoltà e i problemi sono sicuramente innegabili.
Ora abbiamo preso visione della delibera del Direttore generale
dell'USL che citiamo in premessa (la n. 353 del 30 marzo 2016), con
cui viene stipulato un contratto in regime di libera professione
con quattro dirigenti medici, con un limite orario complessivo di
375 ore per tre mesi a partire dal 1° aprile fino al 30 giugno,
provvedimento che cerca di tamponare in qualche modo i disservizi,
ma è evidente che non è proprio altro che un tampone: 375 ore
spalmate su tre mesi è evidente che sono assolutamente
insufficienti. Nonostante questo, le liste di attesa per le prime
visite addirittura in quest'ultima settimana, da quanto possiamo
rilevare dal sito dell'USL, sono schizzate rispetto a quanto
avevamo riportato noi nella premessa dell'interpellanza: prima
visita a Morgex 63 giorni, a viale Ginevra 65 giorni; adesso: viale
Ginevra 126 giorni, Châtillon 152 giorni, Morgex 154 giorni, per
dire che la situazione si sta facendo veramente drammatica. Inoltre
abbiamo appreso che le sedi territoriali nel periodo estivo
verranno chiuse e chiediamo conferma all'Assessore.
Il
cahier des doléances
per quanto riguarda l'oculistica
non si chiude qui, perché nella delibera n. 591 della Giunta
regionale che ha citato già questa mattina il collega Cognetta -
quella delibera con cui si va ad individuare quali prestazioni
siano da assoggettare a preventiva autorizzazione per l'erogazione
in strutture private accreditate fuori regione - fra le prestazioni
ve ne sono ben sei relative all'oculistica, il che ha sicuramente
una sua giustificazione per quanto riguarda il problema del
contenimento della mobilità passiva, ma che sicuramente vanno a
complicare ulteriormente le cose per i pazienti interessati. Noi
non siamo in grado di quantificare quanto questi interventi
incidano, ma certamente queste procedure non renderanno la vita più
facile ai pazienti.
In conclusione, a fronte di una riduzione importante del numero
degli oculisti, un contratto con dei professionisti che copre
soltanto un trimestre (fino al 30 giugno), un allungarsi palese
delle liste di attesa, la paventata chiusura delle sedi
territoriali nel periodo estivo, una procedura di autorizzazione
preventiva per certi interventi oculistici fuori regione, tutti
questi elementi messi assieme ci portano a chiedere con
preoccupazione all'Assessore Fosson quale sia il futuro per
quest'ambito, per i suoi pazienti e quale considerazione si ha
dell'oculistica, perché ci sembra che veramente la situazione abbia
assunto toni drammatici.
Presidente -
Per la risposta, ha chiesto la parola
l'Assessore Fosson, ne ha facoltà.
Fosson (UV) -
Conosciamo perfettamente questo problema e
le assicuro che lo soffriamo notevolmente, perché se non
drammatico, è comunque una difficoltà, in un periodo come l'anno
scorso poi in cui avevamo risolto il problema della maculopatia
utilizzando nelle sedi quel farmaco particolare, in cui adesso si è
data anche un'organizzazione al
day hospital
... Questo
quadro, come accennavo oggi chiacchierando con lei, non c'entra
niente con il processo di riorganizzazione, ottimizzazione, ma è
proprio legato ad una situazione dell'Oculistica, in cui il
primario è andato in pensione a dicembre e - come lei sa - per una
norma nazionale non si può indire un nuovo concorso finché il
Primario...perché il Primario non va in pensione per limiti di età,
nel senso che lo stesso Primario due giorni prima di andare in
pensione può revocare la sua richiesta di pensionamento, per cui
questo non era possibile risolverlo prima. Appena lui ha confermato
il pensionamento, noi siamo partiti con un nuovo concorso, però
spiegherò dopo, ci sono dei termini. Non solo, ma in modo credo del
tutto improvviso e inaspettato anche il secondo e il terzo in
graduatoria di età hanno deciso di lasciare l'ospedale e di
dedicarsi ad un'attività privata di oculistica. Io ho parlato a
lungo con questi, ma la loro posizione è una posizione molto
precisa, quindi anche questi due vanno sostituiti con dei concorsi
per dare stabilità e i concorsi hanno delle tempistiche. Si
aggiunge a questo anche una gravidanza a rischio di una dipendente,
per cui da questo quadro improvviso, nel senso che i due non
dovevano dimettersi, anzi uno di questi era candidato ad avere la
supplenza di primariato...l'azienda ha dato disposizione perché
comunque rimangano e siano rinforzate tutte le consulenze urgenti,
che sono comunque assicurate presso l'ospedale entro le 72 ore per
il Pronto soccorso. Quella programmazione delle visite
ambulatoriali presso le sedi territoriali è stata solo
momentaneamente sospesa, non saranno chiusi quest'estate gli
ambulatori sul territorio, ma in questi giorni è stata
chiusa...sono stati proprio beccati lì, nel senso che c'è proprio
una programmazione che sarà limitata al minimo del contratto per le
ferie, e comunque le prenotazioni saranno riprese entro fine
maggio. Nei mesi scorsi sono stati pubblicati i bandi per la
ricerca di oculisti disponibili a ricoprire incarichi libero
professionali in attesa dei concorsi pubblici che sono partiti. Si
sono trovati solo quei quattro oculisti per un tempo limitato e
fino al 30 giugno. Questi quattro oculisti, nonostante il desiderio
di dargli più ore, la loro disponibilità è stata solo per questo
tipo di ore.
È stato avviato comunque il concorso per la sostituzione del
cosiddetto "Primario" e la notizia positiva è che a questo momento
ci sono 11 domande di oculisti, con una grande esperienza, disposti
a venire a ricoprire la carica di Direttore di struttura complessa.
Questo creerà un nuovo percorso attorno a cui lavoriamo. Anche qui
ci sono delle difficoltà, nel senso che il bando è già stato
chiuso, si tira a sorte la commissione com'è dovuto e anche in
altri concorsi quelli estratti che devono essere estratti su tutto
il territorio nazionale entro sei giorni, e molti di questi dicono
di non poter venire a fare il concorso per motivi personali. Questa
è una normativa che andrà cambiata, ne abbiamo già parlato
nell'ambito degli Assessori. Comunque, noi continuiamo a
risorteggiare e l'impegno e la speranza è proprio che, entro il
mese di giugno, sia espletato questo concorso. Con questo nuovo
Primario che verrà a dare un nuovo impulso all'oculistica
partiranno anche degli altri concorsi proprio per ricostruire
questa struttura pubblica in cui noi crediamo e sappiamo che è una
delle strutture fondamentali in un ospedale che funziona. Che la
considerazione per l'oculistica sia grande e particolare è
dimostrato dal fatto che l'Oculistica nel piano aziendale rimane
una struttura complessa e questo ha proprio permesso la grande
corsa di 11 oculisti candidati a diventare primari qui in Valle
d'Aosta, quindi i medici con una certa esperienza ci tengono ancora
a venire a lavorare nel nostro ospedale.
Per quanto lei dice del blocco del privato accreditato, è chiaro
che tutti quelli prenotati non verranno toccati, è una delle
clausole delle liste di attesa: se le liste di attesa superano la
normativa prevista, è chiaro che uno verrà autorizzato ad accedere
al privato accreditato. È una considerazione che si fa, noi
pensiamo che sia importante nel nostro pubblico avere una struttura
oculistica funzionante di alto livello e stiamo lavorando per
questo: l'osservazione è che la specialità di oculistica ha
sicuramente un grande spazio nel privato che noi comunque con tutte
le nostre forze stiamo cercando di contrastare.
Presidente -
Per la replica, ha chiesto la parola la
Consigliera Morelli, ne ha facoltà.
Morelli (ALPE) -
Prendiamo atto della sua risposta, ci fa
piacere che conosciate il problema, credo sia impossibile non
conoscere un problema di questa portata. Ha detto che, per quanto
riguarda il pensionamento del Primario, non si poteva fare niente;
per quanto riguarda il secondo e il terzo oculista che invece hanno
abbandonato, forse qualche domanda bisogna porsela: forse non si
sono create le condizioni affinché questi due professionisti
avessero l'interesse a continuare a prestare la loro opera
all'interno della struttura. Questo è un problema di cui abbiamo
già parlato più volte in commissione, che non riguarda solo
l'Oculistica sicuramente, forse adesso con questo nuovo atto
aziendale, con quell'
escamotage
dell'alta specialità, si
riuscirà ad ovviare a questo problema. Certo è che il nostro
Reparto di Oculistica è un reparto un po' in disarmo. Lei ha detto:
"le consulenze urgenti sono mantenute - meno male - e le
prenotazioni riprenderanno entro fine maggio", d'accordo, intanto
però abbiamo accumulato delle liste d'attesa da 150-160 giorni e
queste naturalmente faranno sì che tutto verrà spostato più in
avanti.
Riguardo alle 11 domande per la partecipazione al concorso di
Primario, ci sembra un segnale positivo, che va un po' in
controtendenza riguardo a quanto ci è stato detto anche in
commissione sullo scarso interesse di professionisti esterni a
voler venire a lavorare in Valle d'Aosta, invece questi numeri ci
fanno pensare che magari l'interesse da parte di qualcuno c'è,
speriamo che siano professionisti validi. Auspichiamo che al più
presto la situazione si risolva, si normalizzi perché, come
giustamente riconosceva lei, l'oculistica è un ambito che fa gola
al privato e una situazione di questo tipo va a penalizzare coloro
che il privato non se lo possono permettere. Io quindi credo che la
sanità nella nostra regione debba essere in grado di dare risposte
adeguate a tutti.
