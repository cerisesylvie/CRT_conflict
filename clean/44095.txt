Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 1161 del 12 gennaio 2022 - Resoconto
OGGETTO N. 1161/XVI - Interpellanza: "Contenuti della
prospettata riforma della legge regionale 20/2016 in tema di
società partecipate regionali".
Bertin (Presidente) -
Punto n. 31 dell'ordine del giorno.
Per l'illustrazione il consigliere Aggravi.
Aggravi (LEGA VDA) -
Il punto di partenza di questa
interpellanza è sempre il pluricitato decreto Madia, in particolare
un passaggio in cui si afferma che le società a controllo pubblico
stabiliscono, con propri provvedimenti, criteri e modalità per il
reclutamento del personale, nel rispetto dei principi di
trasparenza, pubblicità e imparzialità, principi dell'articolo 35
comma 3 del 165 del 2001.
In sede di bilancio avevamo presentato un ordine del giorno in
cui prospettavamo e chiedevamo la possibilità di portare avanti una
riforma di quello che è oggi il sistema della trasparenza nelle
società partecipate pubbliche per quello che riguarda le selezioni
del personale - si citavano anche, se non erro, la parte di
fornitura o quant'altro - ordine del giorno che poi fu ritirato,
previa premessa e assicurazione da parte dell'assessore che la cosa
era
in itinere
e si sarebbe poi data soddisfazione
all'obiettivo di questo ordine del giorno con uno specifico
provvedimento.
Questa interpellanza vuole cercare di fare un po' di chiarezza,
diciamo in scopo preparatorio, all'arrivo di questa grande riforma,
in quanto, lo sappiamo e in varie iniziative è già successo, se ne
è viste un po' di tutti i colori, perché nella galassia, nelle
costellazioni delle partecipate troviamo concorsi, assunzioni a
tempo determinato tramite società interinali, selezioni interne; su
questo già ne abbiamo discusso e ne abbiamo trovati un po' di tutti
i colori. Soprattutto, se si va poi a fare un lavoro un po'
masochistico per comprendere come si sono organizzate le varie
realtà, troviamo anche lì di tutto.
Il problema fondamentale lo possiamo dividere in due: da una
parte un problema di regolamentazione interna che, per carità di
Dio, sta nell'ambito dell'autonomia delle singole realtà, tenuto
conto di quella che è la normativa di riferimento che sicuramente
in certi passaggi è molto confusa, e su questo ci tornerò.
Assessore, con una battuta, non mi dica che il decreto legislativo
Madia aspetta ancora molti decreti attuativi, perché già ce lo
siamo detti in tutte le salse e lo diamo come acquisito questo
passaggio, così come sicuramente ci sono notevoli bisticci per
quelle che sono le pronunce delle varie corti per situazioni e
contro situazioni; questo abbiamo già avuto modo di approfondirlo.
Resta però il fatto che è anche un problema di
governance
complessiva, perché messe da parte le società a partecipazione non
rilevante da parte della Regione, noi ci troviamo delle società
partecipate dirette o comunque indirette, e le indirette fanno
riferimento in particolare a una società
in house
, laddove
bisogna considerare che il perimetro di riferimento, e soprattutto
l'azione da parte dell'ente pubblico, della capogruppo
Amministrazione regionale, è differente.
Voglio fare un passaggio sul discorso delle società in house.
Spesso sono definite come la
longa manus
dell'Amministrazione e se ci sono dei requisiti di autonomia e di
indipendenza degli organi direttivi, o meglio degli organi di
supervisione strategica, come si dice in gergo, mutuato in
particolare dalla normativa di Banca d'Italia -  lo dico
perché Finaosta è l'in house principale della Regione - è ovvio che
c'è la possibilità di dare delle direttive, o comunque di definire
uno schema di governance delle in house, diverse rispetto alle
altre società partecipate. Perché sulle in house sappiamo che per
quanto è complessa la normativa e la dottrina soprattutto,
ovviamente i risvolti sono ben diversi rispetto a quello che può
essere una gestione più privatistica, lo dico in sintesi, per
quello che riguarda le altre società partecipate. Dico questo
perché ovviamente i regolamenti di cui le realtà si devono dotare,
avranno delle parti che riguarderanno le modalità di composizione,
ad esempio, delle commissioni di esame, e su questo c'è poco da
dire, perché comunque la normativa è chiara: si parla di esperti di
comprovata competenza nelle materie di concorso, si parla di
funzionario delle amministrazioni, docenti, soggetti esterni alle
medesime. Però anche su questo forse una linea guida è bene darla,
in particolare in un'ottica preventiva per evitare appunto
potenziali conflitti di interesse. Così come anche nella
definizione dei bandi: ci sono, ad esempio, dei bandi in cui si
valorizza con il punteggio determinate esperienze che uno può aver
fatto, oppure pubblicazioni; non si capisce bene, non c'è una
chiara linea guida. Per questo la prima domanda dell'interpellanza
riguarda appunto se a oggi siano state definite o comunicate alle
società partecipate modalità comuni, indirizzi o linee guida su
come organizzare le procedure di selezione del personale,
ovviamente destinatario di qualsiasi fattispecie. Questo perché se
noi ragioniamo in termini di gruppo Regione, di gruppo
Amministrazione regionale, è bene che il gruppo agisca con una
governance chiara e coesa, e in questo senso è bene dare delle
indicazioni. Faccio una battuta: le bacheche aziendali non sono un
requisito minimo per quello che riguarda la trasparenza delle
selezioni, lo dico soprattutto per le selezioni interne e forse più
che a lei, assessore Caveri, lo dico all'assessore con delega alle
società di impianti a fune. Forse è bene vigilare perché si sa che
la normativa è abbastanza chiara, laddove mancano i requisiti di
trasparenza e soprattutto di pari opportunità dei soggetti.
La seconda domanda è più legata ai meccanismi oggettivi e di
trasparenza o le pari opportunità dei soggetti, ovvero se sia
prassi, nell'ambito delle procedure di selezione del personale
delle società partecipate, chiedere ai candidati di siglare e
firmare le pagine delle prove scritte da questi sostenute. Sa
perché chiedo questo? Perché è abbastanza chiaro, all'interno della
giurisprudenza che, se ci sono società partecipate che sono più
privatistiche di altre, l'organizzazione però dei concorsi deve
avere dei principi comuni, che sono poi quelli che rispondono ai
criteri di trasparenza, pubblicità e soprattutto imparzialità.
Perché se io ho delle prove che dovrebbero essere imparziali e
soprattutto uguali per tutti, il requisito della riservatezza del
soggetto candidato è fondamentale per valutare o vagliare le
competenze in maniera imparziale di questo candidato. Se poi al
posto del nome e del cognome chiediamo una sigla, io direi che
forse è ancora più chiaro che andiamo a identificare quella prova
con un
nom
e un
cognom
, o un
cognom
e un
nom
, o un
cognom
e punto; lì vediamo un po' come la
vogliamo gestire.
Detto questo, la domanda finale è riassuntiva e vuole capire
quali siano i principali contenuti della riforma che il Governo
regionale intende presentare alla vigente legge e quando se ne
prospetti la presentazione nella competente Commissione consiliare.
Questo magari lo diciamo anche perché chi si muove con un
pochettino più di arguzia nelle maglie, o meglio, nei vuoti
normativi nazionali e regionali e anche regolamentari interni alle
società partecipate, magari così può far uscire qualche bando prima
che ci sia una regolamentazione comune. Dico questo perché - adesso
ovviamente l'interpellanza è firmata dal sottoscritto, ma potrebbe
essere firmata anche da altri colleghi - è un po' brutto, laddove
noi spesso diciamo che abbiamo la necessità di trovare dei soggetti
competenti che abbiano delle esperienze, che debbano essere
valutati per quello che sono e non per chi sono, trovare delle
possibilità nelle maglie e nei vuoti regolamentari che possano
permettere una sorta di influenza. Questo non è bello prima di
tutto perché siamo una realtà piccola con numeri complessi, proprio
perché sono piccoli, ma poi perché non ci possiamo lamentare se
magari in alcuni determinati ruoli ci sono delle persone o dei
soggetti che non sono adeguatamente pronti e soprattutto liberi di
pensiero per fare il lavoro che con soldi pubblici, visto che
parliamo di società partecipate, vengono retribuiti per fare.
Presidente -
Per la risposta l'assessore Caveri.
Caveri (AV-VdA Unie) -
Il punto di partenza è l'articolo
19 del decreto legislativo n. 175 del 19 agosto 2016. Come lei ben
sa, questo articolo dispone che siano le sole società controllate a
stabilire con propri provvedimenti, criteri e modalità, che valgono
per il reclutamento del personale nel rispetto - questa è la
questione cardine - dei principi che, ci tengo a dire sono di
derivazione europea, sono quelli della trasparenza, pubblicità e
imparzialità. Bisogna adeguarsi a questi e anche naturalmente ai
principi di cui all'articolo 35 comma 3 del decreto legislativo n.
165 del marzo del 2001. Ciò posto, occorre restringere l'ambito di
risposta entro le maglie di quanto previsto a livello normativo,
escludendo dalla presente risposta le società a semplice
partecipazione pubblica.
Per quanto riguarda il primo quesito, si risponde
affermativamente, perché sono già state disposte linee di
indirizzo, per la precisione con l'approvazione della delibera di
Consiglio regionale n. 1126/XVI in data 16 dicembre 2021, relativa
alla razionalizzazione periodica delle partecipazioni pubbliche
relative alle procedure concorsuali, di cui alla direttiva n. 3 del
24 aprile 2018 del Ministro per la semplificazione e la pubblica
amministrazione; è nota come linee guida sulle procedure
concorsuali.
In ogni caso, come anche da lei evidenziato nelle premesse
dell'interpellanza, l'articolo 19 del TUSP è chiaro nel disporre
che spetta all'autonomia organizzativa delle società a controllo
pubblico prevedere con propri provvedimenti, criteri e modalità per
il reclutamento del personale nel rispetto di quei principi che ho
evocato poc'anzi. Ne consegue necessariamente che l'ente
controllante, ovvero la Regione, non può ingerirsi nella
definizione specifica dei criteri, delle modalità e delle procedure
di reclutamento, la cui competenza è in capo alle società stesse,
ma dovrà compiere un'attività di impulso nei confronti delle dette
società al rispetto dei principi richiamati dal TUSP e
all'applicazione delle norme che concretizzano i principi citati.
Come lei ricorderà ci sono già stati dei casi di scuola che hanno
visto un intervento da parte del mio assessorato, in particolare un
meccanismo di passaggio in proprio che si era svolto all'interno di
Finaosta.
La seconda questione che lei solleva è più delicata. Chi conosce
le vicende valdostane intravede anche la specificità di un caso non
solo astratto. Le società controllate della Regione, così come
dicevo precedentemente, hanno stabilito con propri provvedimenti i
criteri e le modalità per il reclutamento del personale sempre
seguendo questi principi di trasparenza, pubblicità e imparzialità.
Una società, Finaosta, tanto per essere espliciti nella
definizione, ha precisato di aver effettuato le procedure di
selezione in conformità al proprio regolamento e operare con prove
scritte nominative, con la possibilità identificativa, sin dal
2015, mentre un'altra società ha evidenziato una sola procedura.
Nel caso di Finaosta sono molte procedure che hanno previsto questa
sigla sulla prova, mente un'altra, Aosta Factor, ha evidenziato che
c'è stata un'unica procedura ed è stata espletata utilizzando le
modalità di cui al suo quesito. È del tutto evidente che questa è
una questione sulla quale noi torneremo e il luogo più adatto è
sicuramente la revisione della legge 20 del 2016. Partendo, però,
da un presupposto sul quale sicuramente in fase di discussione in
Commissione torneremo, perché nel caso, ad esempio, di quiz, tanto
per capirci, l'eventuale identificazione della persona che ha fatto
il quiz, diventa ininfluente rispetto a una Commissione seria che
svolge una correzione corretta del compito. Molto diverso è, come
nel caso per esempio dei concorsi espletati dalla Regione, quando
invece ci sono degli argomenti fattuali che il candidato deve
svolgere, per cui esiste una soggettività di esplicazione del
compito stesso. È chiaro che in un caso di questo genere degli
elementi identificativi sarebbero
contra legem
.
Io immagino che su queste vicende ci potranno essere dei
contenziosi e questo rientra poi nella sfera delle responsabilità
in capo a chi amministra ma, lo ripeto, il tema che lei ha posto è
un tema che sicuramente dovrà essere affrontato. Non avendo ancora
sottoposto la bozza di disegno di legge alla maggioranza, sarò
molto didascalico nel segnalare che cosa ci sarà in questo lavoro,
che per adesso è ancora in una fase che ci consentirà comunque,
entro la fine di questo mese, di poter presentare in Commissione la
revisione della legge 20 del 2016. Da una parte esiste una logica
di manutenzione della legge regionale, cioè è del tutto evidente
che una legge datata 2016 deve tener conto di un'evoluzione del
contesto giuridico statale di riferimento, e bisogna anche
ovviamente tenere conto delle parti della legge che non hanno
funzionato, perché quando si decide di novellare un provvedimento
legislativo, bisogna anche partire dal presupposto di verificare
che cosa non abbia funzionato. Più specificatamente, la logica
dovrebbe essere quella di rendere più efficiente e trasparente la
governance
delle società partecipate indirettamente;
dettagliare e razionalizzare le modalità di esercizio di governo
sulle società direttamente o indirettamente controllate, ad
eccezione delle società
in house
per le quali è già prevista
una specifica disciplina; rafforzare il controllo sul
raggiungimento degli obiettivi stabiliti dalla Regione
relativamente alle società controllate indirettamente dalla
Regione; armonizzare, come dicevo, la normativa regionale in
materia di trasparenza, quella statale di riferimento; definire le
linee guida in materia di reclutamento del personale delle società
controllate dalla Regione direttamente o indirettamente. Questo,
secondo me, deve avvenire anche facendo prezioso riferimento -
parleremo poi più avanti di altri casi che riguardano il settore -
a una logica di modernizzazione, ferme restando le disposizioni
relative all'individuazione dei criteri e delle modalità per il
reclutamento del personale da parte delle società a controllo
pubblico, secondo i testi derivanti del decreto legislativo
175.
È chiaro che nel fissare tutto ciò, bisognerà rendersi conto
anche del fatto che per attrarre professionalità di un certo
livello, soprattutto nei posti apicali, bisognerà trovare delle
soluzioni che possano consentire di poter avere personale, sempre
avendo come riferimento trasparenza, pubblicità e imparzialità, ma
non immaginando delle prove standard valide per tutti. Se la
ricerca di una professionalità di un certo genere deve avvenire in
una logica, mi faccia dire, da "cacciatori di teste" è chiaro che
quelle prove devono avere aspetti psicoattitudinali, aspetti di
approfondimento della personalità, scavo nei
curricula
.
Devono essere linee guida che consentono poi alla società, ma in
una logica sempre di trasparenza, di poter individuare delle
professionalità; mi riferisco soprattutto alle società più
importanti, Finaosta, CVA, INVA. Si tratta di trovare delle
soluzioni, però che rendano presenti una omogeneità che rappresenti
comunque una garanzia.
Presidente -
Per la replica il consigliere Aggravi, ne ha
facoltà.
Aggravi (LEGA VDA) -
Vede, Assessore, mi viene da dire
che il primo requisito che dovrebbe avere una selezione o un
concorso per attrarre candidati, è quello di dare la percezione che
quel concorso, quella selezione, sia ovviamente libera e scevra da
qualsiasi condizionamento. Perché ciò avvenga, è necessario che ci
siano delle indicazioni chiare e soprattutto che non mutino in base
agli andamenti del tempo. Percepisco positivamente quando lei ha
detto nella risposta alla prima domanda, ovvero che non c'è
intenzione da parte della Regione di fare ingerenza sulle società
partecipate e che ci sia la necessità di un'attività di
impulso.
Questo si collega a quello che dicevo prima, serve un'attività
di
governance
, di indirizzo che non deve essere sul singolo
bando o su un caso specifico, ma magari un indirizzo che inviti le
società a non fare determinate cose. Quella delle bacheche
aziendali con le selezioni interne penso che non sia una
best
practice
e non la definirei neanche
bad practice
, la
definirei qualcosa di diverso, ma non voglio essere volgare. In
quel caso lì è una cosa disdicevole che fa anche perdere la voglia
alle persone di partecipare alle selezioni. Io ho a cuore questo
tema non perché ho una passione particolare sulle selezioni, anzi,
le dico che il diritto del lavoro non mi è mai piaciuto, però sono
sinceramente stufo di sentirmi dire da giovani o gente che ci tiene
alla Valle d'Aosta: "non partecipo a quella selezione perché tanto
è già tutto deciso"; questo a me fa male.
Le dico che sui ruoli più importanti, più apicali, dove serve
effettivamente trovare delle competenze, anche al di fuori della
Regione, ben vengano le società terze: questo spero che diventi una
prassi, perché sino a oggi non è proprio stato così, ma non voglio
sparare sulla Croce Rossa. È anche una sorta di metodo per liberare
qualsiasi accusa o dubbio da parte di terzi che quella determinata
procedura non sia completamente in linea con quello che è il
regolamento. A volte rifarsi a delle realtà terze, che liberamente
vanno a identificare un candidato che abbia ovviamente degli
skills
definiti, perché servono determinate persone, poi
sugli stipendi facciamo un altro discorso ma su questo l'abbiamo
già fatto, però almeno che ci sia questo requisito.
Per quello che riguarda la finanziaria regionale la cito perché
lei l'ha citata. Io direi che è sicuramente necessario comprendere
anche che cosa un determinato candidato pensa o perché magari a una
domanda aperta - e ben vengano le domande aperte perché i quiz
dovrebbero servire per le preselezioni e non per le selezioni,
questo mi pare che sulle partecipate sia stato detto - poi è
altrettanto vero che c'è anche la prova orale. Lo dico perché vengo
da un'esperienza di un grande gruppo che mi ha selezionato
attraverso delle prove anonime senza la necessità di siglare la
prova, perché volevamo effettivamente vedere se sapevo determinate
cose o altre non le sapevo. Il tempo di approfondire c'è: farlo
nella prova scritta sinceramente non è proprio una prassi utile
soprattutto alla Commissione che presiede la selezione, perché
spesso e volentieri non è che uno dice le cose contro determinati
soggetti, ma nell'interesse loro, perché chi riveste il ruolo nelle
commissioni d'esame, ha un ruolo fondamentale ed importante ma ha
anche una responsabilità e un rischio. Sarebbe buona cosa,
soprattutto in una realtà pesantemente regolamentata non soltanto
dalla Madia, ma anche dalla normativa finanziaria, che si
comprendesse che non è una realtà privatistica
tout court
,
non è una società industriale, è una società finanziaria pubblica.
Perché lì, secondo me, un problema l'abbiamo e quindi quella
società merita - ne abbiamo fatte varie di interpellanze, quindi
posso dire che l'attenzione è particolare - un'attenzione in più
perché ci sono più soggetti che la vigilano e la controllano.
Io mi auguro che nel percorso di riassetto della società si
comprenda anche da queste situazioni che cosa deve cambiare e che
cosa si deve fare, ripeto, tenendo conto che non ci devono essere
dei lacci e dei lacciuoli, ma dei presidi al rischio e soprattutto
presidi a delle tentazioni che non fanno bene agli enti pubblici,
perché fanno male a qualcuno.
Presidente -
Considerata l'ora propongo di sospendere qui
i lavori della giornata di oggi per aggiornarci domani alle ore
09:00. Buona serata.
---
La seduta termina alle ore 19:48.
