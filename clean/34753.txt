Classificazione
EDILIZIA
Edilizia residenziale



Oggetto del Consiglio n. 2448 del 6 giugno 2012 - Resoconto
OGGETTO N. 2448/XIII - Interpellanza: "Completamento dei
lavori di riqualificazione del patrimonio di edilizia residenziale
pubblica del quartiere Cogne nel comune di Aosta".
Interpellanza
Considerato che, durante l'assemblea con gli abitanti del
quartiere Cogne del 3 maggio scorso, la Giunta comunale di Aosta ha
preannunciato una sospensione del progetto per la realizzazione del
V lotto dei lavori di riqualificazione del patrimonio di edilizia
residenziale pubblica del rione, giustificato dalla mancanza dei
fondi necessari all'avvio dei cantieri;
Preso atto che i lavori di riqualificazione del patrimonio di
edilizia pubblica del quartiere Cogne vanno avanti ormai da
trent'anni, e che attualmente è in stato di avanzamento il IV lotto
del progetto, che prevede la costruzione di 76 nuovi alloggi di
edilizia residenziale pubblica;
Sottolineato che il progetto del V lotto dei lavori era stato
illustrato dalla Giunta comunale di Aosta nel 2004 nel corso di
un'assemblea pubblica con gli abitanti del quartiere, e
consentirebbe al rione di poter godere di ulteriori 78 nuovi
alloggi di edilizia residenziale pubblica completamente nuovi, ben
24 in più rispetto alla situazione odierna;
Preoccupati per il rinvio del progetto del V lotto e per la
delusione degli abitanti del quartiere Cogne, che si domandano se
tale sospensione non sia un modo per sottintendere l'abbandono
definitivo del progetto e quindi il mancato completamento della
riqualificazione definitiva del quartiere;
la sottoscritta Consigliera regionale
Interpella
la Giunta regionale per conoscere:
1) se condivide la decisione annunciata alla popolazione da
parte della Giunta comunale di Aosta di sospendere i lavori del V
lotto di riqualificazione del quartiere Cogne;
2) se intende adoperarsi presso l'Amministrazione comunale
per garantire il rispetto degli impegni presi con i cittadini, a
partire dal completamento dei lavori di riqualificazione del
patrimonio di edilizia pubblica del quartiere Cogne.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente.
Durante l'assemblea con gli abitanti del quartiere Cogne del 3
maggio scorso, la Giunta comunale di Aosta ha preannunciato una
sospensione del progetto per la realizzazione del V lotto dei
lavori di riqualificazione del patrimonio di edilizia residenziale
pubblica del rione, giustificato dalla mancanza dei fondi necessari
all'avvio dei cantieri. Preso atto che i lavori di riqualificazione
del patrimonio di edilizia pubblica del quartiere Cogne vanno
avanti ormai da trent'anni e che attualmente è in stato di
avanzamento il IV lotto del progetto, che prevede la costruzione di
76 nuovi alloggi di edilizia residenziale pubblica; sottolineato
che il progetto del V lotto dei lavori era stato illustrato dalla
Giunta comunale di Aosta nel 2004 nel corso di un'assemblea
pubblica con gli abitanti del quartiere e consentirebbe al rione di
poter godere di ulteriori 78 nuovi alloggi di edilizia residenziale
pubblica completamente nuovi, ben 24 in più rispetto alla
situazione odierna; preoccupati per il rinvio del progetto del V
lotto e per la delusione degli abitanti del quartiere Cogne, che si
domandano se tale sospensione non sia un modo per sottintendere
l'abbandono definitivo del progetto e quindi il mancato
completamento della riqualificazione definitiva del
quartiere...premetto che so benissimo che questa competenza è del
Comune di Aosta e non della Regione, ma, visto che si tratta di
problemi finanziari e vista l'attenzione che questo Consiglio ha
sempre posto per la casa, chiedevo all'Assessore se era fattibile
un incontro con il Comune di Aosta per vedere se ci fosse la
possibilità di trovare i finanziamenti per non far decadere questo
progetto, che gli abitanti del quartiere si aspettano da troppi
anni. Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente. Ringrazio la
collega Fontana per l'opportunità di parlare di questo tema
inerente alla casa, un tema che è patrimonio di tutti e quindi
anche di questo Consiglio.
Ricordo che l'Amministrazione regionale non ha, come ha già
anticipato la collega, competenze in merito al V lotto di
riqualificazione del quartiere Cogne, in quanto lo stesso non
compare in alcun atto di programmazione regionale di politica
abitativa, quindi non c'è stata nessuna sospensione. Sappiamo anche
noi, ricercando i dati storici, che nel 2004 ci fu un'assemblea, ma
da lì non c'è stata nessuna prosecuzione in atti di programmazione.
Per tale motivo, non volendo e non potendo entrare nel merito
dell'autonomia decisionale del Comune di Aosta, non riteniamo di
esprimere valutazioni circa le decisioni annunciate dalla Giunta
comunale di Aosta. Comunque è importante ribadire che bisogna
essere più realisti e capire, come è stato fatto nel Comune di
Aosta, che in questo momento bisogna prendersi delle responsabilità
amministrative, visto che mancano le risorse finanziarie sia dallo
Stato che dall'Europa. Per quanto concerne le nostre strutture, se
ci sarà l'occasione, come abbiamo fatto e già dimostrato in
passato, continueremo a favorire l'accesso dei Comuni alle risorse
che saranno eventualmente assegnate, ribadisco, dallo Stato o
dall'Europa. Si parla di piani casa, le nostre strutture saranno
attente come nel passato, anche con quelle del Comune di Aosta, per
mettere in atto questa sinergia che la collega
richiamava...eventualmente anche il V lotto del quartiere Cogne,
che potrebbe richiedere un investimento di circa 10.000.000 (questo
è il costo preventivato). Va detto che negli ultimi 10 anni le
amministrazioni di qualsivoglia sponda politica, tanto per essere
chiari, hanno dato particolare attenzione al quartiere, perché in
questi 10 anni si sono investiti circa 25.000.000 in quel
quartiere. Sul fatto di parlarne, posso dire che lo si può fare
facendo dei confronti, perché più teste, ragionando insieme,
sbagliano di meno; quindi non vi è alcun problema al confronto.
Presidente
- La parola alla Consigliera Carmela
Fontana.
Fontana (PD)
- Grazie Presidente. Voglio ringraziare
l'Assessore, che ha accolto il mio invito e ha capito la mia
proposta, perché non è né una critica per il Comune di
Aosta...perché devo dare merito che è stato fatto un gran lavoro,
anche se sono passati tanti anni, però il quartiere Cogne è
diventato bello; mi dispiacerebbe che per pochissimo rimanesse
adesso incompleto. La ringrazio, speriamo di avere buone notizie e
non lasciare decadere questo importante progetto. Grazie.
