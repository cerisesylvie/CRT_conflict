Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2412 del 26 novembre 1986 - Resoconto
OGGETTO N. 2412/VIII - REGIONALIZZAZIONE DI STRADE
INTERCOMUNALI - (Interpellanza).
PRESIDENTE
: Do lettura dell'interpellanza presentata dal
Consigliere Maquignaz:
Interpellanza
Premesso che da tempo i Comuni di Ver-rayes, Saint-Denis e
Chambave hanno presentato domanda per ottenere la regionalizzazione
della strada comunale che collega la località Champagne con il
Comune di Verrayes Capoluogo ed il Colle Saint-Pantaléon;
Preso atto che gran parte degli utenti già si serve di
suddetta strada, all'uopo già sistemata ed allargata dal Comune di
Verrayes con i cantieri di lavoro;
Considerato che la suddetta strada si collega con il Comune
di Torgnon, con la collina di Nus e con la strada regionale di
Saint-Barthélemy;
tutto ciò premesso, il sottoscritto Consigliere
regionale
Interpella
l'Assessore ai Lavori Pubblici per sapere:
1)
se è intenzione della Giunta procedere alla
regionalizzazione della suddetta strada;
2)
se altre strade comunali della nostra Regione
saranno regionalizzate.
PRESIDENTE:
Ha chiesto di illustrare l'interpellanza il
Consigliere Maquignaz, ne ha facoltà.
MAQUIGNAZ (A.D.P.):
A me non rimane molto da aggiungere a
quanto illustrato nel testo della interpellanza; d'altra parte
l'Assessore ai Lavori Pubblici Fosson credo che conosca il problema
molto meglio di me, pertanto non mi resta altro che ribadire la
necessità e la validità della regionalizzazione della strada che
parte dalla località Champagne e raggiunge il Comune di Verrayes
per andare al Colle Saint-Pantaléon. Si tratta di una strada che ha
una dimensione intercomunale, quindi supera l'interesse puramente
comunale, in quanto interessa ben 5 Comuni: Verrayes, Saint-Denis,
Chambave, Torgnon e per certi aspetti anche Nus, perchè con lavori
di lieve entità questa strada potrebbe collegarsi con la collina
del Comune di Nus. Credo sia giusto operare in questa direzione,
anche perchè mi sembra opportuno rispondere positivamente alle
esigenze che vengono da parte di queste Comunità che vivono in una
zona della nostra Regione che è disagiata e dove operano Comuni che
godono di fonti di reddito che sono molto basse.
Detto questo, desidero anche sapere se è intenzione della Giunta
regionale procedere alla regionalizzazione di altre strade comunali
della nostra Regione.
PRESIDENTE
: Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
Il problema sollevato dal Consigliere
Maquignaz, come dallo stesso sottolineato, è già noto alla Giunta
regionale, all'Assessorato ai Lavori Pubblici in particolare, ed è
allo studio da un certo periodo di tempo. In effetti, le strade
regionali, la cui lunghezza ammonta attualmente a oltre 300 km.,
non sono ancora tutte in ottime condizioni, nel senso che vi sono
delle strade di recente regionalizzazione che devono ancora subire
notevoli lavori per essere portate alla loro dignità di
denominazione di strada regionale. Mi riferisco alla strada del Col
d'Arpy, alla strada di Arpuilles, e alla strada Serella -
Saint-Nicolas. Quindi è questo motivo che fa ritenere alla Giunta
regionale, prima di iniziare una ulteriore regionalizzazione di
strade intercomunali, di avere un attimo di riflessione per
sistemare l'esistente. Ciò non toglie che la Giunta regionale abbia
allo studio l'ipotesi di regionalizzare altre strade intercomunali,
e voglio citare, per maggiore cognizione, la L.R. n. 1/50 che
definisce quelle che sono strade regionali.
Appartengono alla categoria delle strade regionali le rotabili
correnti in territorio della Valle d'Aosta, riconosciute di
particolare importanza per le relazioni industriali, commerciali,
agricole della Regione, purchè facciano capo a strade statali, a
ferrovie, nonchè le strade che collegano centri di riconosciuta
importanza turistica a strade classificate statali o regionali.
In effetti, la strada citata dal Consigliere Maquignaz, la
strada che collega Torgnon, il Colle San Pantaleone con Saint-Denis
e Verrayes è una strada che può rispondere a queste
caratteristiche, ed in effetti in una prima ipotesi di lavoro che è
stata portata alla valutazione della Giunta regionale, sulla quale
ci saranno approfondimenti, la strada citata dal Consigliere
Maquignaz è prevista, insieme ad altri collegamenti come possono
essere quelli della strada dei Salassi, o altre strade di questo
tipo.
Concludo dicendo che il problema è allo studio con particolare
attenzione e penso nei prossimi mesi si arriverà senz'altro ad una
conclusione positiva.
