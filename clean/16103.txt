Classificazione
ACQUE
Acque pubbliche


Resoconto integrale del dibattito dell'aula
Oggetto del Consiglio n. 2453 del 19 marzo 1997 - Resoconto
SEDUTA ANTIMERIDIANA DEL 19 MARZO 1997
OGGETTO N. 2453/X Disapplicazione della legge statale recante
disposizioni in materia di risorse idriche. (Reiezione di
mozione)
Mozione Vista la legge 5 gennaio 1994, n. 36 "Disposizioni in
materia di risorse idriche", che ha riconosciuto il carattere
pubblico di tutte le acque;
Considerato che l'Assessorato regionale dei Lavori Pubblici ha
predisposto una dichiarazione con la quale tutti i proprietari di
sorgenti e di pozzi d'acqua, gli utilizzatori di acque derivate da
corsi d'acqua non pubblica e coloro che vantano diritti di utilizzo
di acque superficiali e sotterranee devono richiedere il
riconoscimento del diritto d'uso di tali acque;
Visto il secondo paragrafo dell'articolo 5 dello Statuto
Speciale per la Valle d'Aosta che recita "Sono altresì trasferite
al demanio della Regione le acque pubbliche in uso di irrigazione e
potabile";
Visti gli articoli 7, 8 e 9 dello Statuto Speciale per la Valle
d'Aosta;
Visto il R.D. 11 dicembre 1933, n. 1775;
Di fronte alla palese ingerenza compiuta dallo Stato italiano
sui fondamentali principi riconosciuti dallo Statuto Speciale
valdostano che, da una parte, ha riconosciuto alla nostra Regione
la piena competenza in materia di acque pubbliche e, dall'altra,
obbliga i cittadini valdostani a presentare una consistente e
costosa documentazione a corredo delle domande per il
riconoscimento del diritto d'uso;
tutto ciò premesso, il Consiglio regionale
Delibera
di non dare corso all'applicazione della legge 5 gennaio 1994,
n.36 perché in palese contrasto con lo Statuto Speciale per la
Valle d'Aosta.
Ribadisce
la propria autonomia e competenza in materia di acque pubbliche
in Valle d'Aosta.
F.to: Linty
Presidente Ha chiesto la parola il Consigliere Linty.
Linty (LNPIAP) Lo Stato con la legge 5 gennaio 1994 n. 36
"Disposizioni in materia di risorse idriche", decide che tutte le
acque private (derivazioni, pozzi, sorgenti) sul territorio dello
Stato diventano acque pubbliche. Ora, partendo dal nostro Statuto
speciale, vediamo che all'articolo 5 già si prevede che "sono
altresì trasferite al demanio della Regione le acque pubbliche in
uso di irrigazione potabile", quindi non è che lo Stato abbia
inventato l'acqua calda, diciamo che ha tolto la proprietà dalle
acque che prima c'era, per cui i proprietari dei fondi erano anche
i proprietari delle sorgenti, mentre ora non lo sono più perché si
dice che c'è un bene collettivo da salvaguardare, quindi le acque
diventano pubbliche.
La cosa che invece fa discutere ed è alquanto anomala è il fatto
che si obblighino gli ex proprietari delle sorgenti, delle
derivazioni, dei pozzi, a presentare una domanda per vedersi
riconosciuto il diritto all'uso: le acque non sono più loro, ma
visto che le hanno utilizzate per molti anni, viene loro
riconosciuto il diritto all'uso di queste acque. Fino a qui ancora
niente; il problema è sulla modalità ed i contenuti dei due atti
legislativi di riferimento: uno è un articolo dello Statuto
speciale, quindi approvato con legge costituzionale; l'altro è una
legge ordinaria, che peraltro non fa assolutamente menzione della
Valle d'Aosta. Viene quindi fatta una legge composta da un certo
numero di articoli, viene detto che le acque sono tutte considerate
pubbliche, ma non si fa riferimento al fatto che in Valle d'Aosta
non esiste sulle acque ad uso di irrigazione potabile il demanio
dello Stato, bensì quello della Regione.
L'Assessorato dei lavori pubblici ha fatto predisporre dagli
uffici una documentazione e in data 24 gennaio 1997 è stato
pubblicato un avviso che ricordava a tutti i Valdostani ex
proprietari delle sorgenti e dei pozzi di derivazione che entro
lunedì 3 febbraio dovevano presentare una domanda in bollo per
vedersi riconosciuto il diritto all'uso di quest'acqua, con una
proroga al 31 ottobre di quest'anno per la documentazione da
allegare.
Visto che molto spesso parliamo di delefigicazione o di
semplificazione della macchina burocratica, amministrativa, viene
da chiedersi se in questo caso la Regione non possa intraprendere
iniziative diverse da quelle fin qui intraprese per ovviare alle
problematiche causate da questa legge, ovvero per evitare ai
numerosi cittadini valdostani, che vantano dei diritti sull'uso di
queste acque, la copiosa documentazione che devono presentare,
mettendo per una volta le strutture della Regione a disposizione
dei cittadini senza chiedere ai cittadini di venire sempre in
Regione per vedersi riconosciuto un diritto acquisito.
La mozione in oggetto quindi, chiede la non applicazione di
questa legge anche perché la legge stessa non ha fatto alcuna
menzione riguardante la nostra Regione, ma si è limitata ad
uniformarci a tutte le altre regioni italiane, e ribadisce - ed è
questa la parte sicuramente più forte - l'autonomia e la competenza
della nostra Regione.
Questo non significa solo ricordare allo Stato la legge
costituzionale della Valle d'Aosta che dà le acque ai Valdostani,
ma significa anche creare un nuovo corso in merito alla burocrazia:
evitare cioè l'aumento della burocrazia, mettendo a disposizione
dei cittadini valdostani che ne fanno richiesta le strutture che la
Regione ha già distribuito su tutto il territorio - mi viene da
pensare agli enti locali, alle stazioni della forestale, queste
sono cose che si possono vedere - ed evitando loro di produrre
tutta la documentazione allegata anche perché ci sono persone
anziane che difficilmente riescono a produrre da sole i documenti
richiesti, per vedersi riconosciuto fra l'altro un diritto che
esiste già da centinaia di anni. Inoltre con questa mozione si
ribadisce la nostra autonomia nei confronti dello Stato rispetto
alla materia delle acque pubbliche nella nostra regione.
Président La discussion générale est ouverte. Le Conseiller
Dujany a demandé la parole.
Dujany (PVA) Vorrei solo chiedere se prima di chiudere la
discussione generale fosse possibile acquisire la posizione
dell'Assessore su quest'argomento.
Président On ne peut pas obliger personne à intervenir. Je
déclare close la discussion générale et je passe la parole à
l'Assesseur des travaux publics, Lavoyer.
Lavoyer (ADP-PRI-Ind) Il Consigliere Linty nei suoi
atteggiamenti a volte è anche simpatico, soprattutto quando fa
l'allievo di Bossi, nel senso di sparare affermazioni che fanno
rumore su argomenti seri. Tutto ciò penso per movimentare il
dibattito politico, è un suo diritto in quanto Consigliere
regionale.
Eviterò quindi di cadere nella trappola della polemica sterile,
per attenermi ai fatti oggettivi relativi ai comportamenti della
Giunta, che non hanno nulla a che vedere con le affermazioni
contenute nella presente mozione. In ogni caso cercherò comunque di
rispondere nel dettaglio ai rilievi della mozione stessa.
Innanzitutto alcune premesse, sia relative alle attribuzioni
statutarie, sia relative alle novità che introduce la legge 36,
dopodiché entrerò nel dettaglio di quanto affermato nella
mozione.
Il quadro normativo a livello costituzionale - legge
costituzionale n. 26 e del febbraio '48 n. 4, Statuto ed autonomia
speciale della Regione relativamente alle acque potabili - è così
costituito, articolo 5, comma 2: "Sono trasferite al demanio della
Regione le acque pubbliche in uso di irrigazione e potabile. Su
tali acque ai sensi dell'articolo 2, lettera m), sussiste la
potestà normativa primaria della Regione". Non abbiamo mai messo in
discussione questa potestà normativa primaria della nostra Regione,
abbiamo soltanto avviato una procedura che evita da parte della
Regione un atteggiamento che va nella direzione di non riconoscere
i diritti acquisiti dai privati cittadini.
Alcune premesse sulle novità introdotte dalla legge n. 36 del
1994. Tale legge persegue l'intento con una normazione quadro di
valorizzare e razionalizzare le risorse idriche. L'obiettivo
immediato è di garantire livelli gestionali ottimali che assicurino
un servizio di qualità agli utenti, avviando un processo di
completa ristrutturazione della materia. Tale obiettivo è ritenuto
perseguibile attraverso lo strumento della gestione del ciclo
integrale: distribuzione, depurazione e fognatura.
I principi di questa legge sono così sintetizzabili. Viene
riconosciuto il carattere pubblico di tutte le acque, ovvero "Tutte
le acque superficiali e sotterranee ancorché non estratte dal suolo
sono pubbliche e costituiscono una risorsa che è salvaguardata e
utilizzata secondo criteri di solidarietà". È prioritario l'uso
potabile, non viene disconosciuta però l'importanza dell'acqua
quale risorsa essenziale per lo sviluppo economico. Le risorse
idriche vanno risparmiate e rinnovate, la gestione deve mirare al
superamento dell'uso indiscriminato della risorsa che non è più
sostenibile visti i consumi sempre crescenti che la civiltà del
benessere impone; dove si presenti possibile, l'acqua va utilizzata
per fini diversi. Si persegue l'equilibrio di bacino idrico, la
gestione della risorsa non deve compromettere gli equilibri
ambientali.
Fino all'entrata in vigore della presente legge la normativa
italiana in materia di acque si basava sul combinato disposto
dell'articolo 822 del Codice civile e dell'articolo 1 del R.D. 11
dicembre 1933 n. 1775, Testo Unico delle leggi sulle acque. Ai
sensi dell'articolo 822 del Codice civile, appartengono allo Stato
e fanno parte del demanio pubblico i fiumi, i torrenti, i laghi e
le altre acque definite pubbliche dalle leggi in materia.
L'articolo 1 del Testo Unico del '33 recita: "Sono pubbliche tutte
le acque sorgenti, fluenti o lacuali, anche se artificialmente
estratte dal suolo, sistemate ed incrementate, le quali considerate
sia isolatamente per la loro portata o per la loro ampiezza nel
rispetto bacino imbrifero, sia in relazione al sistema idrografico
al quale appartengano, abbiano o acquistino attitudine ad usi di
pubblico e generale interesse".
Contro il principio di pubblicità di tutte le acque contenute
nell'articolo 1 della legge n. 36, il Tribunale superiore delle
acque pubbliche ha promosso un giudizio di legittimità
costituzionale in quanto verrebbero così sottratte al dominio
privato tutte le acque in modo indiscriminato, a prescindere dalla
sussistenza di un interesse pubblico da tutelare e dalle ragioni di
solidarietà economica e sociale che sole potrebbero, secondo il
Tribunale delle acque, giustificare la sottrazione.
Con la sentenza n. 259 del luglio '96 la Corte costituzionale ha
riconosciuto la non fondatezza della questione di legittimità
costituzionale dell'articolo 1 della legge n. 36, fondando le sue
conclusioni sulle seguenti considerazioni: "Si è avuto
un'evoluzione progressiva nei criteri distintivi delle acque
pubbliche o private con una caratterizzazione crescente
dell'interesse pubblico per il bene acqua in relazione all'aumento
dei fabbisogni, alla limitatezza della disponibilità quantitativa e
qualitativa e ai rischi concreti di penuria per diversi usi.
L'interesse per la protezione delle acque in conseguenza di una
maggiore consapevolezza della limitata disponibilità idrica è via
via aumentata, soprattutto in ambito comunitario, dove l'acqua è
considerata una risorsa da salvaguardare, in quanto bene primario
per l'uomo, da rischi di inquinamenti e sprechi. L'interesse
generale da salvaguardare, che sta alla base del principio di
pubblicità, è quello di un utilizzo adeguato della risorsa idrica
in relazione alla limitatezza delle disponibilità ed alle esigenze
prioritarie specie verso gli usi futuri. D'altra parte non vi è una
generalizzata ed indiscriminata forma di pubblicità di tutte le
acque, essendo comunque privilegiate alcune utilizzazioni
tradizionali che sono escluse dall'interesse generale: raccolta di
acque piovane a servizio dei fondi agricoli, uso di acque
sotterranee per usi domestici e agricoli da parte di proprietà del
fondo. Viene infine previsto un periodo transitorio per l'esercizio
del diritto di riconoscimento della concessione di acqua a
salvaguardia di coloro che utilizzavano acque che hanno assunto
natura pubblica".
La mozione prevede: "Di fronte alla palese ingerenza compiuta
dallo Stato italiano sui fondamentali principi riconosciuti dallo
Statuto Speciale valdostano che, da una parte, ha riconosciuto alla
nostra Regione la piena competenza in materia di acque pubbliche e,
dall'altra, obbliga i cittadini valdostani a presentare una
consistente e costosa documentazione a corredo delle domande per il
riconoscimento del diritto d'uso...;". Questa è una delle prime
affermazioni contenute nella mozione che, secondo me, non è
corretta. Infatti il principio della pubblicità delle acque è
sancito come costituzionale dalla sentenza sopracitata, quindi si è
cercato di fare in modo di salvaguardare i diritti di coloro che
prima possedevano un'acqua come privata attraverso una procedura
che fosse la più semplice possibile, avvalendosi proprio della
competenza primaria in materia. Le modalità di attuazione di questo
riconoscimento sono dettagliatamente previste nella legge n. 36,
che prevede di utilizzare procedure del Testo Unico del '33 per le
concessioni di derivazione d'acqua.
La scelta operata dall'Amministrazione regionale, proprio nel
rispetto delle competenze primarie e statutarie, è stata quella
innanzitutto di comprendere quale sia l'entità delle domande da
prendere in considerazione attraverso la presentazione di una
domanda di riconoscimento molto semplice. Non si può quindi fare
della polemica sulle ventimila lire della marca da bollo.
In seconda fase è stata poi prevista la presentazione - sempre
sulla base di un modello predisposto allo scopo dall'Assessorato -
di una serie di informazioni più tecniche quali l'ubicazione della
derivazione sulla carta tecnica della Regione, l'indicazione
dell'origine del diritto d'uso che si intende salvaguardare. È una
documentazione semplicissima, che non richiede né il diploma né la
laurea.
Quanto sopra non per riconoscere dei diritti allo Stato, o per
non salvaguardare le competenze statutarie, ma per confermare la
piena competenza della Regione, evitando però come Regione di non
riconoscere dei diritti acquisiti ai privati cittadini.
La documentazione, ripeto, è semplicissima, è la fotocopia di
una mappa con indicazione di dove è ubicata la sorgente con al
limite una fotografia allegata.
Non è quindi un'azione che va nella direzione di rendere
subalterna la Regione allo Stato, ma che vuole dare la possibilità
al cittadino di non perdere i diritti acquisiti nei confronti della
Regione, pertanto non è che disconosciamo la competenza primaria
dell'Amministrazione regionale.
L'altro punto non corretto della mozione è dove si dice:
"Delibera di non dare corso all'applicazione della legge n. 36
perché in palese contrasto con lo Statuto speciale della Valle
d'Aosta." La legge non limita assolutamente il potere regionale
sancito dallo Statuto, in tutte le parti ove ciò avviene
evidentemente non è da applicarsi, cioè se la legge n. 36 limita in
alcune parti lo Statuto della Valle d'Aosta, noi certamente non lo
applichiamo.
La legge non limita il potere regionale perché non toglie alla
Regione la possibilità di regolamentare la materia come meglio
ritiene opportuno. Infatti le possibilità di manovra della Regione
sono notevoli, richiamandosi proprio alla competenza primaria per
le acque pubbliche ad uso potabile nella realizzazione degli
obiettivi generali posti nei modi e nei termini più opportuni per
la Regione stessa.
La Regione per ora ha solo avviato le procedure di
riconoscimento, che sono affidate alla Regione stessa ai sensi
dello Statuto e non ad altro organo extraregionale, secondo le
modalità che ritiene più congrue per la propria realtà.
Considerato che in Regione si discute sempre più sulla necessità
di migliorare ed incrementare lo sfruttamento delle acque,
l'operazione di riconoscimento dei diritti d'uso permette anche di
censire per la prima volta un patrimonio idrico comunque vincolato,
rispetto al quale porsi in tutti i progetti di utilizzo delle acque
senza ledere i diritti acquisiti di alcuno. Quindi non si tratta di
subalternità della Regione nei confronti dello Stato, ma di
salvaguardia da parte della Regione dei diritti dei cittadini.
Nell'ultimo punto della mozione si dice: "Ribadisce la propria
autonomia e competenza in materia di acque pubbliche in Valle
d'Aosta.". Quanto sopra è una dichiarazione di principio che mi
pare inutile riaffermare. Il problema in discussione infatti non
riguarda i rapporti Regione - Stato, ma eventualmente i rapporti
Regione - enti locali - cittadini, per un corretto utilizzo delle
risorse idriche. In tale senso le possibilità di razionalizzare
l'utilizzo delle acque sono notevoli se viene abbandonata la
visione settoriale - agricoltura, idroelettrico, potabile - e lo
spirito localistico - conflitti fra comuni, fra consorzi e
rispettivi comuni - che fino ad oggi ha caratterizzato l'intervento
pubblico nel settore. Si tratta quindi di utilizzare al meglio
rispetto ai propri bisogni le risorse, in questo caso idriche, che
il proprio territorio mette a disposizione per tutta la
collettività regionale, senza avere aree privilegiate per la loro
posizione geografica o altre comunità che invece vengono
penalizzate.
Per queste motivazioni, se il Consigliere Linty ritiene di
mantenere la propria mozione, ci asterremo.
Presidente Ha chiesto la parola il Consigliere Dujany per
dichiarazione di voto.
Dujany (PVA) Mi pare che il Consigliere Linty abbia posto un
problema politico di tipo generale. L'impostazione della mozione a
mio parere è effettivamente di carattere strumentale e non può da
parte nostra, così com'è, essere votata positivamente. Vorrei,
sotto questo profilo, chiedere al Consigliere proponente se vi è
una possibilità di modificare o di rinunciare a questo tipo di
impostazione poiché non possiamo assolutamente deliberare la
disapplicazione di una legge che è stata regolarmente impugnata
davanti alla Corte costituzionale da parte della Regione. A questo
proposito non concordo con le parole dell'Assessore che dice che
questa legge non va ad incidere sui poteri statutari; va ad
incidere in modo pesante, tant'è vero che la Giunta regionale
l'aveva impugnata davanti alla Corte costituzionale. Siamo in
presenza ancora di una Corte costituzionale fortemente
nazionalista, con una presenza ancora del tutto carente delle
energie regionaliste, di quella che potrebbe essere un'ipotesi di
nazione federale, quindi ancora pronta per lo più, soprattutto in
questo momento storico, a difendere le posizioni dello Stato,
quindi bisogna partire da questo presupposto, ovvero ci troviamo di
fronte ad una forte ingerenza statale che ha trovato anche un suo
riconoscimento da parte della Corte costituzionale, che ha accolto
quella posizione che la Regione aveva contestato nel momento
dell'impugnativa.
A questo punto si tratta di capire cosa si deve fare. La
soluzione indicata da Linty non è perseguibile né sul piano
politico né su quello giuridico. Mi pare peraltro che ponga
all'attenzione del Consiglio un problema serio, nel senso che le
soluzioni che indica non sono idonee, ma la problematica che pone è
seria perché non possiamo proprio accettare il principio che la
Regione diventi un ufficio operativo dello Stato in termini di
principio, in una materia in cui abbiamo una competenza ad
intervenire.
Questo anche nell'ipotesi in cui, e questa sarebbe la
giustificazione dell'Assessore, sia nell'interesse dei cittadini
pervenire a quest'individuazione delle acque poiché il principio è
che, se abbiamo una competenza statutaria nostra, siamo noi che
nell'interesse dei nostri cittadini indichiamo tramite una legge le
strade per pervenire a quegli obiettivi. Non possiamo accettare la
logica nazionale che, per il solo fatto che una legge nazionale può
andare a supporto delle esigenze dei Valdostani, si debba subire la
potestà statale rinnegando i contenuti statutari.
Chiederei al Consigliere Linty se è disponibile a ritirare la
mozione per andare invece verso un impegno della Giunta regionale a
legiferare in applicazione dello Statuto, così da coprire quelle
carenze legislative che oggi la legislazione regionale manifesta e
che costringono la Regione a dare applicazione ad una legge
statale.
Presidente Ha chiesto la parola il Consigliere Linty.
Linty (LNPIAP) Sostengo sempre che a volte ci troviamo di fronte
a due pesi e due misure perché su questa mozione alcuni si sono
espressi dicendo che traccia principi generali, è un'affermazione
di principi, ma quella di Abdujamal sulla pena di morte cos'era?
Era forse diversa? Era forse più pragmatica? Risolveva forse
qualcosa in più? O sul contratto dei metalmeccanici forse il
Consiglio regionale ha consentito la sigla dell'accordo grazie ad
una mozione presentata in quest'aula?
Forse è il mittente della mozione che determina l'esito della
mozione in quest'aula e di questo prendo atto perché mi si dice
sempre che sollevo una problematica giusta, ma poi mi si invita a
ritirare la mozione perché bisogna valutare bene. Se volevo
sollevare la problematica, potevo scrivere 35 lettere a tutti i
consiglieri per informarli di questo problema e per invitarli a
risolverlo, ma certamente non presentavo una mozione in
Consiglio.
Chiedo ai consiglieri: quanti di voi sanno fare una corografia
1:10.000? Lanivi. Perché quando si parla di troppa burocrazia,
bisogna poi fare attenzione perché è assolutamente falso quando si
dice che la cosa non è un impegno per i cittadini, che è una cosa
blanda. È falso e passo a spiegarlo. In primo luogo contesto anche
le 20mila lire di marche da bollo per una questione di principio,
perché questa gente ha dei diritti maturati sulle acque negli anni
e anche le 20mila lire sono sbagliate per vedersi riconosciuto un
diritto.
C'è gente che si è sparata i suoi bei 150 chilometri per portare
le domande, chi glieli paga quei 150 chilometri? Vorrei saperlo,
perché un conto - con tutto il rispetto per gli abitanti di
Porossan - è farsi il tratto Porossan-Assessorato dei lavori
pubblici, un altro è farsi Courmayeur oppure Staffal-Aosta. Cambia
la musica in termini di chilometri che nessuno rimborsa loro
quindi, viene richiesta la corografia, il rilevamento delle opere
esistenti, e questo in soldoni cosa significa per queste persone?
Non me lo sto inventando io adesso, perché queste persone lo hanno
già fatto, basta fare una telefonata agli studi dei professionisti
della Valle d'Aosta e chiedere quante pratiche hanno aperto per
queste persone, le quali, dicevo, prendono un geometra che fa tutto
il lavoro ed alla fine della fiera minimo sono 300 mila lire,
perché voi sapete cosa costa la consulenza professionale in queste
pratiche.
Ho ascoltato l'elencazione di sentenze della Corte
costituzionale, di tribunali delle acque, ma io dico che
l'Amministrazione regionale deve iniziare ad andare contro questo
perverso meccanismo di ulteriore burocratizzazione del comparto
pubblico, altrimenti io parlerò anche solo di principi, però cerco
di andare dietro ai principi. Non ho detto che la Regione non vuole
tutelare i diritti dei cittadini valdostani, dico che per tutelarli
bene sarebbe stato il caso di operare in altro modo, ovvero di
utilizzare ciò che già la Regione ha per addivenire, con la
collaborazione degli enti locali, ad una facilitazione per tutti i
cittadini nel presentare queste domande.
Posso anche dire forse come avrei affrontato il problema perché
parlare di cose astratte a volte può sembrare difficile. Per fare
anche notare il pragmatismo che mi anima e non solo il grande
principio, avrei sicuramente fatto presentare delle domande in
carta libera, non avrei invece pubblicato questa scadenza il 24
gennaio per il 3 febbraio, la legge è stata approvata 3 anni prima,
perché la cosa mi sarebbe sembrata un tantino in ritardo. Non è che
mi si possa dire che tutti i cittadini dovevano sapere; allora
perché è stato pubblicato? Se dovevano sapere, non si doveva
pubblicare nulla ed invece è stato pubblicato. Perché una settimana
prima della scadenza?
Sicuramente il censimento di questi diritti, con la
presentazione delle domande in carta libera, era necessario, poi si
cercava da parte della Regione, per il tramite degli enti locali e
del Corpo forestale della Regione, di andare incontro ai cittadini,
cioè per una volta è la Regione che si muove verso il territorio e
non fa, come al solito, muovere i cittadini verso sé stessa.
Sarebbe stato, secondo me, un esempio di quello che tutti noi
vorremmo diventasse questa macchina regionale.
Venendo al discorso più inerente la mozione, sostengo e mantengo
tutto ciò che è stato scritto perché il dispositivo è collegato
anche a quanto detto dal Consigliere Dujany e cioè che la legge n.
36 in qualche modo incide sulle competenze della nostra Regione in
materia di acque; approvare questa mozione però, significa dare un
monito ben preciso allo Stato, laddove ci si rivolge allo Stato per
dire che c'è una legge costituzionale, che conferisce alla Regione
piena competenza in materia di acque, e per sollecitare a non fare
leggi che in qualche modo possono incidere sull'ordinamento delle
acque della nostra Regione.
Il fatto di ribadire la propria autonomia e competenza è un
rafforzativo di quanto ho appena detto e se andiamo a prendere le
mozioni che sono state approvate in quest'aula o che verranno
approvate magari già stamani o nei prossimi Consigli nelle quali
ribadiamo i diritti della Valle d'Aosta..., attaccarsi a queste
cose su questa mozione mi sembra un tantino ridicolo. Convengo con
il Consigliere Dujany quando dice che è necessaria una legge che
regolamenti la cosa in questa Regione; non credo nel modo più
assoluto che questa legge possa partire con il ritiro della mia
mozione perché qui si tratta di volontà politiche che vanno ben
oltre alla volontà di un singolo consigliere. Auspico che venga
fatta questa legge sull'ordinamento delle acque pubbliche in Valle
d'Aosta, mantengo la mozione così come è stata formulata e chiedo
che venga messa ai voti.
Président La parole à l'Assesseur des travaux publics,
Lavoyer.
Lavoyer (ADP-PRI-Ind) Per confermare l'astensione della
maggioranza su questa mozione e per ricordare sia al Consigliere
Dujany sia al Consigliere Linty, i quali insistono nel dire che la
legge n. 36 incide sulle competenze statutarie della Regione in
materia di acque pubbliche, che i Parlamentari valdostani, quando è
stata approvata la legge n. 36, hanno fatto inserire un articolo 33
(disposizioni di principio) che contraddice quanto sostenuto dai
due Consiglieri. Le disposizioni di principio dell'articolo 33, che
sono state inserite grazie all'azione dei nostri Parlamentari, sono
le seguenti: "Le disposizioni di cui alla presente legge
costituiscono principi fondamentali ai sensi dell'articolo 117
della Costituzione. Sono fatte salve le competenze spettanti alle
Regioni a Statuto speciale e alle Province autonome di Trento e di
Bolzano, ai sensi dei rispettivi Statuti e delle relative norme di
attuazione".
Président Conseiller Dujany, vous n'avez pas le droit
d'intervenir, quelle est la raison de votre intervention?
Dujany (PVA) Una richiesta di precisazioni in relazione
all'intervento dell'Assessore.
Président Ce n'est pas le cas; ça me déplaît beaucoup. La parole
au Vice-Président Viérin Marco pour déclaration d'intention.
Viérin M. (PpVA) Probabilmente è vero che la proposta del
Consigliere Linty è provocatoria ed altro, però ricordiamoci che in
quest'aula abbiamo discusso di altri argomenti assai meno
significativi per la Valle d'Aosta e che su quest'argomento siamo
di gran lunga in ritardo.
Per quanto riguarda le dichiarazioni dell'Assessore sul fatto
che non si disconosce da parte della Giunta la piena competenza
della Regione in materia, va bene continuare a dire questo, però va
anche bene ricordare che ad oggi non si è ancora prodotta nessuna
proposta da parte della Giunta per farvi fronte.
Sulla legge nazionale n. 36 l'Assessore ha ribadito poc'anzi -
rileggendo un passaggio della stessa legge - che non è vero che la
stessa toglie delle competenze alla Regione; se è vero quello che
ha affermato l'Assessore, è anche vero che nei confronti della
nostra comunità ha il significato di togliere la competenza della
Regione in materia e quindi sul da farsi in merito al
riconoscimento delle sorgenti e dell'utilizzo delle acque. È
proprio per questo motivo, è proprio per quanto diceva il
Consigliere Linty, e cioè che tante volte in questo Consiglio si
sono approvate delle risoluzioni ben più astratte di questa e assai
meno importanti di questa, che voteremo questa risoluzione.
Président On peut passer à la votation. Les conseillers sont
invités à s'exprimer:
Presenti: 27
Votanti e favorevoli: 5
Astenuti: 22 (Agnesod, Aloisi, Bionaz, Borre, Dujany, Ferraris,
Lanivi, Lavoyer, Mafrica, Mostacchi, Parisi, Perrin C., Perrin
G.C., Perron, Piccolo, Riccarand, Rini, Squarzino Secondina,
Stévenin, Vallet, Vicquéry e Viérin D.)
Il Consiglio non approva
