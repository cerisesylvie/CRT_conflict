Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 613 del 17 aprile 2019 - Resoconto
OGGETTO N. 613/XV - Interpellanza: "Rispetto della normativa
per la selezione con chiamata pubblica di sei istruttori dei
programmi di sviluppo di categoria D".
Rini (Presidente) -
Punto 26 all'ordine del giorno. Per
l'illustrazione, la parola al collega Manfrin.
Manfrin (LEGA VDA)
- Cominciamo con il dire che la Valle
d'Aosta quest'anno ha registrato, come sapete, il triste primato di
essere l'unica Regione a non aver speso tutti i fondi europei che
le erano assegnati, nello specifico ben 3 milioni di euro. Come
sappiamo, al 31 dicembre 2018 la Valle d'Aosta, non ha certificato
- e non ha speso - all'Unione europea gli 8 milioni 135 mila euro
che erano sul Fondo sociale europeo, previsti nell'obiettivo
fissato. Mancavano all'appello 1 milione 400 mila euro di soli
fondi europei, che salivano fino a 3 milioni di euro se si conta
anche il cofinanziamento statale e regionale. Dei 51 programmi
operativi in campo, tre non hanno raggiunto gli obiettivi di spesa.
Oltre al Piano operativo regionale, rimangono dentro il PON Ricerca
e innovazione, cofinanziato nel FESR, e il PON Inclusione,
cofinanziato dal Fondo sociale europeo, che non ha certificato,
appunto, quegli importi che vi ho detto.
Su questi fatti la Procura regionale della Corte dei Conti ha
deciso di approfondire le ragioni del mancato utilizzo di questi
fondi europei e il procuratore Massimiliano Atelli ha aperto un
fascicolo sulla mancata spesa. Durante l'inaugurazione dell'anno
giudiziario Atelli ha detto che da fonti di stampa si è
recentemente appreso che la Valle d'Aosta è l'unica Regione
italiana che non è riuscita a spendere diversi milioni di euro di
fondi sociali europei, che dovevano essere impiegati per
raggiungere entro un certo tempo gli obiettivi di settore
prestabiliti. Per conseguenza, la Valle d'Aosta rischia ora di
perdere ulteriori milioni di fondi comunitari, che avrebbe potuto
invece utilizzare in aggiunta alle risorse proprie, per finanziare
utili politiche regionali.
Mi aspettavo che a questo punto la Regione corresse ai ripari,
magari prendendo del personale in più per cercare, il prossimo
anno, con maggior preparazione, di raggiungere l'obiettivo, e devo
dire che effettivamente questo è avvenuto con il bando di cui
parliamo. Proprio questa ricerca di personale è oggetto della
presente interpellanza.
Cominciamo con i requisiti. È stata aperta una chiamata pubblica
per tre istruttori presso la struttura regionale di Programmazione
fondo sociale europeo e tre istruttori presso la struttura
Programmi per lo sviluppo regionale. Quali sono i requisiti, vi
chiederete, che si devono avere per aderire a questa chiamata
pubblica? Qualcuno penserà che, trattandosi di una materia così
delicata come i fondi europei, dopo quanto successo quest'anno e
con un'indagine della Corte dei Conti, che è chiaramente aperta, ci
si metta in testa di selezionare del personale sulla base delle
competenze. Invece non è così. La selezione della chiamata
pubblica, come sapete, funziona in questa maniera: ogni candidato
parte da una base di 100 punti e, sulla base dei dati che porta,
dati personali, guadagna o perde questi punti. I primi
classificati, più le riserve, vengono poi, secondo la chiamata
pubblica, chiamati per il colloquio - colloquio, non esame - per
verificare le capacità e le conoscenze; ma, appunto, un semplice
colloquio e nessuna prova.
Come si guadagnano e si perdono questi punti? È molto semplice:
si guadagnano punti per ogni mese in cui si è iscritti all'ufficio
di collocamento, oppure se si ha una famiglia a carico; si perdono,
invece, se si è cumulato reddito nell'ultimo anno, ben un punto in
meno ogni 1000 euro guadagnati. L'effetto di questa graduatoria
della chiamata pubblica, quindi, è quello di premiare chi ha
lavorato e guadagnato meno nell'ultimo anno e punire chi magari ha
lavorato fino a poco tempo prima, magari anche nell'ambito di
competenza dei fondi sociali europei, senza alcun appello, e basta,
in barba quindi alle singole capacità.
Tralascio, peraltro, la stranezza - perché ho fatto una
richiesta di accesso agli atti sul punto - di vedere che ben
quattro partecipanti a questo bando, su venticinque, si erano
iscritti da meno di quindici giorni all'ufficio di collocamento,
qualcuno addirittura da un giorno, come se fossero stati
magicamente avvertiti che di lì a qualche giorno ci sarebbe stata
una selezione di questo tipo e loro si fossero precipitosamente
iscritti.
Il problema di merito di questa graduatoria che desidero
sollevare è: siamo sicuri che il modo migliore per evitare di
perdere milioni di finanziamenti sui fondi europei, oltre alla
figuraccia nazionale che abbiamo fatto, sia di potenziare
l'organico a quattro mesi dall'inizio dell'anno con persone che
magari hanno anche delle capacità, visto che si richiedeva la
laurea, ma che non sono state selezionate per le loro competenze,
ma semplicemente per la loro situazione personale? Io non credo che
sia un'idea di efficienza.
Capitolo a parte - entriamo nel merito specifico del bando -
sono poi le lauree, perché ci è stata fatta una segnalazione
(questa credo e spero sarà oggetto di approfondimento a seguito
della segnalazione) che ci fossero delle lauree che inizialmente
non c'erano, non erano state inserite nel bando sul sito, ma che
poi, invece, sono comparse sulla pagina. Peraltro, undici di queste
persone che hanno risposto alla chiamata avevano proprio quelle
lauree che non erano ricomprese. Io, come ho ricevuto la
segnalazione, ve la riporto, mi auguro che ci siano degli
approfondimenti, faremo anche i nostri e vedremo se effettivamente
sono stati modificati i criteri.
Veniamo al cuore del problema, al di là del merito della
chiamata pubblica. Come è stato indicato nella chiamata pubblica,
se prendete il documento relativo c'è scritto e specificato, su
questo tipo di assunzione si fa riferimento all'articolo 16 della
legge n. 56 del 1987. Questa legge dice che le amministrazioni
dello Stato, anche a ordinamento autonomo, gli enti pubblici non
economici a carattere nazionale e quelli che svolgono attività in
una o più Regioni, le Province, i Comuni e le Unità sanitarie
locali, effettuano le assunzione dei lavoratori da inquadrare in
livelli retributivo-funzionali per i quali non è richiesto il
titolo di studio superiore a quello di scuola dell'obbligo, sulla
base di selezioni effettuate tra gli iscritti alle liste di
collocamento e di quelle in mobilità, che abbiano le
professionalità eventualmente richieste e i requisiti previsti per
l'accesso al pubblico impiego. Questo significa che le persone che
hanno dal diploma in su vengono selezionate non tramite chiamata
pubblica, ma tramite un bando di selezione. Questo perché, con
questo articolo di legge, si dà applicazione all'articolo 97 della
Costituzione, che sancisce che agli impieghi nelle pubbliche
amministrazioni si accede mediante concorso, salvo i casi stabiliti
dalla legge; e i casi stabiliti dalla legge, ovvero quelli
eccezionali, sono ben evidenziati nella legge nazionale e
richiamati anche, appunto, nel bando che vi ho citato.
Risulta evidente come la chiamata pubblica fatta per istruttori
di programmi di sviluppo, categoria D, posizione D, per i quali nel
bando si richiede la laurea, rientri fra quelle posizioni per le
quali sia necessario espletare un concorso e non certo una chiamata
pubblica. Con questa interpellanza, quindi, chiediamo quale sia,
nel caso specifico, la normativa di riferimento relativa alla
summenzionata chiamata pubblica, perché non capiamo, visto che è
stato citato proprio quest'articolo, come si possa derogare; e se
si ritiene che, a questo punto, sia stata rispettata la normativa
di riferimento.
Presidente -
Per la risposta, la parola all'assessore
Bertschy.
Bertschy (AV) -
Grazie, collega. La risposta
immediatamente, poi due considerazioni politiche. La normativa di
riferimento riferita alla chiamata pubblica è costituita dalla
legge regionale n. 22 del 2010, "Nuova disciplina
dell'organizzazione dell'Amministrazione regionale e degli enti del
comparto unico della Valle d'Aosta" e dal regolamento regionale n.
1 del 2013, "Nuove disposizioni sull'accesso, sulle modalità e sui
criteri per l'assunzione del personale dell'Amministrazione
regionale e degli enti del comparto unico della Valle d'Aosta".
Per quanto riguarda la seconda domanda, "se si ritiene che detta
normativa sia stata rispettata", rispondo di sì, non solo è stata
rispettata ma è stato anche fatto tutto molto velocemente, che era
quello che interessava, soprattutto per quello che lei ha citato in
premessa. Tra l'altro, gli operatori sono al lavoro da lunedì
scorso, anche con piena soddisfazione da parte dei dirigenti.
Nel caso specifico, infatti, l'Amministrazione regionale è stata
in grado di dare una risposta organica e rapida, con una procedura
che è durata circa due mesi, dall'8 febbraio al 15 aprile, giorno
dell'entrata in servizio effettivo del personale, rispettando alla
lettera il cronoprogramma definito dagli uffici, per l'esigenza
importante e urgente di rafforzare le strutture responsabili nella
gestione dei programmi FESR-FSE cofinanziati dall'Unione
europea.
Tornando all'aspetto normativo, la legge regionale n. 22 del
2010 prevede, all'articolo 42, comma 3, che l'Amministrazione
regionale possa costituire rapporti di lavoro a tempo determinato
per la programmazione afferente alle politiche di coesione e
sviluppo rurale europee, statali e regionali. Dice anche che, in
tali casi, il personale è assunto, per un massimo di tre anni,
mediante procedure selettive pubbliche e che il costo è imputato
sugli stanziamenti previsti per i programmi cofinanziati dai
programmi europei.
Per le modalità di reclutamento, la legge regionale n. 22 del
2010 rimanda a uno specifico regolamento regionale, ovvero il
regolamento n. 1 del 2013, che all'articolo 5 disciplina le
modalità di reclutamento del personale a tempo determinato,
stabilendo un preciso ordine di priorità. Si ricorre in primo luogo
alle graduatorie in corso di validità di concorsi, corsi-concorso,
selezioni per posti di pari profilo e, in secondo luogo, alle
graduatorie in corso di validità di concorsi, corsi-concorso,
selezioni per posti di pari categoria e profilo diverso, purché i
soggetti siano in possesso dei requisiti professionali richiesti.
Nel caso specifico, non vi erano graduatorie valide e utili,
pertanto si è proceduto con quanto previsto dalla lettera c), comma
1, dell'articolo 5, ovvero alla chiamata pubblica, su presenza
presso i centri per l'impiego, previo superamento dell'accertamento
linguistico e della prova attitudinale specifica rispetto
all'attività da svolgere.
Questa è la risposta preparata dai dirigenti che hanno seguito
le procedure. La risposta politica è che noi ci siamo trovati tra
le urgenze - alcune le avete gestite voi, ma alcune le abbiamo
gestire anche noi - a fronteggiare questa gravissima situazione
dell'FSE. E, nelle urgenze (siamo stati votati, come Giunta, il 10
dicembre) il 21 dicembre siamo andati a rafforzare, attraverso la
delibera del PRA, la situazione che tutti conosciamo.
La nostra intenzione era di avviare, nell'immediato, un
concorso. I tempi erano assolutamente non confacenti e neanche la
programmazione che abbiamo trovato lo era, quindi la scelta è stata
di dare tempestiva - tempestiva! - risposta alla situazione, perché
il 2019, come tutti sanno, è un anno molto delicato. Abbiamo un
appuntamento a fine aprile e un altro a fine anno, che ci dovranno
vedere rispondere e trovare tutte quelle soluzioni che sono state
messe in campo in questi pochi mesi, per trovare delle soluzioni a
questa criticità, sulla quale stiamo lavorando con tempestività e
attenzione.
Ringrazio i dirigenti e ringrazio il personale, in particolare
quello della struttura FSE e del FESR, per il lavoro che stanno
facendo e per l'impegno che stanno mettendo in questa direzione.
Parallelamente, ringrazio il personale delle SRAI, che in questi
pochi mesi stanno cercando di rivalutare tutta una serie di
progetti, per mettere in campo azioni che possano costruire
investimenti sulla comunità e anche spesa del fondo sociale.
Questo è quello che stiamo facendo, rispetto alla legittimità
non è la Giunta a dichiarare la legittimità delle procedure. Noi ci
siamo affidati al lavoro che i dirigenti che si sono messi a
lavorare sul rafforzamento del PRA hanno prodotto, e questa è la
risposta immediata, che porterà, evidentemente, ai concorsi per il
rafforzamento del personale, che verranno previsti nella delibera
di programmazione. Nel frattempo sono state anche avviate richieste
di mobilità volontaria del personale, per rinforzare le
strutture.
Présidente -
Pour la réplique, la parole au collègue
Manfrin.
Manfrin (LEGA VDA)
- Assessore, io non l'ho mai vista in
difficoltà come oggi. Lo si evince sia dal fatto che ha letto in
maniera abbastanza fredda quello che le hanno scritto i dirigenti,
sia dal fatto che l'unica sua motivazione è "dovevamo fare in
fretta". Io però glielo lo ricordo: il fatto che qualcuno debba
fare in fretta non prescinde dal dover rispettare la legge.
Le ricordo due capisaldi. Il primo, quello della competenza. La
selezione di personale, peraltro che deve possedere una laurea e
che deve avere delle competenze specifiche sui fondi sociali
europei, sui fondi europei, non si fa facendo una chiamata pubblica
e verificando chi è disoccupato da più tempo e chi ha guadagnato
meno nell'ultimo anno. Non è quella la verifica della competenza,
perché purtroppo così è stato. Sicuramente magari le persone che
sono state scelte saranno anche competenti, ma non sono state
scelte sulla base della competenza. Si accedeva al colloquio - le
ripeto, colloquio, non prova, non c'era nessuna prova da superare,
per tutti coloro che si sono presentati - e i primi, che erano
disoccupati da più tempo e avevano meno reddito, hanno partecipato
alla gara, perché si sono classificati primi, e hanno fatto un
colloquio. Questo non significa misurare la competenza del
personale che andrà a occuparsi di un settore così delicato come i
fondi europei. Non è stato utilizzato il criterio della competenza
e lo ripeto: nel regolamento che mi ha citato, peraltro c'era la
possibilità di fare delle prove e non è stato fatto. È stato fatto
un colloquio. Lo dico perché c'è scritto: colloquio, neanche prova.
Primo punto.
Secondo punto, lei ha citato la legge regionale. Se lei cita la
legge regionale, dovrebbe anche verificare che nella normativa di
riferimento non è stato inserito che si dipendeva dalla legge
regionale. Se legge la chiamata pubblica, vedrà che la legge
regionale non è citata. Allora se io cito, tra le normative di
riferimento, qualcosa che non c'è, è impossibile che io possa
portarla a riferimento. Viene citata la legge nazionale e la legge
nazionale è quella che le ho detto. Se non ci sono deroghe a
questo, è evidente che quella è una chiamata pubblica che è
illegittima ed è tale perché l'articolo 97 della Costituzione dice
che agli impieghi nelle pubbliche amministrazioni si accede
mediante concorso, salvo i casi stabiliti dalla legge. E la legge,
la n. 56 del 1987, che è anche citata nel bando, dice che le
amministrazioni - e non le leggo tutto il resto - effettuano le
assunzioni dei lavoratori da inquadrare nei livelli
retributivo-funzionali, per i quali non è richiesto il titolo di
studio superiore a quello della scuola dell'obbligo, sulla base di
selezioni effettuate. Quindi per il quale non è chiesto il titolo
di studio superiore a quello della scuola dell'obbligo: significa
che qui è stata fatta una selezione di personale che doveva avere
una laurea - e la richiesta della laurea è inserita all'interno del
bando - in deroga, in barba alle leggi che, invece, le assunzioni
della pubblica amministrazione le stabiliscono.
Io glielo dico: questo è sicuramente un problema che bisogna
affrontare al più presto, perché noi riteniamo che ci sia una
palese illegittimità, in quella chiamata pubblica. Siete stati al
governo sempre voi, non è che avete ereditato delle situazioni, non
è una cosa che vi siete trovati fra capo e collo. Al governo ci
siete stati voi e mettere una toppa di questo tipo, in fretta e
furia, dicendo "facciamo le chiamate come più ci aggrada, perché
tanto abbiamo fretta di mettere a posto le cose", sicuramente non è
un modo di risolvere i problemi. I mancati risultati di oggi sono
frutto del mancato lavoro di anni e questa di certo non è la
soluzione.
