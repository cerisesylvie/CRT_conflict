Classificazione
ASSISTENZA SANITARIA E OSPEDALIERA
Piano socio-sanitario regionale


Resoconto integrale del dibattito dell'aula
Oggetto del Consiglio n. 2443 del 5 marzo 1997 - Resoconto
SEDUTA POMERIDIANA DEL 5 MARZO 1997
OGGETTO N. 2443/X Discussione del disegno di legge: "Nuova
disciplina del servizio sanitario regionale, approvazione del piano
socio-sanitario regionale per il triennio 1997/1999 e modificazioni
alla dotazione organica di cui alla legge regionale 29 maggio 1992,
n. 19 (Modificazioni ed integrazioni alle norme sull'ordinamento
dei servizi regionali e sullo stato giuridico del personale della
Regione. Approvazione delle nuove tabelle organiche dei posti e del
personale dell'Amministrazione regionale), come modificata dalla
legge regionale 13 dicembre 1995, n. 49".
Capo I Norme Generali
Articolo 1 (Servizio sanitario regionale)
1. La Regione autonoma Valle d'Aosta, nell'esercizio delle
competenze ad essa spettanti ai sensi dell'articolo 3, comma primo,
lett. l) della legge costituzionale 26 febbraio 1948, n. 4 (Statuto
speciale per la Valle d'Aosta), provvede alla tutela della salute
secondo i principi e gli obiettivi stabiliti dagli articoli 3 e 32
della Costituzione, dagli articoli 1 e 2 della legge 23 dicembre
1978, n. 833 (Istituzione del servizio sanitario nazionale) e
dall'articolo 1 del decreto legislativo 30 dicembre 1992, n. 502
(Riordino della disciplina in materia sanitaria, a norma
dell'articolo 1 della legge 23 ottobre 1992, n. 421), come
modificato dall'articolo 2 del decreto legislativo 7 dicembre 1993,
n. 517, mediante il Servizio sanitario regionale.
2. Il Servizio sanitario regionale è costituito dal complesso
delle funzioni, delle strutture, dei servizi e delle attività
destinati, nell'ambito territoriale della Regione, alla promozione,
al mantenimento e al recupero della salute fisica e psichica di
tutta la popolazione. Esso opera senza distinzione di condizioni
individuali e sociali e secondo modalità che assicurino
l'uguaglianza dei cittadini, garantendone altresì la
partecipazione.
3. Nell'ambito del Servizio sanitario regionale è promosso il
coordinamento con gli interventi di competenza di tutti gli enti ed
organismi che svolgono, nel settore sociale, attività comunque
incidenti sullo stato di salute degli individui e della
collettività. In particolare è assicurato il coordinamento con i
servizi socio-assistenziali.
Articolo 2 (Funzioni esercitate dall'Unità sanitaria locale
della Valle d'Aosta)
1. In relazione a quanto previsto dalla legge regionale 8 giugno
1994, n. 24 (Trasformazione in Azienda regionale dell'Unità
sanitaria locale della Valle d'Aosta: organi di gestione), le
funzioni amministrative relative alla gestione del Servizio
sanitario regionale sono svolte dall'Azienda regionale Unità
sanitaria locale della Valle d'Aosta, di seguito denominata USL,
fatte salve le disposizioni contenute nei successivi articoli del
presente capo.
Articolo 3 (Funzioni di competenza della Regione)
1. Nel rispetto dei principi contenuti nella legge regionale 23
ottobre 1995, n. 45 (Riforma dell'organizzazione
dell'Amministrazione regionale della Valle d'Aosta e revisione
della disciplina del personale), nei riguardi delle attività
comprese nel Servizio sanitario regionale e di quelle relative ai
servizi socio-assistenziali:
a) il Consiglio regionale determina gli indirizzi di natura
politica e programmatica in materia di tutela della salute
fissandone le relative risorse finanziarie;
b) la Giunta regionale:
1) provvede all'assegnazione e all'erogazione delle risorse
finanziarie;
2) svolge funzioni di programmazione, di indirizzo e di
controllo;
3) determina le modalità di partecipazione degli utenti e dei
loro familiari alle spese di funzionamento dei servizi
socio-assistenziali, gestiti sia direttamente sia da parte degli
enti locali;
4) esercita le funzioni e competenze in materia di:
4.1 minori, disabili e prevenzione del disagio, anche mediante
interventi di assistenza economica;
4.2 formazione degli operatori socio-assistenziali;
4.3 invalidi civili, ciechi civili e sordomuti;
4.4 Osservatorio epidemiologico regionale;
4.5 veterinaria, secondo quanto stabilito dalla legge regionale
16 agosto 1994, n. 45, istitutiva del Servizio veterinario
regionale;
4.6 autorizzazione e vigilanza in materia di tutela sanitaria
dell'ambiente, fatto salvo quanto previsto dalla legge regionale 4
settembre 1995, n. 41 (Istituzione dell'Agenzia regionale per la
protezione dell'ambiente (ARPA) e creazione, nell'ambito dell'Unità
sanitaria locale della Valle d'Aosta, del Dipartimento di
prevenzione e dell'Unità operativa di microbiologia);
4.7 formazione e revisione della pianta organica delle farmacie
e istituzione di dispensari farmaceutici ai sensi dell'articolo 43
della legge regionale 25 ottobre 1982, n. 70 (Esercizio delle
funzioni in materia di igiene e sanità pubblica, di medicina
legale, di vigilanza sulle farmacie ed assistenza
farmaceutica).
2. Le competenze prefettizie in materia di tossicodipendenze di
cui all'articolo 75 del decreto del Presidente della Repubblica 9
ottobre 1990, n. 309 (Testo unico delle leggi in materia di
disciplina degli stupefacenti e sostanze psicotrope, prevenzione,
cura e riabilitazione dei relativi stati di tossicodipendenza) sono
svolte, su delega del Presidente della Giunta regionale, da un
funzionario di qualifica unica dirigenziale dell'Assessorato
regionale della sanità ed assistenza sociale.
3. Ai fini dello svolgimento delle funzioni di cui al comma 1 le
competenti strutture della Regione si avvalgono dei servizi
dell'USL.
4. La Regione può trasferire o delegare proprie competenze agli
enti locali attribuendo agli stessi i mezzi finanziari
necessari.
5. La Giunta regionale adotta schemi-tipo per la stipulazione di
convenzioni con istituzioni private per la gestione di servizi
socio-assistenziali.
Articolo 4 (Funzioni di competenza degli enti locali)
1. Gli enti locali provvedono in modo uniforme alla gestione dei
servizi nei seguenti settori:
a) assistenza agli anziani;
b) asili nido e servizi alternativi;
c) assistenza domiciliare integrata rivolta a tutta la
popolazione.
2. Gli enti locali esercitano le loro funzioni in modo
coordinato e integrato con la Regione e l'USL; a tal fine si
procede mediante la stipula di accordi di programma.
3. Le prestazioni mediche, infermieristiche e riabilitative,
nonché le forniture farmaceutiche e parafarmaceutiche, presso la
rete dei servizi socio-sanitari integrati gestiti dagli enti
locali, sono assicurate dall'USL.
4. Il personale già appartenente al ruolo speciale di cui alla
legge regionale 5 aprile 1990, n. 12 (Testo unificato delle norme
regionali per il personale addetto ai servizi a favore delle
persone anziane ed inabili di cui alla legge regionale 15 dicembre
1982, n. 93), è trasferito agli enti locali o loro consorzi ai
quali è assicurata dalla Regione la totale copertura dei relativi
costi.
5. Gli infermieri professionali titolari di un posto di ruolo
presso il Comune di Aosta alla data di entrata in vigore della
presente legge sono trasferiti, con la qualifica di operatore
professionale collaboratore, all'USL, conservando interamente ai
fini retributivi e previdenziali, in analogia a quanto previsto
dall'articolo 24 del decreto del Presidente della Repubblica 20
dicembre 1979, n. 761 (Stato giuridico del personale delle unità
sanitarie locali), l'anzianità maturata nel ruolo.
Capo II Piano Socio-Sanitario regionale
Articolo 5 (Servizio socio-assistenziale)
1. Il Servizio socio-assistenziale regionale è costituito dal
complesso delle funzioni, delle strutture, dei servizi e delle
attività destinati, nell'ambito territoriale della Regione, a
promuovere il benessere delle persone, a prevenire e rimuovere le
situazioni di bisogno, di rischio e di emarginazione sociale.
Articolo 6 (Durata e modalità di approvazione)
1. Per il conseguimento degli obiettivi di cui all'articolo 1,
la Regione informa la propria attività al metodo della
programmazione, in armonia con i contenuti e gli indirizzi del
piano socio-sanitario regionale, di seguito denominato piano,
secondo le disposizioni del presente capo.
2. Il piano ha durata triennale ed è approvato con legge
regionale.
Articolo 7 (Contenuti)
1. Il piano contiene in particolare:
a) la determinazione degli obiettivi da realizzare, nel
triennio, con riferimento a quelli previsti dall'articolo 1 del
d.lgs. 502/1992, come modificato dall'articolo 2 del d.lgs.
517/1993; nell'ambito di tali obiettivi sono stabilite le modalità
per l'erogazione delle prestazioni socio-sanitarie, in modo da
rendere certa ed esigibile la fruizione delle stesse da parte degli
aventi titolo, e al fine di assicurare livelli minimi di
prestazioni socio-sanitarie su tutto il territorio regionale;
b) le procedure e le modalità per le verifiche periodiche sullo
stato di attuazione del piano stesso.
2. Il piano contiene altresì le ulteriori indicazioni e
determinazioni ad esso demandate da norme di legge statali o
regionali.
3. Le indicazioni contenute nel piano hanno valore di indirizzo
per l'attività programmatoria esercitata dalla Giunta regionale e
per l'attività gestionale esercitata dall'USL.
Articolo 8 (Finalità)
1. Il piano persegue le seguenti finalità:
a) la promozione e tutela della salute fisica, psichica e
sociale dei singoli, delle famiglie, dei gruppi e delle comunità,
mediante interventi finalizzati alla rimozione delle cause di
nocività, di disagio e di malattia, potenziando in particolare le
attività di prevenzione, riabilitazione, reinserimento e garantendo
altresì la continuità terapeutica ed assistenziale;
b) l'erogazione di livelli uniformi di assistenza che superino
gli squilibri fra domanda e offerta di servizi socio-sanitari nelle
diverse aree del territorio regionale perseguendo in maniera
diffusa livelli qualitativi elevati di assistenza nonché la
garanzia per i cittadini di uguali opportunità di accesso alle
attività ed alle prestazioni sanitarie erogate dalle strutture
pubbliche e private accreditate ai sensi della normativa
vigente;
c) il raggiungimento di una più elevata efficacia e produttività
del sistema di servizi socio-sanitari regionali, migliorando la
qualità dei servizi resi e razionalizzando l'uso delle risorse;
d) l'umanizzazione dei servizi con particolare riguardo
all'assistenza ospedaliera ed ai servizi residenziali per non
autosufficienti;
e) la realizzazione della piena integrazione programmatica ed
operativa tra servizi sanitari e socio-assistenziali e tra le loro
rispettive articolazioni interne entro ambiti territoriali
omogenei;
f) la promozione della partecipazione e lo sviluppo delle
diverse forme di collaborazione ed accordo tra le istituzioni
pubbliche e il comparto privato e del privato sociale;
g) la qualificazione tecnico-scientifica del servizio
socio-sanitario attraverso l'applicazione di conoscenze e metodiche
innovative;
h) la valorizzazione della solidarietà organizzata e della
famiglia, come condizioni qualitative per una maggiore tutela della
persona;
i) il contrasto e la riduzione delle condizioni di rischio e di
emarginazione psicosociale nella popolazione;
l) la qualificazione dell'assistenza farmaceutica.
Articolo 9 (Obiettivi)
1. Il piano persegue due macroobiettivi strategico-politici:
a) l'utilizzazione delle previsioni di cui all'articolo 34,
comma 3, della legge 23 dicembre 1994, n. 724 (Misure di
razionalizzazione della finanza pubblica), ribadite dall'articolo 2
della legge 28 dicembre 1995, n. 549 (Misure di razionalizzazione
della finanza pubblica), al fine di giungere ad una sempre più
completa autonomia programmatoria e gestionale;
b) l'avvio di sinergie fra il sistema pubblico e il sistema
privato per la gestione dei servizi socio-sanitari mediante formule
organizzative di tipo aziendale.
2. Gli obiettivi che si intendono raggiungere in applicazione
dei macroobiettivi di cui al comma 1 sono i seguenti:
a) il progressivo recupero della mobilità ospedaliera
interregionale, intendendosi con quest'espressione la necessità di
operare gli opportuni interventi al fine di ridurre ed eliminare
progressivamente il flusso di pazienti che si rivolgono, per
patologie di base, presso strutture pubbliche ubicate in altre
regioni;
b) la ridefinizione, l'omogeneizzazione e il miglioramento della
qualità delle prestazioni;
c) il potenziamento della rete dei servizi socio-sanitari
integrati;
d) la riorganizzazione dell'assistenza ospedaliera;
e) il progressivo coinvolgimento dell'utenza nelle scelte di
politica socio-sanitaria;
f) il completamento del processo di aziendalizzazione
dell'USL;
g) la revisione del ruolo del medico di medicina generale;
h) l'istituzione del servizio di emergenza sanitaria
territoriale e del servizio di continuità assistenziale.
Capo III Norme regolanti i rapporti tra Regione e USL
Articolo 10 (Strumenti del potere di indirizzo)
1. La Giunta regionale esercita il proprio potere di indirizzo
nei confronti dell'USL, oltre che mediante il piano di cui al Capo
II, anche tramite i seguenti altri strumenti:
a) il contratto di programma;
b) la nomina e la decadenza del direttore generale dell'USL;
c) la verifica della qualità dei servizi resi dall'USL.
2. Per quanto attiene al comma 1, lett. b) e c), si rinvia,
rispettivamente, alle previsioni di cui agli articoli 3 e 9 della
legge regionale. 24/1994 ed alle disposizioni relative al controllo
di gestione introdotte dal capo VIII della legge regionale 16
luglio 1996, n. 19 (Norme sull'assetto contabile, gestionale e di
controllo dell'Unità sanitaria locale della Valle d'Aosta, in
attuazione del decreto legislativo 30 dicembre 1992, n. 502
(Riordino della disciplina in materia sanitaria, a norma
dell'articolo 1 della legge 23 ottobre 1992, n. 421), come
modificato dal decreto legislativo 7 dicembre 1993, n. 517).
Articolo 11 (Contratto di programma)
1. Il contratto di programma, sottoscritto annualmente tra la
Regione e l'USL dopo la predisposizione del bilancio regionale,
contiene:
a) l'indicazione puntuale delle risorse che la Regione
trasferisce all'USL sia per la gestione sia per gli
investimenti;
b) gli obiettivi da perseguire;
c) i risultati attesi.
Capo IV Organizzazione dell'USL
Articolo 12 (Articolazione dell'USL)
1. L'USL è articolata in due aree, in un ufficio di alta
direzione e nel dipartimento di prevenzione di cui alla legge
regionale. 41/1995.
2. Le aree sono le seguenti:
a) area territoriale;
b) area ospedaliera.
3. Dalla data di entrata in vigore della presente legge, i
Servizi dell'USL, fatti salvi i Servizi n. 1 e n. 5, già conglobati
nel Dipartimento di prevenzione ai sensi della legge regionale.
41/1995, ed i Servizi n. 7 e n. 8, trasformati in Dipartimento
interdivisionale per le funzioni amministrative ai sensi
dell'articolo 22, comma 2, sono trasformati in aree.
4. La trasformazione dei Servizi in aree avviene nel modo di
seguito specificato:
Servizi Aree
Servizio di medicina legale Area territoriale
Servizio di assistenza Area territoriale
sanitaria di base
Servizio di assistenza Area ospedaliera
specialistica, ospedaliera
ed extraospedaliera,
integrativa della
assistenza di base
Servizio socio-assistenziale Area territoriale.
Articolo 13 (Area territoriale)
1. L'area territoriale comprende il complesso delle attività
utilmente erogabili sul territorio e si articola in:
a) 14 distretti socio-sanitari di base;
b) 4 macrodistretti.
Articolo 14 (Direttore dell'area territoriale)
1. All'area territoriale è preposto un direttore che coordina le
attività svolte in essa.
2. Il direttore dell'area territoriale è assunto con
provvedimento motivato del direttore generale fra i laureati in
medicina che non abbiano compiuto il sessantacinquesimo anno di età
e che abbiano svolto per almeno tre anni una qualificata attività
di direzione tecnica, amministrativa o sanitaria in enti o
strutture sanitarie pubbliche o private di media o grande
dimensione.
3. Il rapporto di lavoro conseguente alla nomina è a tempo
pieno, regolato da contratto di diritto privato a termine di durata
quinquennale e rinnovabile. Detto rapporto non può comunque
protrarsi oltre il settantesimo anno di età.
4. Il contenuto del contratto di lavoro del direttore dell'area
territoriale è stabilito con provvedimento del direttore
generale.
5. Nei casi in cui ricorrano gravi motivi o la gestione presenti
una situazione di grave disavanzo o in caso di violazione di leggi
o di principi di buon andamento e di imparzialità
dell'amministrazione, il direttore generale procede alla
risoluzione del contratto e dichiara la decadenza del direttore di
area territoriale nominandone uno nuovo.
6. In caso di vacanza dell'ufficio o nei casi di assenza o
impedimento del direttore di area territoriale, le relative
funzioni sono svolte da uno dei direttori di macrodistretto
designato a tal fine con deliberazione del direttore generale. Ove
l'assenza o l'impedimento si protragga oltre sei mesi, si procede
alla sostituzione, che avviene con le stesse modalità previste per
la nomina.
7. Qualora come direttore dell'area territoriale sia nominato un
dipendente dell'USL, lo stesso, per tutta la durata del rapporto di
lavoro conseguente alla nomina, è collocato in regime di
aspettativa senza assegni.
Articolo 15 (Distretti socio-sanitari di base)
1. I distretti socio-sanitari di base costituiscono gli ambiti
territoriali in cui si sviluppa la funzione di tutela
socio-sanitaria del cittadino e di garanzia dei livelli uniformi di
assistenza.
2. Gli ambiti territoriali dei distretti sono quelli previsti
dall'allegato A alla legge regionale 29 novembre 1978, n. 60
(Organizzazione dei servizi sanitari e socio-assistenziali della
Regione).
3. Compito dei distretti è l'erogazione dei servizi di prima
istanza e di pronto intervento in uniformità alle prescrizioni del
piano socio-sanitario regionale ed alle direttive emanate dai
direttori dei macrodistretti ai sensi del combinato disposto
dell'articolo 16, comma 2, e dell'articolo 17, comma 7.
Articolo 16 (Macrodistretti)
1. I macrodistretti costituiscono articolazione organizzativa
funzionalmente dipendente dall'alta direzione. Hanno compiti di
coordinamento del territorio di competenza e, quindi, coordinano le
attività dei distretti di riferimento, fatte salve le competenze di
base di cui all'articolo 15, comma 3.
2. I macrodistretti, per il tramite dei loro direttori,
coordinano le attività svolte nel bacino di utenza e gestiscono il
budget assegnandolo ai singoli distretti.
3. Gli ambiti territoriali dei macrodistretti sono quelli
previsti nel paragrafo 4.4.1 del piano allegato alla presente
legge.
Articolo 17 (Direttori di macrodistretto)
1. I direttori di macrodistretto sono assunti con provvedimento
motivato del direttore generale fra i laureati che non abbiano
compiuto il sessantacinquesimo anno di età e che abbiano svolto per
almeno un anno una qualificata attività di direzione tecnica,
amministrativa o sanitaria in enti o strutture sanitarie pubbliche
o private di media o grande dimensione.
2. Il rapporto di lavoro conseguente alla nomina è a tempo
pieno, regolato da contratto di diritto privato a termine, di
durata quinquennale e rinnovabile. Detto rapporto non può comunque
protrarsi oltre il settantacinquesimo anno di età.
3. I contenuti del contratto di lavoro dei direttori di
macrodistretto sono stabiliti con deliberazione del direttore
generale.
4. Nei casi in cui ricorrano gravi motivi o la gestione presenti
una situazione di grave disavanzo o in caso di violazione di leggi
o di principi di buon andamento e di imparzialità
dell'amministrazione, il direttore generale procede alla
risoluzione del contratto e dichiara la decadenza del direttore di
macrodistretto nominandone uno nuovo.
5. In caso di vacanza dell'ufficio o nei casi di assenza o
impedimento di un direttore di macrodistretto, le relative funzioni
sono svolte da uno degli altri direttori di macrodistretto
designato a tal fine con deliberazione del direttore generale. Ove
l'assenza o l'impedimento si protragga oltre sei mesi si procede
alla sostituzione, che avviene con le stesse modalità previste per
la nomina.
6. Qualora come direttore di macrodistretto sia nominato un
dipendente dell'USL, lo stesso, per tutta la durata del rapporto di
lavoro conseguente alla nomina, è collocato in regime di
aspettativa senza assegni.
7. A ciascun direttore di macrodistretto è assegnato un budget
da utilizzarsi per le finalità e gli scopi di cui al capo III della
legge regionale. 19/1996.
Articolo 18 (Area ospedaliera)
1. L'area ospedaliera comprende tutti i servizi ospedalieri ed è
suddivisa in unità operative e moduli.
Articolo 19 (Direttore di area ospedaliera)
1. Il direttore di area ospedaliera coincide con il dirigente
medico responsabile delle funzioni igienico-organizzative del
presidio ospedaliero previsto dall'articolo 4, comma 9, del d.lgs.
502/1992, come modificato dall'articolo 5, comma 1, lett. f), del
d.lgs. 517/1993.
2. Ai fini del conferimento dell'incarico di direttore di area
ospedaliera, fino all'emanazione dei regolamenti che determinano i
requisiti ed i criteri per l'accesso al secondo livello
dirigenziale previsti dall'articolo 2, comma 1bis, del
decreto-legge 18 novembre 1996, n. 583 (Disposizioni urgenti in
materia sanitaria), convertito, con modificazioni, nella legge 17
gennaio 1997, n. 4, si applicano le disposizioni di cui
all'articolo 2, comma 1septies del d.l. 583/1996, convertito nella
l. 4/1997.
Articolo 20 (Accertamento della conoscenza della lingua francese
del direttore dell'area territoriale, dei direttori dei
macrodistretti e del direttore di area ospedaliera. Costituzione di
commissione)
1. Prima dell'adozione del provvedimento di assunzione, il
direttore dell'area territoriale, i direttori dei macrodistretti ed
il direttore di area ospedaliera devono dimostrare la conoscenza
della lingua francese.
2. Per l'accertamento della conoscenza della lingua francese
delle figure di cui al comma 1 è costituita un'unica commissione,
composta da:
a) il direttore generale, che la presiede;
b) il dirigente della struttura regionale competente in materia
di sanità;
c) un insegnante in possesso dell'abilitazione all'insegnamento
della lingua francese nelle scuole medie superiori, designato con
deliberazione della Giunta regionale, quale membro esperto.
3. La prova di accertamento della conoscenza della lingua
francese consiste in una conversazione. Chi non riporta la
sufficienza, pari a sei decimi, in tale prova non può essere
nominato direttore dell'area territoriale, direttore di
macrodistretti o direttore di area ospedaliera.
4. Sono esentati dal sottoporsi all'accertamento della
conoscenza della lingua francese coloro che abbiano superato con
esito positivo analoga prova prevista dall'articolo 6 della legge
regionale. 24/1994, ai fini dell'inserimento nell'elenco regionale
per la nomina a direttore generale, o dall'articolo 19 della legge
regionale. 24/1994, ai fini della nomina a direttore
amministrativo, direttore sanitario o coordinatore dei servizi
sociali dell'USL, o dall'articolo 10 della legge regionale.
41/1995, ai fini della nomina a direttore generale dell'ARPA, o
abbiano superato con esito positivo la prova preliminare di lingua
francese per un concorso ad un posto di qualifica dirigenziale
dell'amministrazione regionale o ad un posto di primario (2°
livello dirigenziale) dell'USL.
Articolo 21 (Istituzione di nuove unità operative e transito di
unità operative all'istituenda area territoriale)
1. All'articolazione del Servizio di assistenza sanitaria
specialistica, ospedaliera ed extraospedaliera, integrativa
dell'assistenza di base di cui all'articolo 2, comma 1, della legge
regionale 17 giugno 1988, n. 56 (Aggiornamento del piano
socio-sanitario della Regione Valle d'Aosta per il triennio
1983/1985), come modificato dall'articolo 40, comma 3, della legge
regionale. 41/1995, destinato a transitare, ai sensi dell'articolo
12, commi 3 e 4, all'area ospedaliera sono aggiunte le seguenti
unità operative:
"31ter) dermatologia;
31quater) urologia;
31quinquies) chirurgia toracica."
2. Dalla data di entrata in vigore della presente legge, l'Unità
operativa di soccorso sanitario 118 (UO 118) e l'Unità operativa di
traumatologia territoriale, istituite dall'articolo 6, comma 1,
della legge regionale 20 agosto 1993, n. 70 (Organizzazione del
sistema di emergenza sanitaria), transitano dal Servizio n. 4
dell'USL (Servizio di assistenza specialistica, ospedaliera ed
extraospedaliera, integrativa dell'assistenza di base) al Servizio
n. 3 (Servizio di assistenza sanitaria di base) e, quindi, ai sensi
dell'articolo 12, commi 3 e 4, transitano dall'area ospedaliera
all'area territoriale.
Articolo 22 (Dipartimenti)
1. Il dipartimento costituisce l'aggregazione delle unità
operative che mantengono la loro autonomia, indipendenza e
responsabilità, ma che riconoscono la propria interdipendenza
funzionale adottando un comune codice di comportamento
clinico-assistenziale.
2. Funzioni trasversali che coinvolgono entrambe le aree sono
garantite da dipartimenti interdivisionali.
Articolo 23 (Ufficio di alta direzione)
1. L'ufficio di alta direzione è composto dal direttore
generale, dal direttore amministrativo e dal direttore
sanitario.
2. Compito dell'ufficio di alta direzione è la definizione delle
strategie e del controllo strategico dell'USL.
3. Per quanto riguarda le competenze delle figure di cui al
comma 1 si rinvia alle previsioni della legge regionale.
24/1994.
Capo V Mezzi di programmazione dell'USL
Articolo 24 (Piano strategico di sviluppo)
1. Il piano strategico di sviluppo costituisce lo strumento
ufficiale della pianificazione aziendale dell'USL e contiene:
a) il budget;
b) la dotazione organica.
Articolo 25 (Dotazione organica dell'USL)
1. La dotazione organica complessiva numerica dell'USL,
stabilita dall'allegato C alla legge regionale. 56/1988, è
aumentata di n. 3 posti di primario (2° livello dirigenziale) per
far fronte alle esigenze derivanti dall'istituzione delle tre nuove
unità operative previste dall'articolo 21 e di due posti di
operatore professionale collaboratore in applicazione dell'articolo
4, comma 5.
2. Dalla data di entrata in vigore della presente legge:
a) i 141 posti di operatore professionale di 2a categoria come
rideterminati, ai sensi dell'articolo 3, comma 6, della legge 24
dicembre 1993, n. 537 (Interventi correttivi di finanza pubblica),
con la deliberazione del Direttore generale dell'USL n. 1550 in
data 2 maggio 1995, successivamente modificata dalla deliberazione
n. 1752 in data 15 maggio 1995, sono trasformati in altrettanti
posti di operatore professionale di 1a categoria, personale
infermieristico, infermieri professionali, con l'avvertenza che i
46 posti vacanti possono essere coperti secondo la vigente
normativa per l'accesso ai posti dell'USL, mentre i rimanenti 95
posti, collocati in soprannumero e ad esaurimento del personale
attualmente in servizio, sono coperti man mano che si rendono
vacanti;
b) 25 posti di ausiliario socio-sanitario sono trasformati in
altrettanti posti di operatore tecnico addetto all'assistenza
(OTA).
3. La suddivisione del personale fra le varie unità operative ed
unità dipartimentali effettuata dall'allegato C alla legge
regionale. 56/1988 è soppressa; l'assegnazione del personale è
effettuata con provvedimento del direttore generale.
4. Ogni anno, sulla base delle previsioni del contratto di
programma, l'USL verifica la congruità della dotazione organica e,
previo esame dei carichi di lavoro, a condizione che sia garantita
la relativa copertura finanziaria, con provvedimento del direttore
generale vengono eventualmente rideterminate sia la consistenza
numerica che le figure professionali necessarie e la nuova
dotazione organica è inserita nel piano strategico di sviluppo.
5. In sede di prima applicazione la verifica della congruità
della dotazione organica è effettuata entro un anno dall'entrata in
vigore della presente legge ed in ogni caso in sede di approvazione
del primo piano strategico di sviluppo.
Articolo 26 (Norma di rinvio)
1. Per quanto non diversamente disposto dal presente capo si
applicano le norme sull'assetto contabile, gestionale e di
controllo dell'USL contenute nella legge regionale. 19/1996.
Capo VI Modificazioni alla dotazione organica regionale
Articolo 27 (Dotazione organica regionale)
1. Dalla consistenza complessiva della dotazione organica
prevista dall'allegato A alla legge regionale 29 maggio 1992, n. 19
(Modificazioni ed integrazioni alle norme sull'ordinamento dei
servizi regionali e sullo stato giuridico del personale della
Regione. Approvazione delle nuove tabelle organiche dei posti e del
personale dell'Amministrazione regionale), come modificata dalla
legge regionale 13 dicembre 1995, n. 49, sono portati in
diminuzione quattro posti di educatore professionale (7a qualifica
funzionale) e sono corrispondentemente aumentati sei posti di
assistente domiciliare e dei servizi tutelari (ADEST - 5a qualifica
funzionale).
2. Alla copertura della maggiore spesa derivante
dall'applicazione del comma 1, valutata in lire 60 milioni, a
decorrere dal 1997, si provvede mediante utilizzo degli
stanziamenti già iscritti ai capitoli 30500 e 30501 del bilancio
pluriennale della Regione per gli anni 1996/1998.
Capo VII Disposizioni finanziarie
Articolo 28 (Disposizioni finanziarie)
1. Annualmente, con legge finanziaria, la Regione stabilisce le
risorse complessive necessarie al funzionamento del sistema
socio-sanitario regionale nel successivo triennio, in armonia con i
principi e le linee di indirizzo contenuti nella presente
legge.
Capo VIII Norme finali
Articolo 29 (Approvazione del piano)
1. È approvato il piano per il triennio 1997/1999 allegato alla
presente legge.
Articolo 30 (Modificazioni di norme)
1. Il comma secondo dell'articolo 16 della legge regionale 15
dicembre 1982, n. 93 (Testo unico delle norme regionali in materia
di promozione di servizi a favore delle persone anziane ed inabili)
è sostituito dal seguente:
"Le quote di partecipazione degli utenti sono riscosse dall'ente
gestore e vengono scomputate dalle spese di cui all'articolo
18."
2. Il comma 4 dell'articolo 10 della legge regionale 24 ottobre
1989, n. 68 (Norme risultanti dalla disciplina prevista
dall'accordo per il triennio 1988-1990 relativa al personale
regionale) è sostituito dal seguente:
"4. Il servizio mensa è gratuito per il personale educativo che
contestualmente sia tenuto ad assicurare l'assistenza ai portatori
di handicap. Il tempo relativo è valido a tutti gli effetti anche
per il completamento dell'orario di servizio."
3. Il comma 2 dell'articolo 1 della legge regionale 21 dicembre
1990, n. 80 (Interventi finanziari per opere pubbliche destinate
all'assistenza delle persone anziane, inabili e handicappate) è
sostituito dal seguente:
"2. L'intervento della Regione si attua mediante la concessione
di contributi in conto capitale agli enti locali per la
progettazione, l'acquisto, la costruzione, compresa l'acquisizione
di aree, la ristrutturazione e l'ampliamento di stabili destinati
all'assistenza delle persone di cui al comma 1."
4. Il comma 1 dell'articolo 17 della legge regionale. 24/1994 è
sostituito dal seguente:
"1. Il Direttore sanitario è assunto con provvedimento motivato
dal Direttore generale fra i laureati in medicina che non abbiano
compiuto il sessantacinquesimo anno di età e che abbiano svolto per
almeno cinque anni qualificata attività di direzione
tecnico-sanitaria in enti o strutture sanitarie, pubbliche o
private, di media o grande dimensione."
5. Il comma 2 dell'articolo 17 della legge regionale. 24/1994 è
sostituito dal seguente:
"2. Ai fini del conferimento dell'incarico di Direttore
sanitario, fino all'emanazione dei regolamenti che determinano i
requisiti ed i criteri per l'accesso al secondo livello
dirigenziale previsti dall'articolo 2, comma 1bis del d.l.
583/1996, convertito, con modificazioni nella l. 4/1997, si
applicano le disposizioni di cui all'articolo 2, comma 1septies,
del d.l. 583/1996, convertito, con modificazioni nella l.
4/1997."
6. Il comma 1 dell'articolo 13 della legge regionale 15 dicembre
1994, n. 77 (Norme in materia di asili-nido) è sostituito dal
seguente:
"1. Possono essere ammessi i bambini di età compresa tra i nove
mesi e i tre anni. Le domande di ammissione e quelle di rinnovo
sono presentate entro i termini stabiliti dall'ente gestore."
7. L'articolo 38 della legge regionale. 77/1994 è sostituito dal
seguente:
"Articolo 38
(Partecipazione degli utenti alle spese)
1. La Giunta regionale, sentiti gli enti gestori, individua i
criteri per la partecipazione dei genitori o di chi ne fa le veci
alle spese del servizio, fermo restando che spetta ai suddetti enti
la determinazione delle tariffe ai sensi della normativa
vigente."
Articolo 31 (Abrogazioni di norme)
1. Sono abrogati:
a) la legge regionale 22 gennaio 1980, n. 2 (Organizzazione dei
servizi sanitari e socio-assistenziali della Valle d'Aosta per la
costituzione del servizio socio-sanitario regionale);
b) la legge regionale 21 aprile 1981, n. 21 (Articolazione
organizzativa e funzionamento del servizio socio-sanitario
regionale);
c) la legge regionale 9 giugno 1981, n. 28 (Modifiche ed
integrazioni alla legge regionale 22 gennaio 1980, n. 2:
Organizzazione dei servizi sanitari e socio-assistenziali della
Valle d'Aosta per la costituzione del servizio socio-sanitario
regionale);
d) la legge regionale 23 giugno 1983, n. 66 (Piano
socio-sanitario della Regione Valle d'Aosta per il triennio
1983/1985);
e) gli allegati A e D alla legge regionale. 56/1988;
f) la legge regionale 12/1990;
g) la legge regionale 19 agosto 1992, n. 41 (Interventi
finanziari della Regione per case di riposo convenzionate per
anziani ed inabili);
h) la legge regionale 19 luglio 1995, n. 26 (Modificazioni alla
legge regionale 5 aprile 1990, n. 12 (Testo unificato delle norme
regionali per il personale addetto ai servizi a favore delle
persone anziane ed inabili di cui alla legge regionale 15 dicembre
1982, n. 93)).
Allegati
(...omissis...)
Président Avant de passer la parole au Conseiller Bavastro, je
dois rappeler qu'une lettre nous a été adressée par l'Association
diabétique de la Vallée d'Aoste. Cette lettre, à la signature du
Président Navaretta Pierino, sera distribuée à tous les
conseillers.
Ce matin par contre une lettre télégramme nous est parvenue de
la part du Docteur Luciano Sblendorio, Presidente della sezione di
Aosta della Lega italiana per la lotta contro i tumori. Egalement
cette lettre sera distribuée à tous les conseillers.
Bavastro (UV) Il piano socio-sanitario non è decisamente un
argomento che si presti ad una facile sintesi. Abbiamo predisposto
con il Consigliere Perrin, che è relatore per la V Commissione, una
relazione scritta, che verrà distribuita, in cui abbiamo tentato di
riassumere gli aspetti più salienti del piano, senza in realtà
poterne approfondire nessuno anche se alcuni di essi lo avrebbero
certamente meritato. Un commento esauriente al piano
socio-sanitario dovrebbe avere un'ampiezza assai superiore a quella
del piano stesso, che è già redatto in una forma di per sé
sintetica. La relazione quindi, diventa una sintesi della sintesi e
lascia non del tutto soddisfatti coloro che l'hanno
predisposta.
In questa sede voglio sottolineare due aspetti che mi sembrano
salienti di questo piano, al di là dell'aziendalizzazione
dell'U.S.L., che è più oggetto del progetto di legge che non del
piano propriamente detto.
Il piano introduce, o perlomeno programma di introdurre,
prestazioni importanti che mancavano attualmente, quali la
radioterapia, la risonanza magnetica; vengono anche istituite nuove
unità operative: la dermatologia e l'urologia.
I servizi ospedalieri prestati saranno quindi qualcosa che andrà
oltre la pura medicina di base, in pratica vi saranno servizi per
cui il bacino di utenza della Valle d'Aosta risulta abbastanza
scarso, ma che per scelta politica vengono ritenuti necessari per
questa Regione.
In pratica l'Ospedale sarà in grado di dare tutte le prestazioni
esclusi i trapianti di organi o quelle che sono assolutamente
inimmaginabili date le nostre dimensioni.
Un altro aspetto molto importante è che per l'Ospedale viene
adottato il modello satellitare, che mira in sostanza ad una
razionalizzazione dell'Ospedale, dove verrà concentrata tutta la
terapia per acuti, mentre per la riabilitazione e la lungodegenza
verrà utilizzato il Beauregard.
Verrà completata in modo adeguato la ristrutturazione dell'ex
maternità, che ospiterà finalmente un reparto per malattie mentali
adeguato.
Si tenterà allo stesso tempo di decongestionare l'Ospedale
potenziando i servizi sul territorio, in particolare i
poliambulatori, avviando l'assistenza domiciliare che attualmente è
una carenza pressoché assoluta, e le R.S.A. per lungodegenti e per
anziani.
Tutto questo, e più genericamente tutte le iniziative previste
dal piano, sono ciò che si ritiene indispensabile ed urgente per
sopperire alle attuali carenze della sanità in Valle d'Aosta; per
meglio dire, sono misure ritenute assolutamente indifferibili,
urgenti. Questa maggioranza ha quindi l'obbligo di rispondere con
la massima celerità possibile alle richieste che provengono dalla
collettività valdostana in questo campo, e crediamo che le
soluzioni indicate dal piano siano quelle giuste; non solo,
crediamo che siano realizzabili in tempi ragionevoli, il che non è
indubbiamente secondario.
Lo stesso piano e la legge relativa prevedono del resto una
valutazione dei risultati. Questa valutazione permetterà di
stabilire se le scelte fatte oggi avranno dato buoni risultati e se
saremo stati capaci ovviamente anche di realizzarle in maniera
convincente.
Siamo convinti di sì e daremo con convinzione un nostro voto
favorevole.
Si dà atto che, dalle ore 18,04, presiede il Vicepresidente
Aloisi.
Presidente È aperta la discussione generale. Ha chiesto la
parola il Consigliere Parisi.
Parisi (RV) Prima di entrare nel merito del piano
socio-sanitario, vorrei far rilevare come arriviamo finalmente,
dopo 12 anni, a discutere di un piano. Avere la possibilità
finalmente di discutere, di confrontarci su un tema di così vitale
importanza è sicuramente un fatto positivo. Si tratta di un piano
con il quale vengono tracciate le linee future della politica
sanitaria in Valle d'Aosta.
Il piano socio-sanitario regionale che andiamo ad approvare
segna certamente una svolta nella programmazione e nella gestione
del più importante dei servizi, quello legato alla qualità del suo
stato di salute e alla sua speranza di vita.
Dobbiamo convenire che la nostra Regione ha compiuto un
apprezzabile sforzo di elaborazione progettuale e programmatica, e
che i testi che questo Consiglio si accinge ad approvare sono
pregevoli sia sotto l'aspetto della chiarezza propositiva, sia per
l'impianto strategico che vi è sotteso.
La prima fondamentale affermazione sta nell'aver ribadito la
stretta connessione che esiste e che dovrà esistere fra gli aspetti
e gli interventi sociali e quelli sanitari. Da questa scelta
derivano infatti conseguenze importanti sul piano funzionale ed una
stretta interrelazione fra la nuova azienda sanitaria, la Regione e
i comuni. La fissazione di una spesa pro-capite di quasi 2 milioni
e mezzo al 1999, alle soglie cioè del nuovo millennio, è in effetti
una risposta di grande significato politico rispetto a temi
controversi di attualità, quale quello della crisi del welfare
state nel nostro Paese.
Ebbene, la nostra risposta tende innanzitutto a prefigurare la
tenuta e anzi il miglioramento dei livelli di assistenza,
certamente prefigurando l'obiettivo della razionalizzazione e del
miglior uso delle risorse, certamente perseguendo un'efficienza e
una qualità dei servizi maggiore, ma nel contempo sfatando anche
l'equivoco che tutto ciò si possa ottenere dedicando a questo
settore meno risorse e quindi con costi complessivi decrescenti.
Noi diciamo un no deciso e chiaro ai tagli alla sanità e
all'assistenza, e ciò lo possiamo dire in particolare in Valle
d'Aosta, in quanto ci possiamo avvalere finalmente dell'autonomia
finanziaria in questo settore, che crediamo sia la condizione
indispensabile per impostare ed attuare una nostra politica
sanitaria.
Forse questo valore dell'autonomia non trova sino in fondo in
questo piano triennale dei riferimenti originali e innovatori; essa
viene giocata in larga prevalenza sotto l'aspetto della quantità
dei servizi erogati e non mostra di avere puntuali ricadute sul
terreno altrettanto importante di una qualificazione culturale e
strategica propria, di un sigillo che faccia della Valle d'Aosta un
punto di riferimento nello sviluppo complessivo del sistema.
Come spesso ci diciamo, l'autonomia come la libertà non è un
valore conquistato una volta per tutte; esso va costantemente
coltivato e caratterizzato proprio perché non assuma l'aspetto a
doppio taglio del privilegio fine a sé stesso e ciò dovrà valere a
maggior ragione nell'ambito dei servizi ai cittadini, primi fra
tutti quello sociale e quello sanitario.
Avremmo infatti visto volentieri nel piano un approfondimento
concettuale e sistematico del nostro ruolo nei confronti ad esempio
delle regioni transalpine confinanti, l'impostazione di veri e
propri accordi e confronti con Chambéry, con Martigny, sia
nell'interazione delle rispettive esperienze, sia nella possibilità
di mettere reciprocamente a disposizione le risorse. Questa sarebbe
stata un'occasione per ribadire per la nostra Valle una funzione di
cerniera e di avanguardia dei processi in atto di effettiva
europeizzazione.
Il piano pone giustamente un altro punto fermo sul concetto di
equità e ne delinea anche con sufficiente chiarezza i contenuti:
migliorare i tempi di risposta, semplificare le procedure di
accesso, restituire soprattutto all'assistenza domiciliare il
valore centrale che essa aveva purtroppo nel periodo delle vacche
magre, quando l'equità era nel mondo dei sogni.
Portare oggi le risposte ai bisogni e sempre più dove vive il
cittadino, è un obiettivo che dobbiamo perseguire con maggiore
consapevolezza e con un'organizzazione ben più efficace di quelle
in essere.
L'impianto che il piano presenta è di quelli ambiziosi ed
importanti, ma esso rischia di sedimentarsi su una realtà che anche
oggi in fatto di servizi non ha probabilmente eguali nel Paese,
sebbene gli esiti non siano spesso altrettanto efficaci in via
assoluta e anche nel modo in cui vengono recepiti dall'utenza.
Insomma, alla distribuzione molto capillare delle strutture e
dei servizi non corrisponde secondo noi un uguale soddisfacimento
della domanda. Dispersione, disomogeneità organizzativa, isolamento
professionale sono fra i più evidenti nodi cronici dell'attuale
gestione.
I rimedi sono puntualmente indicati nel piano, ma forse occorre
una loro semplificazione propositiva per renderli meno farraginosi
e complicati in chiave organizzatoria e meno problematici come
risposta alle esigenze fondamentali di base.
I rapporti diversamente interagenti fra Ospedale e territorio ad
esempio non solo vanno auspicati, ma vanno anche puntualmente
perseguiti attraverso l'attività poliambulatoriale nei cosiddetti
macrodistretti dei medici ospedalieri, magari con un originale,
utile e propedeutico esercizio proprio sul territorio della libera
professione intramurale, e attraverso una pari presenza e pari
frequentazione ospedaliera del medico di famiglia; insomma è il
caso di dire che sia Maometto sia la montagna devono andare l'uno
all'altra e viceversa con carattere di continuità e di efficace
complementarità.
Come detto giustamente nel piano, i medici di famiglia dovranno
essere la guida per l'assistito e non prevalentemente gli
amplificatori della domanda sociale. Naturalmente è più facile a
dirsi che a farsi, ma di certo occorre prima di tutto togliere tali
operatori da quella sorta di isolamento che ne caratterizza il modo
professionale d'essere; isolamento che conduce alla difficoltà
dell'aggiornamento, al crearsi una nicchia di rendita di posizione,
a delegare ad altri, e soprattutto all'Ospedale, la maggior parte
delle risposte.
Non stiamo facendo, sia chiaro, un processo ai medici di
famiglia e alla loro insostituibile funzione, ma proprio perché
fondamentale e insostituibile è tempo che tale funzione si connoti
e si caratterizzi ancora meglio; l'A.D.I. (l'assistenza domiciliare
integrata) avrà successo proprio a patto che sia sostenuta e
coordinata dai medici di base; come le stesse microcomunità, i
tanti distretti disseminati sul territorio, gli altri servizi
decentrati possono sì essere razionalizzati dalla nuova
organizzazione del macrodistretto, ma innanzitutto devono
innestarsi sull'input e sulla consapevole professionalità del
medico di base, conoscitore dei suoi assistiti e quindi dei reali
bisogni.
Il nuovo contratto nazionale prevede molte di queste cose.
L'accordo integrativo regionale, che penso verrà prossimamente
siglato, dovrà meglio esplicitarle e renderle operative. Mi sembra
che questa sia la linea prevista dalla Giunta e dall'Assessore,
linea che è contenuta nel piano, e che sia la linea giusta ancor
più di quella che strutturalmente e organizzativamente demanda ai
macrodistretti la risposta primaria.
Esiste in noi la preoccupazione che questi macrodistretti siano
scatole difficili non tanto da riempire, quanto da far funzionare
come si deve. La presenza di tanti ambulatori, di tanti
specialisti, di tante attrezzature, rischia in alcuni casi di
essere un'etichetta o poco più; preferiremmo che ci fosse meno
schematizzazione delle funzioni e che invece si seguisse il metodo
di coprire con risorse appropriate, umane e strumentali, il bisogno
reale. Per non restare nel vago, meglio a volte un'infermiera e una
fisioterapista in più che uno specialista che si giri i pollici.
Sappiamo tutti che questo accade e sono sicuro che tutti
desideriamo una maggiore flessibilità dell'azione socio-sanitaria
connessa anche ad una gestione più diretta e meno rigida del
personale da parte dell'alta Dirigenza dell'U.S.L.. Nel piano è
prevista ad esempio la dotazione radiologica in due macrodistretti,
ci sembra che l'esperienza in atto di Morgex consiglierebbe una
riconsiderazione sull'effettiva utilità di una tale scelta. Al
contrario, riteniamo lo smantellamento della struttura di via Guido
Rey, dell'ex dispensario, una forzatura che non tiene conto del
massiccio lavoro di prevenzione che lì viene svolto e del grande
filtro che il presidio antitubercolare compie, evitando una serie
copiosa di ricoveri ospedalieri impropri. Crediamo che una più
attenta meditazione su questi aspetti sia comunque auspicabile.
Sempre a proposito di macrodistretti, conveniamo sul fatto che a
coordinarli sia una figura medica, la quale garantisca fra l'altro
quella continuità assistenziale di base, di soccorso, così utile
soprattutto come risposta in chiave turistica e in chiave di filtro
rispetto all'intasamento da "corte dei miracoli" del pronto
soccorso ospedaliero.
Le strutture dei nostri distretti sono infatti ammirabili e
ammirate, ma anche spesso un poco carenti nelle risposte
routinarie: più che proporsi come stratega organizzativo, il
coordinatore sanitario del macrodistretto dovrà avere questi
compiti, insieme all'altro di collegarsi in modo diretto e puntuale
con la megastruttura del 118 e con tutto il servizio di guardia
medica.
Il fatto che la presenza del privato nella nostra Valle sia
scarsa richiede che si cerchino altrove gli stimoli della
competizione ed essi andranno trovati soprattutto nella maggiore
motivazione, nella comunicazione costante e nella partecipazione
concreta.
Con la stupidità che è tipica delle mode nel nostro Paese, ad un
certo punto si è detto basta all'invadente presenza dei politici
nella sanità. Oggi era facile prevederlo, si constata dappertutto,
e l'enfasi managerialistica rischia di ritorcersi proprio contro
queste figure di isolatissimi direttori generali, che vagano spesso
alla ricerca di riscontri e di consensi indispensabili in un
settore che non produce saponette, ma che dà risposte sociali a
problemi fondamentali dell'esistenza.
In Valle d'Aosta per fortuna l'azienda sanitaria è unica e i
suoi interlocutori diretti sono la Regione e la Giunta, organi
politici per eccellenza.
Dobbiamo far sì che questa presenza e queste responsabilità
politiche si articolino al meglio anche nella rappresentanza delle
comunità locali perché il bisogno e il risultato potranno essere
anche misurati al meglio, ma il primo inequivocabile sensore dello
stato dell'arte è l'amministratore locale, il sindaco che tocca con
mano la realtà e che su di essa vigila più e meglio di chiunque
altro. Tutto ciò nell'interesse della stessa azienda sanitaria e
dei suoi vertici, oltre che naturalmente dei cittadini
Valdostani.
Su alcuni temi poi, toccati peraltro anche dal documento
dell'Assessore, la funzione politica dovrà trovare una valenza
culturale specifica ancora maggiore. Il Comitato etico, ad esempio,
non dovrà ridursi ad una sorta di pensatoio di saggi e di esperti,
tanti e tali sono i temi che l'attualità e la scienza pongono alla
nostra attenzione. Il discorso va e deve andare perciò ben oltre un
adempimento. C'è semmai un problema di formazione continua degli
operatori, di informazione continua dei cittadini, di stimolo a
definire meglio i ruoli di ciascuno, la qualità delle risposte,
l'umiltà che si accompagna al dubbio cartesiano ricorrente, il chi
sono e qual è il mio compito, di operatori, parenti e amici di
fronte all'enorme problema di come vivere e di come morire.
Il piano si sforza di indicare soluzioni concrete e in questo è
davvero apprezzabile: la radioterapia piuttosto che la procedura
delle cure palliative, l'attuazione del 180 dell'era
post-manicomiale piuttosto che la risposta al problema dei
problemi, quello cioè di una popolazione sempre più anziana e che
sarà destinata a modificare in larga misura i suoi stili, i suoi
modi e i suoi ritmi di vita. Ebbene tutto ciò e il tanto d'altro
che lascio alla vostra immaginazione dovrà trovare riscontro in un
progetto politico ancora più alto - se ci è consentita
l'espressione - e che dovremo porre a fondamento della nostra
Amministrazione valdostana, che avrà l'onere e l'onore di varcare
la soglia del duemila. Le tracce ci sono tutte e condivisibili in
questo testo; ora torniamo a dare alla politica anche quella veste
aulica che le spetta innanzitutto in questa sala.
Riteniamo che forse il progetto del triennio 1997-1999 è
ottimisticamente ambizioso, ma di segno complessivo convincente e
ad un tempo stimolante; la destinazione riabilitativa del
Beauregard, giusta in sé, ci sembra tuttavia porre in sott'ordine
le sue attuali funzioni, che non sono tout court trasferibili
altrove, anche quelle che ci risulta l'Assessore abbia in animo di
attivare prestissimo: le stanze per i paganti e l'ospitalità per i
malati terminali.
Un buon lavoro quindi, per concludere, quello che oggi siamo
chiamati ad approvare; l'augurio è che esso risulti davvero
efficace e che abbia i giusti riscontri negli altri soggetti che ne
saranno protagonisti e in tutti i cittadini della Valle
d'Aosta.
È detto nel documento, e lo sottoscriviamo, che l'obiettivo
strategico è quello di conseguire una maggiore autodeterminazione
nelle scelte di politica sanitaria, quindi un'affermazione di
autonomia che va letta e interpretata come un chiaro impegno per
una caratterizzazione qualificata ed originale della nostra
proposta. Autonomi, ma non solo, anzi: l'autodeterminazione è un
invito alle altre regioni italiane e alle regioni d'oltralpe a
confrontarsi con noi, a collaborare con noi affinché
quest'esperienza possa crescere e sempre più arricchirsi attraverso
il contributo di tutti.
L'autodeterminazione è un concetto a noi particolarmente caro
sui temi della solidarietà, di una visione profondamente umanitaria
del rapporto sociale, della voglia di continuare ad essere non
frontiera, ma luogo di transito delle genti, delle idee, delle
esperienze; l'impegno ad essere davvero un'importante finestra
sull'Europa anche nel campo della sanità e dell'assistenza.
Termino questo mio intervento facendo rilevare tuttavia che dal
piano non appare una cosa evidente, che ci saremmo aspettati che ci
fosse, e cioè quando si parla di strutture, una risposta chiara
sulla volontà politica in merito alla questione dell'Ospedale di
Viale Ginevra. Poiché non appare questa volontà politica, presento
un ordine del giorno a mia firma e a nome di altri consiglieri in
merito a questa questione, ordine del giorno che consegno alla
Presidenza del Consiglio.
Ordine del giorno Il Consiglio regionale della Valle d'Aosta
In occasione della discussione consiliare sul disegno di legge
n° 202, concernente "Nuova disciplina del Servizio Sanitario
regionale, approvazione del piano socio-sanitario regionale per il
triennio 1997/1999 e modificazioni alla dotazione organica di cui
alla legge regionale 29 maggio 1992, n° 19, come modificato dalla
legge regionale 13 dicembre 1995, n° 49";
Ricordato che, da oltre due decenni è avviato un dibattito sulla
necessità che in Valle d'Aosta venga realizzata una nuova struttura
ospedaliera in sostituzione di quella di V.le Ginevra;
Ricordato altresì che, per molti anni il ruolo dell'Ordine
Mauriziano ha pesantemente limitato le capacità decisionali della
Regione in materia;
Tenuto conto che, a seguito di una lunga ed impegnativa
trattativa, negli ultimi anni si è realizzata l'auspicata
importante acquisizione al patrimonio regionale della struttura
ospedaliera di V.le Ginevra di proprietà dell'Ordine
Mauriziano;
Preso atto che, da tempo l'Amministrazione regionale è
intervenuta e continua ad intervenire sulla struttura esistente con
lavori di ristrutturazione e di adeguamento per rispondere alle
aumentate esigenze degli operatori e dei cittadini;
Considerato che
a) la capacità di adeguare ai mutamenti un'assistenza sanitaria
efficace garantita a tutti i cittadini rappresenta una costante
preziosa dell'esperienza storica valdostana;
b) la struttura ospedaliera di V.le Ginevra, il cui nucleo
centrale ha quasi sessant'anni, non può rappresentare, malgrado gli
importanti interventi eseguiti o in corso di attuazione, una
risposta adeguata alle attuali e soprattutto alle prevedibili nuove
esigenze della popolazione a causa di situazioni insormontabili
quali: l'ubicazione urbanistica e la ridotta superficie su cui
insiste, i successivi ampliamenti strutturali che hanno reso
complessi e complicati percorsi e collegamenti, la perdita di spazi
all'interno e all'esterno della struttura che hanno peggiorato le
condizioni di lavoro, di degenza e di accoglienza;
c) oltre che ai rapidi sviluppi scientifici e tecnologici nel
settore della medicina e della sanità occorre tenere conto della
crescente richiesta di rispetto dei bisogni della persona umana in
ogni momento ed in ogni aspetto della vita;
d) è doveroso fornire una risposta seria e lungimirante alle
attese della comunità tenendo presente che la realizzazione di una
nuova struttura ospedaliera richiederà, dal momento della decisione
politica, un arco di tempo prevedibile tra i 6 e gli 8 anni;
Esprime
la volontà di avviare concretamente il processo per la
costruzione di un nuovo ospedale che, superando i limiti presenti
nell'attuale struttura di V.le Ginevra, permetta alla Valle d'Aosta
di dotarsi di un servizio all'altezza della sua tradizione e delle
esigenze dei suoi cittadini;
Impegna
Il Governo regionale a
1) nominare un gruppo di lavoro, composto da esperti nei diversi
settori che, relativamente alla realizzazione di una nuova
struttura ospedaliera provveda a:
- individuare l'area idonea alla sua localizzazione in
collaborazione con gli enti locali interessati;
- studiare e approfondire le problematiche urbanistiche e di
comunicazione;
- avanzare proposte in merito alle specializzazioni, alle
innovazioni tecnologiche, alla funzionalità e all'efficacia, agli
standard di accoglienza e ospitalità di degenti e visitatori, alle
condizioni di lavoro degli operatori;
- stimare i costi di costruzione e di gestione;
- suggerire le procedure amministrative e gli iter
burocratici.
2) Sottoporre al Consiglio regionale, entro la fine del 1997, la
relazione contenente le indicazioni del gruppo di lavoro.
F.to: Parisi - Aloisi - Lanivi - Collé - Dujany - Marguerettaz -
Lanièce - Viérin M.
Presidente Ha chiesto la parola il Consigliere Chiarello.
Chiarello (RC) Come ha detto bene il Consigliere Parisi nel suo
intervento, dopo 14 anni è uscito bene o male un piano sanitario
regionale.
Noi non abbiamo la presunzione di offrire soluzioni unitarie ai
problemi della sanità perché siamo convinti che per il momento non
esistano. Nutriamo solo la speranza che indicazioni di carattere
operativo possano costituire un riferimento per concreti interventi
di miglioramento. Questo piano socio-sanitario regionale favorisce
solo la specializzazione delle cure e consente di erogare
prestazioni di elevata qualità medica, ma tiene conto solo
secondariamente del problema dei costi e delle caratteristiche
della domanda sanitaria degli utenti.
La sua parcellizzazione disciplinare ha poi anche l'effetto di
privilegiare l'attenzione nei confronti della malattia piuttosto
che del paziente, considerato nell'insieme dei suoi bisogni.
Analogamente viene posta maggiore attenzione all'erogazione delle
prestazioni che non alle caratteristiche della domanda.
Questo piano socio-sanitario, come è stato concepito, non lo
riteniamo più compatibile con i crescenti e differenziati bisogni
della collettività, con le esigenze di contenimento della spesa
pubblica e forse anche con i recenti indirizzi interdisciplinari
che la ricerca scientifica va assumendo. Non si distingue ciò che
attiene alla spesa strettamente sanitaria dai costi sostenuti dalla
collettività per bisogni di carattere sanitario e assistenziale. Si
parla di privato-pubblico, ma il problema secondo noi è: quale
pubblico, quale privato?
Si trascura il ruolo del medico di base, che andrebbe
incentivato alla cura domiciliare del malato, mentre il medico
ospedaliero deve essere incentivato a prestare la sua opera sul
territorio, in modo che ci sia una continuità di prestazioni e cure
fra periferia e centro, surrogate da protocolli diagnostici e
terapeutici uniformi fra Ospedale e territorio.
Riteniamo che bisognerebbe configurare l'Ospedale in aree
funzionali aggregate non secondo affinità disciplinari, ma secondo
la logica dell'offerta del servizio, non in base alla logica del
trattamento della malattia, ma secondo quella della totalità delle
esigenze del paziente. Bisognerebbe che non fosse più il malato a
doversi adattare alla struttura, ma quest'ultima ad adattarsi alle
sue esigenze.
Questo piano socio-sanitario sembra confezionato su misura per
alcuni soggetti o alcune unità operative fiori all'occhiello,
eludendo norme di programmazione socio-sanitaria che stabiliscono
criteri e parametri per la qualificazione degli ospedali;
generalmente i parametri utilizzati fanno riferimento al bacino di
utenza e ai dati epidemiologici.
La logica di questo piano socio-sanitario contrasta con la
logica economica del servizio, poiché è opportuno distinguere
trattamenti ad elevato costo e a relativamente bassa domanda, da
altri proporzionalmente inferiori con una domanda più elevata.
Trascura le norme più elementari dei bisogni dell'utenza: quelli
relativi all'accoglienza, alla possibilità di orientamento, alla
possibilità di accedere alle informazioni e alla capacità della
struttura ad adattarsi alle abitudini e alle esigenze del paziente.
Sono queste le prime verifiche, spesso inconsapevoli, che toccano
gli aspetti immateriali e che probabilmente più incidono sul
paziente.
La filosofia di questo piano socio-sanitario segue un'ottica
diametralmente opposta, cioè fa suo il concetto di qualità dal
punto di vista medico, che pone in primo piano la qualità della
prestazione intesa come tecnologia usata dopo l'efficienza
organizzativa e alberghiera, trascurando la componente
assistenziale non medica del servizio.
Riteniamo che sia necessario rendere maggiormente efficiente e
flessibile la struttura ospedaliera, potenziando i servizi
alternativi al ricovero: day hospital, ambulatori, consultori e
ospedalizzazione domiciliare. La struttura monolitica dell'Ospedale
quindi mal si concilia con la diversità delle istanze e dei compiti
che le sono attribuiti, da ciò deriva l'inevitabile abbassamento
del servizio all'utenza.
Reputiamo che non sia necessario studiare approfonditamente la
domanda di prestazioni medico-sanitarie, operando una segmentazione
della stessa, ma che sia necessario valutare in quali aree di
bisogno posizionare la propria offerta di servizio, definendo le
modalità di erogazione.
Occorre un sistema di comunicazione fra le strutture decentrate
e l'Ospedale, per garantire l'efficienza di tutto il sistema di
erogazione del servizio che altrimenti rischia di vedere limitate
fortemente le possibilità di conseguimento degli obiettivi.
Un sistema di comunicazione efficace rende più agevole il
continuo adattamento delle strutture all'ambiente; non c'è una riga
in questo piano socio-sanitario che parli di formazione permanente
e di aggiornamento professionale, che costituiscono una complessa
attività didattica, orientata su un cambiamento del comportamento
che coinvolge la pratica professionale, le diverse competenze, la
professionalità, le esigenze individuali di apprendimento e i costi
di finanziamento.
Alla luce di quanto esposto, non possiamo che dare un giudizio
complessivamente negativo a questo piano socio-sanitario.
Presidente Ha chiesto la parola il Consigliere Squarzino
Secondina.
Squarzino (VA) Il piano socio-sanitario approda in Consiglio
dopo una lunga gestazione; l'anno scorso nel mese di aprile c'era
già una bozza, poi c'è stata l'approvazione da parte della Giunta
il 2 agosto, c'è stato un esame da parte delle Commissioni II e V
che ha preceduto l'audizione di esperti, rappresentanti delle
istanze sociali e professionali. Questo ha consentito a diverse
parti interessate di esprimere le proprie osservazioni come utenti
o come operatori.
C'è stato il rinvio in Commissione per ben due volte e
finalmente, dopo il parere espresso il 27 gennaio dalla II
Commissione, dopo quello formulato il 29 gennaio dalla V
Commissione e dopo il rinvio in Commissione su richiesta
dell'Assessore (il 26 febbraio), arriviamo al piano.
Il piano ha quindi una lunga vicenda, che si intreccia con
un'altra altrettanto importante: quella dell'Ospedale. Ricordo che
il Consiglio, dopo una petizione di ottomila cittadini, aveva
deciso nel novembre del '95 di affidare a degli esperti il compito
di individuare un modello di sanità adatto alla nostra Valle e di
valutare i costi-benefici delle soluzioni ipotizzate dal Consiglio.
Cosa che è stata fatta solo parzialmente.
Nei mesi di discussione del piano sono stati affrontati di volta
in volta i diversi problemi, a volte anche problemi che sono stati
portati all'attenzione da eventi esterni e che sono stati accolti
all'interno della discussione del piano. Ad esempio, si è parlato
della prevenzione, degli interventi nei confronti di
tossicodipendenti, di malati di AIDS, e in questo caso la necessità
di trovare modalità di rinnovo delle convenzioni con le cooperative
che gestiscono questi servizi, ha sollecitato la costituzione di
commissioni ad hoc. I risultati di questi lavori sono stati
recepiti nel piano, arricchendo quindi il piano stesso di elementi
sostanziali.
La stessa cosa vale per l'obiettivo della salute mentale. In
questo caso l'esigenza di dare risposte ai dimessi di ospedali
psichiatrici ha suggerito la previsione di strutture adeguate per
ricoverare in Valle tali pazienti, prevedendo quindi l'hospice, le
R.S.A., da collocare nell'edificio dell'ex maternità, oppure centri
di salute mentale.
Su un altro versante ancora, la questione degli infermieri
professionali ha suggerito di utilizzare la legge che accompagna il
piano, per trovare una soluzione stabile al problema.
Il tempo utilizzato per il dibattito riguardante il piano è
stato speso utilmente, così pure anche il dibattito sugli anziani,
specie quelli non autosufficienti, ha reso più pregnanti e più
urgenti alcune indicazioni sulle R.S.A. che erano più generiche
all'inizio nel piano, anche se a questo proposito rimangono dubbi e
perplessità sulla località scelta come sede di R.S.A. Siamo proprio
sicuri, ad esempio, che Issime sia il posto più adatto per
collocare una struttura, che deve consentire la presenza costante
di medici di base e di specialisti? Siamo proprio sicuri che ci sia
abbastanza attenzione alla priorità che le R.S.A. hanno per la
città di Aosta?
All'interno del piano c'è la difficoltà a considerare importanti
le azioni che non sono la risposta ad un disagio immediato, ma che
prevengono situazioni di disagio. Si tratta proprio di un
cambiamento culturale, che stenta a manifestarsi, nel senso che non
riusciamo a considerare importante occuparci della normalità, per
così dire, prima che insorgano le diverse devianze. Penso ad
esempio a quelli che possono essere i centri di ascolto per i
giovani.
Esiste soprattutto sul nostro territorio la difficoltà di
integrare i servizi socio-assistenziali con i servizi sanitari; per
tutti un esempio è quello del progetto materno infantile, nel senso
che se ne occupano sia i sanitari sia i sociali in modo
differenziato. Il fatto che siano stati istituiti i macrodistretti,
con un direttore cui compete il compito di coordinare i diversi
servizi erogati, dovrebbe costituire uno strumento oltre che un
contesto per effettuare l'integrazione, per realizzare un obiettivo
evidenziato a più riprese nel piano e da noi condiviso.
Condividiamo anche altre linee di fondo del piano, quali
decentrare i servizi ospedalieri, creando una contiguità
assistenziale fra Ospedale e territorio, e introdurre elementi di
aziendalizzazione nel sistema a livello di organizzazione, di
risorse, eccetera.
Sono linee che condividiamo, ma che abbiamo difficoltà ad
individuare nel piano, forse perché - e questo è un limite del
documento che siamo chiamati ad esaminare - il documento è detto
impropriamente piano, nel senso che non è impostato come un
documento di programmazione in cui sono indicati gli obiettivi e
rispetto a questi vengono correlati gli interventi da adottare, gli
strumenti da porre in essere, le risorse, i tempi, i costi, le
priorità e le urgenze. Siamo piuttosto di fronte ad una proposta
che è frutto di un collage fatto a posteriori dagli estensori del
testo. Gli interventi indicati nel piano sono stati pensati e
predisposti settorialmente dagli operatori dei diversi ambiti,
ciascuno seguendo la propria logica di settore, a parte - e qui lo
voglio sottolineare - alcuni rari, lodevoli esempi di
collaborazione attorno a progetti obiettivi come l'U.V.G.
Gli ospedalieri si sono occupati degli assetti ospedalieri, i
primari della propria unità operativa, i sociali delle diverse
categorie, gli operatori del territorio sembrano non aver voce,
anche se uno degli obiettivi del piano è proprio potenziare i
servizi sul territorio. Esistono quindi degli scollamenti fra
quello che è affermato negli obiettivi del piano e quello che è
realizzato. Faccio alcuni esempi, così sottolineo anche gli
elementi critici del piano.
Il primo degli obiettivi operativi che il piano indica a pagina
22, come pure anche all'articolo 9 della legge riguarda il
progressivo recupero della mobilità ospedaliera interregionale,
riferito al flusso di pazienti che si rivolgono presso strutture
pubbliche ubicate in altre regioni per patologie di base. Sappiamo,
e i dati ce lo dimostrano, che sono circa 2600 i pazienti residenti
in Valle, che nel '94 si sono ricoverati in strutture extra
regionali per acuti, mentre 1900 pazienti non residenti sono stati
ricoverati in regione. Se si analizza in quale reparto sono stati
ricoverati, si evince che solo il 7,5 percento dei pazienti
esportati è stato dimesso da reparti di terapia intensiva, mentre
il 67 percento da specialità di base. Allora, chiaramente esiste
l'obiettivo di far ritornare in Valle questa fetta di 1500
pazienti, che vanno a cercare altrove le cure per le specialità di
base.
Di fronte a quest'obiettivo ci saremmo aspettati delle
iniziative, delle direttive tendenti a potenziare la medicina di
base; invece il piano prevede nel capitolo VI una serie di elevate
specialità, dalla cardiochirurgia all'unità di terapia intensiva
neurologica, alla neurochirurgia, alla radioterapia, alla risonanza
magnetica, servizi che dovrebbero tendere ad aumentare
l'immigrazione di utenti e non a diminuirne l'emigrazione. Andava
invece ricercato a nostro avviso lo sviluppo e l'ammodernamento dei
servizi esistenti e andava ricercato in modo prioritario rispetto
ad investimenti su nuove unità. D'altra parte, le osservazioni
presenti nel documento del Consiglio dei sanitari sottolineavano
quest'aspetto.
Purtroppo qui si ripropone quel limite che già le linee
propedeutiche al piano avevano evidenziato come aspetto da
superare, cioè il fatto che nella cultura e nella prassi delle
scelte del settore sanitario prevale un atteggiamento per cui a
fronte di un nuovo problema si tende a costruire una risposta ad
hoc, senza chiedersi se esistono delle risorse da mettere in rete o
da potenziare, cosicché l'attenzione è sempre posta sulle nuove
risposte e non sull'insieme del sistema.
Un secondo esempio di scollamento fra gli obiettivi e quello che
il piano propone riguarda l'aziendalizzazione dell'U.S.L.. Viene
affermato fortemente che bisogna portare avanti il processo di
aziendalizzazione e tutta una serie di strumenti va in questo
senso, ma altre parti del piano invece non sono coerenti. Ancora
una volta, per esempio sempre in questo famoso capitolo VI, che è
dedicato agli interventi settoriali e dove vengono date indicazioni
all'U.S.L., vengono dettate delle scelte che rientrano piuttosto
nelle competenze dell'U.S.L.. Non siamo contrari ai vari reparti
elencati in questo famoso capitolo; io posso capire la
preoccupazione che alcuni medici o alcune associazioni hanno
pensando che noi vogliamo cancellare certe attività, ma non è così;
noi riteniamo che stare ad indicare cosa devono fare nei dettagli
sia poco rispettoso dell'autonomia dell'U.S.L.. Allora alcune di
queste iniziative, penso ad esempio a quelle per l'anoressia o per
i diabetici, possono benissimo essere messe negli accordi di
programma annuali. Questo per sottolineare che la Regione, invece
di dettare le singole scelte, dovrebbe appropriarsi del suo ruolo
di programmazione e lasciare nei fatti reale autonomia di gestione
all'U.S.L.. È compito della Alla Regione compete dichiarare quali
sono i livelli di assistenza che intende garantire e anche le
risorse che intende mettere a disposizione. Rispetto a questo punto
il piano ha alcune incertezze, nel senso che non c'è una certezza
di finanziamento, non abbiamo la certezza che tutte le iniziative
indicate nel piano possano essere finanziate. Se consideriamo la
previsione di spesa degli interventi previsti nel triennio ed
esaminiamo quanto è stato stanziato nel bilancio triennale della
Regione, constatiamo che mancano all'incirca 100 miliardi; cosa
significa questo? Significa che il budget annuale prende in
considerazione solo le spese correnti, solo il mantenimento
dell'esistente? Significa che tutti gli interventi e i programmi
esplicitamente indicati come obiettivi o come azioni si faranno
solo e quando e se l'amministrazione provvederà a specifici
finanziamenti? Ma questa non è una programmazione. Come si fa a
parlare di programmazione, se non c'è una certezza di budget?
Faccio ancora un esempio. Fra le carenze di tipo strutturale
elencate all'inizio del piano è proprio inclusa la carenza di posti
letto dedicati alla riabilitazione, in particolare per le fasce di
età giovani e adulte; la risposta che viene data, anche dopo
l'emendamento che è stato approvato in Commissione e che cancella
nella descrizione del sistema satellitare l'abbinamento polo
riabilitativo - Beauregard, (ma questo abbinamento comunque rimane
perché appare chiaramente a pagina 25, la conversione del Presidio
Beauregard da struttura ospedaliera in struttura riabilitativa a
gestione pubblica o mista) è che nel polo riabilitativo saranno
collocati 118 posti per la riabilitazione. Ma cosa significa
questo: che si amplierà il Beauregard per contenere i 118 posti
letto mancanti? Oppure che troveranno collocazione al Beauregard
questi posti per lungodegenti e che i posti letto attuali, dalla
pediatria, alla geriatria, alla ginecologia, saranno trasferiti
altrove? Ma dove? Non viene detto cioè in quale struttura nuova o
ristrutturata vengano previsti gli oltre 100 posti letto che
mancano nella nostra regione; il piano cioè non dà la risposta ad
un'esigenza fondamentale della sanità in Valle: la carenza di posti
letto.
Secondo gli ultimi dati ministeriali apparsi sull'Agenzia
sanitaria italiana del gennaio '97 si evince che in Valle il
rapporto posti letto - abitanti è il più basso di tutta Italia
(4,6) con il più alto tasso di utilizzo dei posti letto (si arriva
a 0,90 a fronte di una norma che oscilla fra 75 e 80).
Se poi consideriamo che con i turisti la popolazione può
raggiungere mediamente 155mila unità, come dice lo stesso piano,
che calcola le stesse cifre per dimostrare che non esiste un
esubero di personale, emerge quanto sia sottovalutato il dato
relativo alla mancanza di posti letto. Dobbiamo dire dove
collochiamo i 120 posti letto che mancano nella nostra Valle,
dobbiamo dare una risposta al problema Ospedale nuovo -
ristrutturazione dell'esistente, il nodo va sciolto.
Tra l'altro, questo è uno dei temi che faceva parte chiaramente
dell'accordo di programma, dove si parlava di riunificare in un
unico presidio ospedaliero le attuali tre sedi. A nostro avviso il
piano avrebbe dovuto recepire e tradurre in proposta queste
indicazioni programmatiche, che sono alla base della maggioranza di
Governo.
A nostro avviso questa questione, che si trascina da molto tempo
e che è sempre stata rinviata, deve essere affrontata. Nell'altra
legislatura si diceva che non si poteva decidere perché, non
possedendo tutto l'Ospedale data la proprietà del Mauriziano, non
si era in grado di gestire i posti letto necessari per la nostra
Regione. Ora quest'operazione è stata felicemente conclusa ed è un
punto del programma che è stato rispettato ed attuato.
Nel momento in cui abbiamo discusso la petizione presentata da
ottomila cittadini per la richiesta del nuovo Ospedale non si è
voluto decidere; la risoluzione che è stata poi votata ha rinviato
il problema, chiedendo che si raccogliessero ulteriori elementi
conoscitivi. La risoluzione del Consiglio non ha ancora avuto una
risposta completa; c'è stato un primo studio che, come ricordavo
precedentemente, risponde solo ad una parte del quesito, ma non è
stata ancora commissionata la parte più interessante, che ci
potrebbe dare elementi più chiari per valutare costi e benefici fra
le soluzioni ipotizzate: nuovo Ospedale oppure ristrutturazione e
ampliamento dell'esistente.
Ancora, a fine anno, nel momento in cui si trattava di
presentare al Ministero il programma della riorganizzazione della
rete ospedaliera, si è deciso di rinviare la scelta facendo
riferimento a quello che il piano avrebbe detto: si fa un elenco di
proposte e poi si dice in delibera di riservarsi di riesaminare,
mediante successivi provvedimenti deliberativi di modificazione o
integrazione, i contenuti della presente deliberazione ad avvenuta
approvazione del piano socio-sanitario regionale. Questo significa
che ancora una volta non è stata colta l'occasione che il piano
offriva, di essere appunto il luogo in cui prendere finalmente la
decisione. Rimandare la decisione significa lavorare affinché vinca
di fatto l'ipotesi della ristrutturazione.
So bene che la qualità della sanità non risiede solo nella
struttura, nel conforto ospedaliero, ma è l'insieme
dell'organizzazione, del modo di lavorare, della preparazione degli
operatori, la professionalità dei medici e via dicendo, e sono
certa che tutte queste cose l'U.S.L. le sta perseguendo e riuscirà
a perseguirle, quanto più sarà messa in grado di funzionare come
azienda.
Anche la struttura ha la sua importanza; fra l'altro, se
leggiamo il documento del gruppo di lavoro incaricato di analizzare
la situazione di non sicurezza dell'Ospedale di viale Ginevra, alla
luce della 626 che è la normativa sulla sicurezza, ci rendiamo
conto che ci vorranno tempi lunghissimi per la ristrutturazione,
che non si conosce ad esempio il calcolo relativo al cemento
armato, non si sa dove passano le tubature dei gas medicali. Quando
avremo finito la ristrutturazione e l'ampliamento dell'esistente,
ci troveremo di fronte ad un Ospedale che sarà "rinnovato", ma
vecchio nella concezione architettonica, con delle strutture che
sono state rabberciate più volte. Mi chiedo se è proprio questo il
contenitore sanitario che vogliamo offrire ai cittadini di questa
Valle.
Quindi la nostra valutazione sul piano e conseguentemente il
nostro voto sul piano sarà condizionato dalle risposte che avremo
alle domande che abbiamo posto e agli emendamenti che
presentiamo.
Presidente Ha chiesto la parola il Consigliere Piccolo.
Piccolo (ADP-PRI-Ind) Intanto vorrei fare una premessa prima di
entrare nell'argomento specifico, iniziando con una riflessione ad
alta voce e con una domanda formulata in un linguaggio un po' da
addetto ai lavori: la sanità in Valle d'Aosta è ammalata?
Esistono secondo me ancora alcuni settori che sono malati
comunque, una volta individuati i malati e dopo aver fatto
un'attenta analisi e diagnosi, possiamo tranquillamente curarli e
guarirli. Occorre pertanto avere una precisa volontà politica
poiché esistono a mio avviso tutte le possibilità e i mezzi
finanziari necessari, se ben mirati, per poter dire senza tema di
smentita che questa nostra piccola Regione, che introita
direttamente i contributi sanitari versati dai cittadini valdostani
- e qui sottolineo: con il principio di federalismo -, può ben
figurare in campo sanitario rispetto ad altre regioni, grazie anche
al suo limitato numero di cittadini residenti, fornendo loro un
efficace servizio sanitario, sociale e assistenziale.
La ritenevo un'importante premessa per migliorare la qualità
della vita di tutti i Valdostani; questo è l'impegno che noi
amministratori regionali dobbiamo assumerci e questi devono essere
i propositi che si deve prefiggere un piano socio-sanitario
regionale. Adesso entro nell'argomento specifico.
Il piano socio-sanitario regionale che ci accingiamo a votare è
arrivato al dibattito consiliare con molte integrazioni rispetto al
primitivo progetto varato dalla Giunta. Ne è la prova il confronto
che vi è stato, un confronto serio, non affrettato, che ha
coinvolto i gruppi consiliari delle commissioni, gli operatori e le
associazioni: ognuno ha potuto muovere i rilievi che riteneva
necessari, molti rilievi hanno trovato accoglienza, altri meno. Il
Consiglio ora deve trarre le conclusioni, delineando così il futuro
prossimo e meno prossimo della sanità in Valle.
Non è un compito facile, in tutti i campi della vita sociale è
in atto un continuo cambiamento delle scelte e delle procedure, la
sanità non ne è risparmiata e non è solo la continua evoluzione
tecnica e scientifica a rendere difficili le previsioni, ma anche
le sempre meno rosee prospettive sul piano finanziario.
Di fronte a questo scenario credo sia stato saggio accantonare
ogni decisione di nuove localizzazioni e di nuovi ampliamenti e non
solo per tattica politica, ma proprio per prendere decisioni serie
ed attendibili in un quadro di riferimento più chiaro.
Un settore quindi importante della vita sociale, quello della
salute pubblica, al quale tutti noi perché oltre tutto interessati
- in particolare noi amministratori regionali - dobbiamo cercare di
dare le giuste risposte.
Abbiamo udito in V Commissione una serie di persone impegnate
nei vari settori del campo socio-sanitario assistenziale, abbiamo
recepito con interesse le loro osservazioni ed indicazioni. Una
segnalazione mi ha particolarmente colpito: la lettera della
Pretura circondariale di Aosta, nella quale vengono segnalate
persone che versano in stato di infermità mentale e dove numerosi
familiari e tutori hanno manifestato, oltre al proprio disagio per
i propri cari, anche quello di recarsi negli istituti fuori Valle
dove i malati da tempo sono ospitati.
Non si deve dimenticare che il piano socio-sanitario organizza
servizi rivolti alla persona ed è quindi sulle necessità dei
cittadini che bisogna misurare la validità del piano stesso. In
questo senso va sottolineata con forza la necessità del
decentramento e del potenziamento dei servizi sul territorio
adeguando la presenza di presidi sanitari sul territorio,
incrementando i servizi domiciliari in modo da dare le prime
risposte sanitarie il più vicino possibile alle dimore dei
cittadini e rispondendo pienamente a quello che la legge n. 833 si
prefiggeva: portare i servizi ai cittadini.
Da qui si evince che occorre veramente impegnarsi, al fine di
creare la giusta integrazione e il coordinamento fra i medici sia
di base sia specialisti ospedalieri e quelli ambulatoriali
territoriali, il tutto sotto il controllo, in particolare per
quanto riguarda il territorio, del direttore del macrodistretto, al
quale dovranno essere dati pieni poteri gestionali individuando
quindi le persone più idonee per questo delicato ed importante
compito, fra cui rientrerà anche quello fondamentale
dell'integrazione operativa fra i servizi sanitari e quelli
socioassistenziali
Un ruolo importante dovranno averlo gli enti locali, ai quali
necessariamente dovrà rivolgersi il direttore del macrodistretto,
in quanto gli amministratori dei comuni sono coloro che conoscono
più da vicino le esigenze dei cittadini; da qui un'attenta
valutazione delle competenze da attribuire agli enti locali da
parte dell'Amministrazione regionale, in particolare per quei
servizi socio-assistenziali che già da anni gli enti locali hanno
diligentemente svolto con interessanti iniziative, soprattutto
quelle rivolte agli anziani.
Riprendo subito il problema degli anziani in quanto le
microcomunità non sono purtroppo in grado di soddisfare i
particolari casi di persone anziane che necessitano di continua
assistenza, quindi non autosufficienti e non assistibili a
domicilio. Nelle strutture previste per questi casi, mi riferisco
alle R.S.A. - ritengo che quelle individuate in Valle d'Aosta siano
poche per la verità e oltretutto personalmente reputo che quelle
individuate non siano troppo rispondenti (oltre che in termini di
collocazione geografica) agli effettivi requisiti che le R.S.A.
prevedono, cioè che le stesse debbono essere adiacenti a strutture
ospedaliere, poliambulatoriali o ambulatoriali -, occorre che vi
sia l'indispensabile presenza assidua di personale medico e
paramedico. Considerato che non è certamente facile reperire questo
personale in zone dove non esistono le strutture sanitarie
sopracitate, ritengo - se fosse ancora possibile - che si debba
rivedere la loro destinazione e che si debba sicuramente prevedere
l'individuazione di altre da dislocare sul territorio
regionale.
Questo tipo di scelta, oltre a permettere agli anziani di essere
più vicini ai comuni di provenienza, permetterebbe di
decongestionare l'Ospedale dall'occupazione di posti letto.
Un'attenzione più incisiva e puntuale dovrà essere prestata alla
cooperazione sociale e al privato sociale, componente che sarà
sempre più necessaria sia per ridurre la burocratizzazione
dell'ente pubblico, sia per sfruttare a svantaggio della
collettività le grandi risorse del volontariato, da cui quel
settore è animato e in gran parte promosso. È necessario, per non
vanificare tale attenzione, da una parte dare indicazioni e regole
precise riguardo alle attività gestite e dall'altra decidere con
rapidità i finanziamenti dovuti.
Il privato sociale fornisce rilevanti servizi alla collettività
a costi inferiori rispetto a quelli che sopporterebbe l'ente
pubblico per i medesimi servizi. È necessario che tale fatto venga
riconosciuto non solo sul piano politico, ma anche da tutta la
struttura burocratica che in qualche caso considera i finanziamenti
al privato sociale come l'elargizione di un favore non necessario.
Da qui il prevalere dei controlli sulle procedure di spesa anziché
sul costo e la qualità dei servizi, elementi sui quali va portata
tutta l'attenzione.
Nel campo dei servizi assistenziali va sostenuta maggiormente la
famiglia, allorché si prenda cura direttamente dei casi che per
l'ente pubblico rappresentano rilevanti problemi sociali,
prevedendo quindi aiuti finanziari familiari.
Ho parlato finora di alcune particolari esigenze
improcrastinabili ma, affinché tutto quanto detto possa avvenire
nel migliore dei modi, occorre provvedere innanzitutto affinché
l'azienda U.S.L. sia sempre più autonoma nella sua attività
gestionale. Occorre garantire all'U.S.L. gli strumenti necessari
per la libertà di azione, permettendone una più snella,
sburocratizzata e tempestiva azione, se vogliamo che essa possa
essere definita come un'azienda al passo coi tempi. Si tratta di
un'azienda che deve gestire la sanità pubblica con esigenze che non
si possono procrastinare nel tempo.
Per permettere all'U.S.L. la libertà di azione, si dovrà
provvedere sicuramente alla formazione professionale di tutti i
suoi operatori: medici, paramedici ed amministrativi, al fine di
garantire i servizi migliori e più rispondenti alle esigenze dei
nostri cittadini.
Per quanto riguarda infine la dibattuta questione della scelta
fra nuovo Ospedale oppure ristrutturazione dell'esistente, mi
richiamo all'intervento che ho già fatto in questo Consiglio sul
problema stesso, nel quale ponevo in rapporto le due questioni
ugualmente importanti. La prima è l'urgenza di adeguare la
funzionalità delle strutture esistenti e la necessità di pensare
per tempo alle esigenze future. Finora il dibattito ha toccato
quasi esclusivamente problemi tecnici, tutti relativi alla
funzionalità delle strutture e degli spazi. La ristrutturazione
degli ultimi reparti dell'ex Mauriziano ci dimostra che la
funzionalità si può ottenere anche in spazi esigui e che gli
strumenti tecnologici oggi a disposizione ci permettono le
soluzioni. La valutazione dell'opportunità di un nuovo Ospedale non
può quindi essere limitata all'analisi tecnico-funzionale delle
strutture, ma deve comprendere una più complessiva valutazione
dell'assetto territoriale e delle risorse economiche da investire.
Quando parlo delle risorse economiche non penso a quanti soldi
occorrono per un nuovo Ospedale rispetto a quanti ne occorrerebbero
per continuare il programma di ampliamento e di ristrutturazione
dell'esistente. Mi riferisco - e l'ho già detto nel mio precedente
intervento - alla convenienza economica di destinare il vecchio
Ospedale ad altro utilizzo; è questa l'ipotesi determinante a mio
giudizio per decidere o meno la convenienza di un nuovo Ospedale.
Tale convenienza non può che derivare da un uso diverso del
territorio aostano.
L'Amministrazione regionale, occorre riconoscerlo, non si è mai
né troppo impegnata né preoccupata troppo di questo territorio, del
quale risulta essere il maggiore utilizzatore; finora in effetti lo
ha visto solo come il contenitore dei propri uffici.
Un uso diverso del territorio, in particolare con l'abbellimento
della città di Aosta e un deciso incremento delle strutture
turistiche, potrebbe essere un potente volano per il rilancio
dell'intera economia valdostana. In tale prospettiva la
riconversione dell'Ospedale esistente potrebbe essere molto
conveniente e fornire addirittura i mezzi per la costruzione di un
nuovo Ospedale. È necessario però che quest'ipotesi venga
verificata in modo serio, sulla base di dati oggettivi, non
accantonata come un'idea strana sia dagli uni sia dagli altri.
Per quanto riguarda il piano socio-sanitario nel suo complesso,
pur con alcune carenze che ho sopra evidenziato, e rilevando che in
alcuni settori esistono ancora lati oscuri, diamo come gruppo
politico un giudizio di larga massima favorevole perché risponde
alle esigenze più urgenti in modo soddisfacente, mentre auspichiamo
ulteriori approfondimenti per le cose ancora rimaste in
sospeso.
Ribadisco quindi che la scelta del nostro movimento rimane
immutata: l'indispensabile oggi, il meglio per il domani.
Si dà atto che dalle ore 18,55 presiede il Vicepresidente Viérin
Marco.
Presidente Ha chiesto la parola il Consigliere Linty.
Linty (LNPIAP) Passo innanzitutto all'esame del disegno di
legge, che accompagna questo piano, che credo essere pieno di
contraddizioni e che passo ad illustrare.
La prima contraddizione emerge dall'articolo 3. Al comma a) si
dice che il Consiglio regionale determina gli indirizzi di natura
politica e programmatica; al comma b) le funzioni di programmazione
e di indirizzo, come d'incanto, sono passate alla Giunta regionale;
di più, viene attribuito all'Esecutivo anche il compito di
controllo che, salvo smentite, è proprio dell'organo legislativo e
non esecutivo.
C'è contraddizione anche negli articoli 13 e 16, laddove
qualcuno intende assumere per cinque anni il direttore dell'area
territoriale del macrodistretto per chiamata diretta; non esiste
una minima selezione, un albo, una graduatoria, ma tutto viene
rimesso al provvedimento motivato del Direttore generale.
Evidentemente la selezione serve solo per qualche ruolo regionale o
dell'U.S.L., ma quando si tratta dei vertici questi godono della
corsia preferenziale, e non solo per l'assunzione ma anche per la
congrua indennità di bilinguismo che solo loro possono ottenere con
una semplice conversazione. I comuni mortali, infatti, devono farsi
la dictée e prendere la sufficienza, poi passano alla prova orale e
guai a loro se sono insufficienti. È questo lo spirito che animava
qualche mese fa quest'aula, quando si parlava della prova di
francese per le assunzioni in Regione?
Il disegno di legge mostra alcune omissioni, che sembrano
parecchio volute. Al comma 5 dell'articolo 3 si dice che la Giunta
regionale adotta schemi tipo per la stipulazione di convenzioni con
istituzioni private per la gestione dei servizi socio-assistenziali
e fin qui tutto bene. La domanda che però non ha risposta è: con
quali criteri ed entro quali limiti, si pensa di affidarsi alle
leggi romane, o per una volta proviamo a partorire qualcosa di
nostro? Leggendo l'articolo 8 viene da chiedersi se non vi siete un
po' allargati; ma come potete pensare di operare gli opportuni
interventi al fine di ridurre ed eliminare progressivamente il
flusso di pazienti che si rivolgono per patologie di base presso
strutture pubbliche ubicate in altre regioni? Non vi pare un po' in
contraddizione con quanto più volte sostenuto, in particolare
dall'Assessore, che in Valle d'Aosta non è possibile predisporre
tutte le unità operative necessarie?
Veniamo ora al piano vero e proprio. È curioso vedere come i
piani presentati a questo Consiglio facciano a gara fra loro per
vincere come il più complicato e illeggibile della storia moderna.
A tale proposito gradirei sapere se in quest'aula c'è qualcuno che
è in grado di spiegarmi cos'è l'effetto di correzione disomogeneità
popolazione equivalente standardizzato su base annua 360 giorni, di
cui tanto si parla a pagina 108. Personalmente speravo che almeno
il piano socio-sanitario non contenesse elementi in contrasto fra
loro, ma era una pia illusione.
A pagina 5 si parla di macrotendenze in atto a livello regionale
e si pone giustamente l'accento sul federalismo fiscale, ovvero la
Regione trattiene tutti i contributi sanitari versati dai propri
residenti. Fin qui nulla da segnalare. La grossa contraddizione
emerge invece dalla pletora di leggi dello Stato, richiamate in
questi atti; stiamo accettando supinamente l'idea che lo Stato non
versi più niente per la sanità pubblica e che ci dica però come la
dobbiamo organizzare. Poco tempo fa un medico svizzero di Martigny
disse che in Svizzera con il personale in servizio presso
l'Ospedale di viale Ginevra farebbero funzionare quattro nosocomi.
Eppure la Svizzera geograficamente è più vicina a noi di Roma.
Credo sia giunto il momento per la nostra Regione di intraprendere
il cammino della propria autodeterminazione ed organizzazione sulla
base delle esigenze dei Valdostani e di smettere di seguire a testa
bassa farneticazioni ministeriali, frutto di burocrati frustrati,
siano esse affidate a politici o a ex politici romani, ai quali
questa Giunta ha elargito, travisando audacemente il mandato di
questo Consiglio, copiose consulenze che resteranno nei cassetti di
via de Tillier per i prossimi venti anni senza produrre un solo
effetto positivo per i Valdostani.
Dalla tentata lettura del documento in questione emergono una
serie di intenzioni sicuramente condivisibili. Sarebbe un po' come
dire: da domani in tutto il mondo ci sarà la pace, tutti pagheranno
tasse giuste, nessun disoccupato. E chi non condivide tali
affermazioni?
Penso che gli interventi previsti nel triennio e negli anni a
venire, Ospedale a parte, non possano essere contestati, ma
consentitemi di avanzare qualche dubbio, sebbene sia da poco più di
tre anni in quest'istituzione. Penso di aver imparato a distinguere
il delta che passa fra il dire (o lo scrivere) e il fare.
La popolazione valdostana sarà sicuramente felice di leggere
quali sono le intenzioni contenute nel presente piano e ancor più
gli abitanti della Bassa Valle andranno orgogliosi nel sapere che
Donnas è diventato un macrodistretto. Credo comunque che la domanda
che li attanaglierà di più sarà: ma quando finiscono il tetto del
Poliambulatorio? Oppure: quando si decidono ad alzare il garage del
C.E.B. di Donnas cosicché le ambulanze possano entrarvi? Sarebbe il
caso di cominciare a rispondere a queste domande, prima di
propinare megainterventi in campo sanitario.
Prendo l'occasione al volo per ricordare ai colleghi come
nell'estate del '93, in occasione dell'approvazione del disegno di
legge per l'istituzione del servizio 118, qualcuno in quest'aula
parlava di sistemi di comunicazione fra autoambulanze e Ospedale
per il monitoraggio delle condizioni del paziente via radio, con la
trasmissione di lastre radiografiche via etere e conseguente
diagnosi immediata del radiologo. Allora parlai di fantascienza e
qualche anno dopo posso dire di non essermi sbagliato; gli utenti
del servizio sanitario regionale sono felici di sapere che le
autoambulanze saranno dotate di sistemi di comunicazione
satellitare, ma probabilmente vorrebbero anche sapere come farà la
Regione a sopperire alla carenza di medici pediatri convenzionati
su tutto il territorio regionale. Dico questo perché a pagina 33 si
legge che la Regione pensa di superare tale carenza con un nuovo
modello organizzativo incentrato su una buona organizzazione di
pediatria di comunità. Non era forse il caso di spiegare più
praticamente cosa intendete fare per risolvere il problema dei
pediatri o delle interminabili liste di attesa per esami e
interventi?
Veniamo alla nota dolens: quale Ospedale per la Valle d'Aosta?
Su questa domanda abbiamo speso fiumi di inchiostro, chilometri di
nastri Ampex e un mare di soldi per progetti, consulenze, studi di
fattibilità. Da questo piano socio-sanitario mi pare invece che
emerga una risposta precisa: di fare un nuovo Ospedale non se ne
parla proprio, ristrutturiamo quello che c'è, riuniamo i blocchi
operatori, lo trasformiamo in un Ospedale per acuti e le degenze le
trasferiamo al Beauregard. Trattamento diverso invece per l'ex
maternità, dove troveranno posto acuti e degenti.
La domanda che voglio porre a tutti voi è questa. Supponiamo che
una persona adulta venga ospedalizzata in viale Ginevra per un
intervento chirurgico; resta nell'Ospedale regionale fino a quando
è acuto, poi viene ricoverato al Beauregard per continuare la
degenza prescritta. Sappiamo bene che un paziente appena operato
versa in condizioni fisiche precarie; mentre si trova al Beauregard
subentra una complicazione grave, ad esempio un blocco
cardiocircolatorio, a quel punto cosa succede? Viene caricato su
un'autoambulanza e trasportato d'urgenza alla rianimazione di viale
Ginevra? Parte una squadra di rianimatori da viale Ginevra per il
Beauregard? Quanto tempo prezioso deve passare per questo paziente
prima di ritrovarsi in un'unità di terapia intensiva? Ve la sentite
veramente di rischiare anche solo una vita nel tragitto che separa
l'Ospedale per acuti da quello per la riabilitazione
post-acuzie?
Ribadisco in quest'aula l'esigenza non più procrastinabile di
una nuova struttura ospedaliera, anche in relazione all'accesso per
il pubblico. Se prima parlavo del "poi", leggendo a pagina 30 il
paragrafo relativo ai percorsi, mi viene da citare "mai"; quando si
parla di definizione in accordo con il Comune di Aosta di un
intervento di riordino della viabilità, della sosta e dei flussi
nell'area circostante il presidio ospedaliero, vengono alla mente i
lavori (attualmente non in corso) portati avanti dal tandem Regione
- Comune.
L'ubicazione dell'Ospedale regionale e la relativa edificabilità
ancora disponibile pongono dei seri vincoli in merito
all'ampliamento dell'edificio e delle strutture connesse. Più
corretta e obiettiva sarebbe stata la scelta di sistemare i reparti
obsoleti per il tempo necessario alla realizzazione di un nuovo
presidio, dotato di tutte le caratteristiche necessarie alla
funzionalità e praticità di una struttura così importante per la
società valdostana.
Presidente Devo fare una comunicazione di servizio. È un
richiamo ai consiglieri di fare riferimento alle pagine dell'ultimo
testo della Commissione, quello trasmesso lunedì con l'ordine del
giorno suppletivo. È una comunicazione che viene dall'Assessore, in
quanto alcuni consiglieri hanno fatto riferimento al testo
precedente. Ha chiesto la parola il Consigliere Marguerettaz.
Marguerettaz (PpVA) Va riconosciuto che predisporre un piano
socio-sanitario è senz'altro un compito arduo. Scherzando stamani
dicevo all'Assessore - lui non diceva il contrario - che
probabilmente quando un qualsiasi Assessore alla sanità inizia a
scrivere - ammesso che lo faccia lui direttamente - la prima riga
di un piano sanitario, ha già il campanello che suona dieci volte
perché ci sono dieci persone diverse che vogliono dire la loro. Va
fatta subito una cernita: quante di queste dieci persone agiscono
per interesse della collettività e quante hanno invece altri
interessi per la testa.
Detto questo, schematizzo molto il mio intervento in questo
modo. Vi sono in questo piano molti punti che ci vedono favorevoli,
di questo dobbiamo dare atto al lavoro che è stato fatto. Ve ne
sono poi altri su cui abbiamo alcune perplessità più o meno
profonde, poi ve ne sono alcuni ovviamente che non ci vedono
favorevoli. Cercherò quindi brevemente di riassumere questi punti
secondo questo schema.
Affronto subito i punti, presenti all'interno del piano, che non
possono non vederci favorevoli. Credo che i servizi di cui si vuole
dotare l'Ospedale siano scelti con oculatezza di fronte ad un
bisogno e a delle carenze che, come abbiamo più volte avuto modo di
discutere all'interno di questo Consiglio, risultano essere
oggettive. Penso quindi alla risonanza magnetica, alla
radioterapia, al dipartimento anestesiologico con tutti i
disservizi sui quali non torno, ma che abbiamo già avuto modo di
affrontare in quest'aula e in Commissione in diverse occasioni.
Così come va vista favorevolmente l'attivazione della chirurgia per
quanto riguarda la circolazione extracorporea, che potrà andare
incontro ai disagi di questo tipo particolare di pazienti che oggi
non trovano adeguate risposte in loco.
È certamente positiva l'istituzione del servizio di
diabetologia, so che su questo non tutti sono concordi, ma abbiamo
avuto modo di conoscere la situazione di chi deve rivolgersi a
questo servizio e tutte le difficoltà alle quali oggi va incontro.
Difficoltà che speriamo possano essere superate con l'istituzione
di questo servizio.
È senz'altro molto positiva l'istituzione del centro unico delle
prenotazioni, è una delle questioni meno toccate anche dagli altri
interventi per tutta una serie di intoppi burocratici che ognuno di
noi conosce perché almeno in un'occasione nella vita avrà avuto
bisogno di rivolgersi a queste strutture e ha quindi potuto toccare
con mano la situazione. Quindi l'istituzione del centro unico di
prenotazioni è davvero un'ottima idea, che ci auguriamo possa
prendere piede al più presto.
È altrettanto positiva finalmente l'istituzione di queste
U.V.G.; da più parti e da diverso tempo si è convenuto sulla
necessità di avere un'unità che valutasse lo stato effettivo degli
anziani dal punto di vista, ad esempio, dell'autosufficienza o
della non completa autosufficienza o della totale non
autosufficienza.
Questi sono punti che qualificano questo piano socio-sanitario,
ma è compito dell'opposizione sottolineare soprattutto le parti che
lasciano ancora perplessi o che ci vedono fortemente contrari.
Innanzitutto in questo piano non sono sufficientemente ben
definiti i ruoli e i compiti dei vari soggetti che operano dentro
il pianeta sanità. Quando faccio quest'affermazione non mi
riferisco tanto agli obiettivi che il piano fissa e che esplicita
nelle premesse, vale a dire quelli di stabilire i compiti
dell'Assessorato - o se volete della Regione - da una parte e
dell'U.S.L. dall'altra, quanto al ruolo che gli altri soggetti che
operano nel campo socio-sanitario devono avere all'interno di
questo contesto. Mi riferisco a due di questi soggetti: ai soggetti
del privato e ai soggetti del privato sociale. Non è chiaro il
ruolo dei soggetti privati, questo non sono solo io a dirlo ma,
anche in una delle numerosissime audizioni che abbiamo avuto nel
corso di questi mesi, è stato un dato sottolineato. Il privato può
essere un elemento di formidabile importanza in un sistema
socio-sanitario anche perché con il concetto della concorrenzialità
può far sì che degli standard qualitativi crescano sia nel pubblico
sia nel privato.
Tuttavia non appare sufficientemente chiaro quale ruolo debba
giocare il privato, perché se è possibile che giochi un ruolo
estremamente positivo, sappiamo tutti come si debba stare attenti
al fatto che il medesimo soggetto può avere addirittura un ruolo
negativo per quanto concerne la sanità in Valle d'Aosta. Ad
esempio, una questione da buttare senz'altro sul tappeto è la
seguente: quanti operatori sanitari che lavorano nel pubblico e
quindi nel sistema sanitario regionale operano parallelamente in
strutture private fuori Valle? Questo è un argomento da affrontare
con tutta la dovuta serenità ma che non si può non evitare, anche
perché interessa un altro discorso che poi andrò a toccare, che è
quello della cosiddetta migrazione ospedaliera. È un punto sul
quale riflettere.
Il privato sociale mi sembra non sufficientemente valorizzato;
non è chiaro il ruolo che il privato sociale debba giocare, prova
ne è che nello stesso disegno di legge all'articolo 8 a pagina 9 -
per rispondere al richiamo fattoci dal Presidente del Consiglio -
vengono differenziati i punti e) ed f) del comma 1, cioè viene
differenziata da una parte l'integrazione programmatico-operativa
fra i servizi sanitari e i servizi socio-assistenziali, e poi vi è
un punto - diverso, evidentemente, altrimenti sarebbe rientrato nel
medesimo - dove ci si pone la finalità di promuovere la
partecipazione e la collaborazione con il comparto privato, come se
il discorso sanitario non dovesse essere portato avanti
unitariamente da tutti i vari soggetti. Non è chiaro il ruolo che
può svolgere il privato sociale all'interno di uno dei discorsi che
in maniera sensibile investe le attività di tale soggetto, che è
quello del settore materno infantile. Se andiamo a vedere nel piano
gli obiettivi che ci si pone ad esempio per quanto riguarda le
I.V.G. (interruzioni volontarie di gravidanza), vediamo che tutto
il compito di tutela della gravidanza è ancora una volta affidato
ai soggetti pubblici con metodologie unidirezionali, che ad esempio
vedono come unica possibilità di combattere il fenomeno delle
interruzioni di gravidanza il ricorso ad una politica degli
anticoncezionali.
L'Assessore mi dirà che il piano tratta di tutte le cose di cui
sto parlando ed è vero: se c'è una notazione da fare al margine di
questo piano è che non lascia fuori niente. Si parla ad esempio
anche del ruolo delle famiglie, ma anche qui non è chiaro il ruolo
che esse devono giocare, perché? Ho sentito anche un intervento del
Consigliere Piccolo su un passaggio che ha fatto a proposito del
ruolo della famiglia e credo che questo sia un passaggio decisivo:
o ci si rende conto che le famiglie già operano in questo settore
nonostante il fatto che non ci sia una legge, nonostante il fatto
che un certo tipo di politica non sia indirizzato nei confronti
delle famiglie quanto ad alcuni soggetti deboli presenti nelle
famiglie, quindi o questa è una risorsa sulla quale investire,
oppure continuiamo con un certo tipo di politica che va in soccorso
di famiglie particolari laddove ci sono delle difficoltà
specifiche; mi sembrava che il collega Piccolo parlasse di casi
sociali. È una volontà di inversione di tendenza rispetto a quella
che ho descritto? Ce lo auguriamo, personalmente me lo auguro, ma
staremo a vedere.
Abbiamo delle perplessità sulla verifica della qualità dei
servizi. Abbiamo notato che questo piano socio-sanitario
approfondisce e dettaglia parecchio l'analisi per quanto concerne i
servizi del territorio: poliambulatori, distretti eccetera, non
altrettanto si può dire questo piano faccia, sul versante
dell'analisi, in merito al funzionamento dei servizi ospedalieri.
Là abbiamo notato una certa carenza; si fa un discorso molto
generico sui servizi offerti dagli attuali servizi ospedalieri, non
si scende nel particolare, cosa che sarebbe stata oltremodo
necessaria, per vedere ad esempio come rispondono in termini di
qualità i vari reparti dell'Ospedale. Questo non ci è parso di
vederlo nel piano.
Abbiamo delle perplessità sulle giustificazioni che vengono date
per quanto concerne la migrazione ospedaliera. Qui per la verità a
volte si dicono delle cose, a volte se ne dicono altre, almeno così
ci è parso. Nella pagina 11 dell'allegato al piano si dice che
l'esistenza di un'unica struttura ospedaliera regionale priva di
tutte le altissime specialità medico-chirurgiche (grandi ustioni,
trapianti, cardiochirurgia, neurochirurgia, unità spinale) fa sì
che una fetta di patologie importanti transiti in altre regioni.
Poi si dice che tuttavia la mobilità interregionale in uscita non
si esaurisce con l'altissima specialità, ma interessa anche
patologie di base e di media assistenza. Cioè, come voler dire:
perché la gente va a cercare dei ricoveri in ospedali fuori Valle?
Soprattutto perché qui non ci sono le altissime specialità. Su
questo mi permetto di avere delle riserve, che in altre parti del
piano l'Assessore, come presentatore di questo piano, sembra
condividere. In realtà, questo fenomeno della migrazione è dovuto
in gran parte a delle specialità di base e non solo per quelle
cause che vengono descritte sempre nella stessa pagina, dove si
dice: "Si ritiene che molte di queste migrazioni siano da
attribuire alla naturale attrazione verso le zone di origine o alla
notorietà della struttura o dei sanitari che vi operano"; sì, tutto
questo ma mi permetto di insinuare un dubbio perché vi sono alcuni
tipi di servizi che non danno sufficienti risposte in termini
qualitativi, e sarebbe stato bene andare ad approfondire questo
discorso.
Un'osservazione: in uno di quei tanti documenti che ci sono
stati forniti nel corso di questi mesi ve n'era uno che riguardava
appunto la migrazione verso altre regioni, dal quale risultava che
verso la Regione Liguria non ci fossero migrazioni di tipo
ospedaliero - e qui probabilmente mi spiegherà l'Assessore - non ho
la presunzione di essere nel vero, ma penso che invece verso la
Regione Liguria, in modo particolare per quanto riguarda la
pediatria, l'Ospedale pediatrico del Gaslini, vi sia una forte
migrazione di bambini valdostani che vengono ricoverati presso
questa ed altre strutture del Piemonte, quindi non solo della
Liguria. Sul servizio di pediatria forse una riflessione più
approfondita di quella che viene fatta nel piano ci starebbe
bene.
Infine, altri punti meno importanti di questo, ma che ci
lasciano comunque delle perplessità.
Il direttore del macrodistretto, dice la legge, deve essere
laureato, il piano poi dice che deve essere preferibilmente medico:
ci sembra qui di vedere una piccola contraddizione, se non altro
una non chiarezza, nel senso che la cosa che dice la legge dovrebbe
dirla anche il piano e viceversa.
Un altro punto di perplessità, che mi sta particolarmente a
cuore, è il fatto che fra le leggi che vengono abrogate con
l'adozione del piano sanitario vi è la legge n. 41/1992, quella che
finanziava gli istituti (in particolare per gli anziani) di cura
privati. La cosa mi ha spaventato finché l'Assessore mi ha
ragguagliato, anche tramite i suoi servizi che ringrazio perché mi
hanno spiegato per iscritto questa questione, dicendomi che questa
legge viene superata dall'articolo 3, comma 5, dove si dice che la
Giunta regionale adotta degli schemi tipo per la stipulazione di
convenzioni con istituzioni private per la gestione di servizi
socio-assistenziali. Va bene, ma una perplessità mi rimane, Signor
Assessore: che questi schemi tipo sulle convenzioni che andranno ad
essere stipulate siano un discorso esclusivo della Giunta. Capisco
che in seguito tutte le convenzioni, ricalcando questi schemi tipo,
dovranno essere di competenza della Giunta, ma che l'individuazione
dello schema tipo sia non dico di competenza del Consiglio, ma
almeno resa nota ai consiglieri.
L'ultima perplessità riguarda l'esame di francese. Qui andiamo a
dire che i vari direttori: quello dell'area ospedaliera, quello del
macrodistretto e quello del territorio, per essere nominati
dovranno superare una conversazione in lingua francese. Capisco la
necessità di non perdersi troppo su queste questioni a fronte di
posizioni importanti, quali quelle che queste persone andranno a
rivestire. Non posso però non sottolineare l'enorme incongruenza
che c'è in questo sistema, viene richiesta una semplice
conversazione al direttore dell'area ospedaliera, e viene richiesta
invece una prova scritta e orale all'infermiera che deve fare il
suo ingresso nella stessa struttura. Mi sembra un'incongruenza non
ideologica ma pratica, perché sappiamo le difficoltà che vi sono
per quanto riguarda il settore infermieristico.
Chiudo con le perplessità e dico i punti sui quali invece siamo
fortemente contrari.
Siamo fortemente contrari su come viene impostata la questione
delle R.S.A., secondo me, non prendendo atto di una situazione di
fatto che è in corso da tempo nella nostra regione. Noi abbiamo
delle R.S.A. che definirei incomplete, le abbiamo già e dobbiamo
prenderne atto, sono le microcomunità per anziani. Queste strutture
oggi sono un qualcosa di completamente diverso da quello per cui
erano state concepite. Se vi ricordate, le microcomunità erano nate
per dare uno spazio un po' più vitale a persone anziane
autosufficienti; oggi si stanno rivelando invece dei posti che
ospitano soprattutto persone non autosufficienti, che quindi non
possono avere un ricovero presso il proprio domicilio. Per contro,
queste microcomunità da questo punto di vista non danno risposte
adeguate perché c'è una carenza enorme di personale infermieristico
che qui si dice di voler rimpinguare, perché non c'è la presenza
costante di un medico.
Allora pongo il problema: non è possibile pensare di mettere
mano a queste microcomunità adeguandole dal punto di vista del
personale e dei servizi erogati per trasformarle, non tutte ma
almeno alcune, in piccole R.S.A.? La pongo come domanda perché il
criterio che invece questo piano vuole seguire per andare a
localizzare queste R.S.A. di fatto non esiste; l'unico criterio
enunciato è quello che individua una R.S.A. ogni macrodistretto. È
un criterio molto ampio che lascia ampio margine di scelta: vedi le
prime due scelte che vengono fatte, Antey ed Issime, che ci
lasciano oltremodo perplessi o perlomeno non ci fanno capire qual è
stato il criterio che ha portato a questa scelta.
Un punto che ci vedi contrari perché ancora insufficiente è il
tipo di autonomia aziendale che si va a realizzare con questo
piano. Tutti ci siamo detti all'inizio di questa legislatura che
finalmente con la legge nazionale adeguata dalla nostra normativa,
con le linee propedeutiche al piano, andavamo ad istituire
un'U.S.L. azienda completamente autonoma, rispetto alla quale la
Regione si limita a dare gli indirizzi e a controllare la spesa.
L'Assessore ci ha spiegato che i tempi non sono ancora maturi. Non
entro nel merito di quest'affermazione, che può anche essere vera;
dico solo che è un'affermazione molto pericolosa e che al tempo
stesso non ci sembra di vedere all'interno di questo piano quali
misure permetteranno all'U.S.L. di arrivare ad un'autentica
autonomia aziendale.
Terzo e conclusivo punto che ci vede contrari, ma qui mi è parso
di capire di essere una voce dentro un certo coro, è la questione
Ospedale. sig. Assessore, lei si ricorderà benissimo come credo
chiunque qui dentro che tutte le volte che è stata affrontata la
questione Ospedale nuovo o ristrutturazione del vecchio, si è detto
che al momento di approvare il piano socio-sanitario regionale
doveva essere data una certa risposta a questa domanda. Una certa
risposta che invece abbiamo visto non venire.
Si dice del resto che questo è un piano triennale, quindi
estremamente realistico, che prende in considerazione le cose che
si possono realizzare; a noi va tutto bene, mi permetto di fare
solo due battute. Se questo è un piano di tre anni, da domani,
Signor Assessore, deve cominciare a pensare al nuovo piano perché
il tempo che abbiamo impiegato per partorire questo documento è
stato di tre anni quindi, da domani mattina, approvato il piano, si
metta pure al lavoro per pensare al piano del '99.
Poi, a proposito dell'Ospedale nuovo, non vorrei essere stato
cattivo profeta quando approvammo le linee propedeutiche al piano.
In quell'occasione ho detto: "Non vorrei che l'Assessore, quando
parla della volontà di non predisporre un libro dei sogni, ma
appunto un piano socio-sanitario concreto, fattibile e
realizzabile, si riferisca proprio a mettere in moto tutto un
processo amministrativo che giunga poi alla creazione di un nuovo
Ospedale, non vorrei cioè che nel piano socio-sanitario che andremo
ad approvare - non so ancora quando - non si sciolga questo nodo,
facendosi forte su quest'affermazione del documento che dice che
questo potrebbe essere un libro dei sogni e quindi da
scartare".
Si dà atto che, dalle ore 19,26 riassume la Presidenza il
Presidente Stévenin.
Presidente Ha chiesto la parola il Consigliere Lanièce.
Lanièce (GA) Dopo l'intervento del collega Marguerettaz, penso
ci sia ben poco da dire dato che ha detto quasi tutto lui quindi,
per evitare delle ripetizioni, cercherò di mettere in evidenza
alcuni aspetti che finora non sono stati sottolineati dai colleghi
che sono intervenuti.
Il piano socio-sanitario di cui stiamo trattando mi sembra in
alcune parti carente rispetto alle innovazioni che prometteva. Da
quanto ho letto, mi sembra che ben poco cambi dal punto di vista
del rapporto fra l'utente dei servizi e la struttura sanitaria
pubblica, ovvero della comunicazione fra fruitore e servizi.
Comunicazione che potrebbe, anzi dovrebbe avvenire anche per mezzo
di consultazioni con le organizzazioni che rappresentano i
cittadini. Mi pare invece che la possibilità di verifiche con
rappresentanti delle organizzazioni dei cittadini, nelle fasi
programmatiche dell'attività socio-sanitaria, non sia
sufficientemente sviluppata.
A fronte degli impegni previsti dal piano non ho riscontrato
particolare attenzione ai possibili tagli da effettuare alla spesa
sanitaria che, come segnalato da alcune organizzazioni di
consumatori, potrebbero contribuire all'eliminazione del ticket. La
spesa sanitaria in Valle è infatti più alta di ben 400mila lire a
persona rispetto alla media nazionale, risparmiando questi soldi si
potrebbe eliminare una tassa individuale che pesa sulle tasche dei
malati.
Per quanto riguarda i servizi sociali di assistenza ai malati
mentali, ai tossicodipendenti, agli alcoolisti, mi preme
evidenziare che non vedo sensibili miglioramenti nel modo di
affrontare il disagio di queste categorie; ad esempio il
potenziamento del S.E.R.T. (servizio tossicodipendenti) dovrebbe
essere subordinato ad un riordino effettivo del suo funzionamento.
Oggi come oggi il S.E.R.T. non è altro che un distributore di
metadone ben lontano dagli scopi per i quali il servizio è nato. Mi
risulta anche che il S.E.R.T. sia l'unica struttura pubblica alla
quale è demandato occuparsi di tutte le malattie da dipendenza e da
sostanze stupefacenti o alcoliche. Dai dati in mio possesso non mi
sembra che attualmente la struttura di via Guido Rey ottemperi a
questa peculiarità.
Per quanto riguarda poi il privato sociale che, secondo quanto
ribadito dal piano, dovrebbe stipulare accordi con la Regione per
il servizio di assistenza agli alcoolisti, tossicodipendenti e
malati di AIDS, voglio qui ricordare due strutture adibite proprio
a questi scopi e che da tempo languono in agonia, in attesa che
l'Amministrazione regionale si decida ad attuare quanto previsto
dal piano socio-sanitario. Mi riferisco alla Cooperativa Demos, che
si occupa di assistenza, prevenzione ed alcoolismo e alla
Cooperativa Bourgeon de Vie, unica struttura privata in Valle
d'Aosta organizzata per ospitare i malati di AIDS, i quali oggi
possono rivolgersi solamente al reparto infetti dell'Ospedale di
Aosta, che non è certo strutturato per fungere da casa alloggio per
gli affetti dal morbo HIV.
Quest'accenno al reparto infetti può introdurre il tema forse
più importante in materia di ristrutturazione socio-sanitaria,
quello dell'Ospedale regionale. Da anni si discute intorno
all'eventualità di riunire le tre strutture distaccate: viale
Ginevra, Beauregard, ex Maternità sotto un unico tetto; se ne
discute, ma la volontà dell'Amministrazione regionale - volontà che
mi sembra più che altro politica - è diretta verso tutt'altra
direzione. Dalla lettura del piano emerge chiaramente che la
Regione intende mantenere le cose come sono, ovvero l'unica
possibilità di cambiamento concessa è la redistribuzione
dell'attività assistenziale per patologie acute all'Ospedale di
viale Ginevra, della lungodegenza e della riabilitazione al
Beauregard e del servizio di psichiatria all'ex Maternità di via
Saint-Martin-de-Corléans.
Questo, nonostante un autorevole comitato formato da operatori
del settore sanitario abbia proposto una petizione per un nuovo
Ospedale sotto cui riunire tutti e tre i servizi e nonostante che
tale petizione sia stata firmata da oltre 8000 persone. La scelta
di una sola sede ospedaliera mi sembra l'opzione più credibile e
valida, se affiancata ad una distribuzione sul territorio
valdostano di adeguati servizi sanitari, in grado di sopperire alle
esigenze meno urgenti della popolazione residente fuori Aosta. Oggi
tutti i cittadini valdostani che non vogliono o non possono pagare
i costi dell'assistenza privatistica sono costretti a rivolgersi
per cure e visite specialistiche, per ricoveri anche sotto forma di
day hospital, alla struttura ospedaliera di viale Ginevra o al
Beauregard. L'attuale stato di decadenza dell'Ospedale, come è
evidenziato piuttosto impietosamente anche dagli organi di
informazione, non è certo in grado di rispondere in maniera
adeguata alle esigenze degli utenti; invece una maxistruttura,
coadiuvata da servizi leggeri dislocati sul territorio, potrebbe
garantire ai Valdostani un servizio indubbiamente migliore di
quello attuale.
Non si può non ribadire comunque l'impegno costante e talvolta
massacrante a cui si prestano senza remore gli operatori sanitari,
medici e infermieri; questo spirito di abnegazione non va lasciato
solo a sé stesso. I consigli e le proposte che vengono da chi
quotidianamente si scontra con i disagi della struttura sanitaria
valdostana devono essere presi in considerazione, devono venire
discussi e capiti.
Ecco perché è necessario, prima di prendere decisioni
affrettate, confrontare le nostre decisioni con le proposte degli
operatori sanitari, come quella avanzata dal Comitato per il nuovo
Ospedale. Confrontare non vuol dire necessariamente essere
d'accordo, ma la comparazione con modelli differenti di
interpretazione del ruolo della struttura socio-sanitaria diventa
imprescindibile dalla volontà di offrire ai cittadini valdostani un
servizio all'altezza delle esigenze. Per fare questo nel modo
migliore possibile, sarebbe opportuno nominare degli esperti del
settore socio-sanitario, allo scopo di redigere uno studio capace
di approfondire le problematiche esistenti e valutare i costi delle
proposte avanzate da chi crede nella validità di una nuova e unica
struttura ospedaliera.
Sono d'accordo anch'io con quanti definiscono un'anomalia la
soppressione del servizio di pneumotisiologia sul territorio,
prevista dal piano socio-sanitario. Questo servizio, lungi
dall'essere una fotocopia del servizio di radiologia, come appare
scritto sul piano, funziona benissimo ed è in grado di snellire
ampiamente l'attività di radiologia che senza la struttura di via
Guido Rey si troverebbe ingolfata dalle prenotazioni e dalle code
dei pazienti. Ancora, il servizio di pneumofisiologia è un servizio
mirato, serve cioè ad individuare le precise patologie
pneumotoraciche e svolge un'attività di prevenzione e diagnosi
precoce. Questo servizio fornisce prestazioni a circa il 12
percento dei residenti valdostani senza spese aggiuntive per il
personale e senza alcuna lista di attesa. Mi auguro quindi che su
questa soppressione si mediti senza fretta, però in modo
approfondito.
Voglio concludere questo mio breve intervento con l'augurio che
possa diventare operativo a tutti gli effetti in Valle il servizio
di radioterapia, un servizio che il sottoscritto con diverse
iniziative consiliari aveva sottoposto all'Assessore e al
Consiglio, in quanto si tratta di un servizio atteso da molti anni,
che è divenuto ormai un'esigenza insopprimibile per molti malati.
Penso che questo sia un aspetto molto importante, di cui va dato
atto al piano.
Ovviamente nel complesso la valutazione non è positiva.
L'augurio è che si riesca a comprendere una volta per tutte cosa si
intende fare per quanto riguarda il problema dell'Ospedale, se si
vuole decidere una volta per tutte di dare una risposta definitiva
a tutti i cittadini che si pongono questo problema e attendono una
risposta da parte di questo Consiglio regionale su un problema che,
secondo me, è basilare per il mondo sanitario valdostano.
Resto in attesa di avere una risposta dall'Assessore e dalla
maggioranza di questo Consiglio.
Presidente Colleghi consiglieri, se nessun altro chiede la
parola, vista l'ora, proporrei di continuare i lavori nella seduta
di domani mattina.
La seduta è tolta.
La seduta termina alle ore 19,53.
