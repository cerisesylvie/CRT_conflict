Classificazione
AGRICOLTURA
AMMINISTRAZIONE REGIONALE
Ordinamento degli uffici e del personale
ASSISTENZA SOCIALE
COOPERAZIONE
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 2106 del 5 dicembre 2011 - Resoconto
OGGETTO N. 2106/XIII - Disegno di legge: "Proroga, per l'anno
2011, degli aiuti temporanei di importo limitato a favore delle
società cooperative e delle altre imprese operanti nel comparto
agroalimentare. Contributi per la realizzazione di interventi in
materia sociale e per il sostegno economico delle famiglie.
Autorizzazione di spesa per il Corpo valdostano dei vigili del
fuoco".
Articolo 1
(Proroga degli aiuti temporanei di importo limitato a favore
delle società cooperative e delle altre imprese operanti nel
comparto agroalimentare)
1. Nel rispetto della Comunicazione della Commissione europea
- Quadro temporaneo dell'Unione per le misure di aiuto di Stato a
sostegno dell'accesso al finanziamento nell'attuale situazione di
crisi economica e finanziaria (2011/C 6/05) e del relativo quadro
di riferimento statale di cui alla direttiva del Presidente del
Consiglio dei ministri 23 dicembre 2010 (Modalità di applicazione
della comunicazione della Commissione europea -
Quadro temporaneo dell'Unione per le misure di aiuto di Stato
a sostegno dell'accesso al finanziamento nell'attuale situazione di
crisi economica e finanziaria), pubblicato nella Gazzetta ufficiale
del 18 gennaio 2011, n. 13, e autorizzato, per quanto riguarda gli
aiuti di importo limitato, con decisione SA 32036 (N2010) della
Commissione europea, del 20 dicembre 2010, la concessione degli
aiuti temporanei di importo limitato a favore delle società
cooperative e delle altre imprese operanti nel comparto
agroalimentare, di cui al capo II della legge regionale 4 agosto
2009, n. 25 (Misure urgenti di autorizzazione di aiuti temporanei
alle imprese in funzione anti-crisi), è prorogata fino al 31
dicembre 2011.
2. L'onere complessivo derivante dall'applicazione del comma
1 è determinato in euro 1.060.000 per l'anno 2011.
3. L'onere di cui al comma 2 trova copertura nello stato di
previsione della spesa del bilancio di previsione della Regione per
il triennio 2011/2013 nelle unità previsionali di base 1.10.3.10.
(Interventi e servizi finalizzati allo sviluppo del settore
agricolo e agroalimentare) e 1.10.3.20. (Interventi finalizzati
alla promozione di investimenti nel settore agricolo e
agroalimentare).
4. Al finanziamento dell'onere di cui al comma 2 si provvede
mediante l'utilizzo della risorsa iscritta nello stesso bilancio
nell'UPB 1.15.1.10. (Oneri per interessi).
5. Per l'applicazione del presente articolo, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le variazioni necessarie.
Articolo 2
(Trasferimento straordinario al Comune di Brusson per la
ristrutturazione di un immobile da destinare a struttura
socio-sanitaria. Modificazione alla legge regionale 15 aprile 2008,
n. 9)
1. Il comma 2 dell'articolo 27 della legge regionale 15
aprile 2008, n. 9 (Assestamento del bilancio di previsione per
l'anno finanziario 2008, modifiche a disposizioni legislative,
variazioni al bilancio di previsione per l'anno finanziario 2008 e
a quello pluriennale per il triennio 2008/2010), è sostituito dal
seguente:
"2. Lo stabile denominato Villa Ami, compresi i locali
acquistati con il finanziamento regionale di cui al comma 1 e i
parcheggi di pertinenza, sono ceduti in uso gratuito, previa
realizzazione dei lavori di ristrutturazione da parte del Comune,
all'Azienda USL con le modalità e nei tempi stabiliti in apposito
accordo di programma.".
2. Per la ristrutturazione dello stabile di cui all'articolo
27 della l.r. 9/2008, come modificato dal comma 1, la Regione è
autorizzata ad erogare, nell'anno 2011, un contributo straordinario
al Comune di Brusson pari ad un massimo di euro 3.300.000, in
deroga a quanto previsto dalla legge regionale 20 novembre 1995, n.
48 (Interventi regionali in materia di finanza locale).
3. L'onere di cui al comma 2 trova copertura nello stato di
previsione della spesa del bilancio di previsione della Regione per
il triennio 2011/2013 nell'unità previsionale di base 1.4.2.20
(Trasferimenti per spese di investimento con vincolo di
destinazione agli enti locali) e al suo finanziamento si provvede
mediante le risorse derivanti da trasferimenti finanziari con
vincolo settoriale di destinazione di cui al titolo V della l.r.
48/1995 nell'ambito della medesima UPB 1.4.2.20.
4. L'allegato A alla legge regionale 10 dicembre 2010, n. 40
(Legge finanziaria per gli anni 2011/2013), già modificato dalla
legge regionale 28 giugno 2011, n. 16 (Assestamento del bilancio di
previsione per l'anno finanziario 2011, modifiche a disposizioni
legislative e variazioni al bilancio di previsione per il triennio
2011/2013), è ulteriormente modificato nelle misure indicate
nell'allegato A alla presente legge.
5. Per l'applicazione del presente articolo, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 3
(Concessione di contributi annuali a fondo perduto
finalizzati a sostenere finanziariamente le famiglie mediante
concorso alle spese per il riscaldamento domestico)
1. L'autorizzazione di spesa per le finalità di cui alla
legge regionale 7 dicembre 2009, n. 43 (Disposizioni in materia di
sostegno economico alle famiglie mediante concorso alle spese per
il riscaldamento domestico), è rideterminata, per l'anno 2011, in
euro 19.000.000.
2. Il maggiore onere di cui al comma 1, di importo pari a
euro 1.300.000, è finanziato con le disponibilità presenti sul
fondo di gestione speciale FINAOSTA S.p.A., di cui alla legge
regionale 16 marzo 2006, n. 7 (Nuove disposizioni concernenti la
società finanziaria regionale Finaosta S.p.A. Abrogazione della
legge regionale 28 giugno 1982, n. 16).
Articolo 4
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma 3, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Allegato A
INDIVIDUAZIONE DEGLI ULTERIORI TRASFERIMENTI FINANZIARI ALLE
AMMINISTRAZIONI LOCALI CON VINCOLO SETTORIALE DI DESTINAZIONE E
RELATIVE AUTORIZZAZIONI DI SPESA
(articolo 2)
U.P.B 1.4.2.20
"Trasferimenti per spese di investimento con vincolo di
destinazione agli enti locali"
Leggi di settore
Oggetto
Importi in diminuzione anno 2011
l.r
. 10 dicembre 2010, n. 40 - art. 17
(l.r. 15 dicembre 2003, n. 21 - art. 17)
Opere pubbliche destinate all'assistenza delle persone
anziane ed inabili.
3.300.000,00
U.P.B 1.4.2.20
"Trasferimenti per spese di investimento con vincolo di
destinazione agli enti locali"
Legge di settore
Oggetto
Importi in aumento anno 2011
legge
_______________ art. 2
(l.r. 15 aprile 2008, n. 9 - art. 27)
Trasferimento straordinario al Comune di Brusson per
l'acquisto di parte di un immobile e per la ristrutturazione dello
stesso, da destinare alla realizzazione di una struttura
socio-sanitaria.
3.300.000,00
Presidente
- La parola al relatore, Consigliere
Crétaz.
Crétaz (UV)
- Merci M. le Président.
Nel mese di dicembre dello scorso anno, la Commissione europea
ha disposto, attraverso l'approvazione di un nuovo quadro
temporaneo dell'Unione per le misure di aiuto di Stato a sostegno
dell'accesso al finanziamento nell'attuale situazione di crisi
economica e finanziaria, la possibilità per gli Stati membri di
prorogare di un anno gli aiuti di importo limitato, in funzione
anticrisi, la cui concessione dovrà comunque avvenire entro e non
oltre il 31 dicembre 2011. In attuazione di tali previsioni, alla
fine dello scorso anno, le società cooperative e le altre imprese
operanti nel comparto agroalimentare, potenziali beneficiarie degli
aiuti anticrisi di cui al capo II della legge regionale 4 agosto
2009, n. 25, hanno quindi presentato nuovamente domanda di
contributo, al fine di poter percepire gli aiuti anticrisi anche
con riferimento all'anno 2011.
Considerato il rispetto del termine ultimo previsto per la
presentazione delle domande e verificata la disponibilità di
bilancio, l'Amministrazione regionale ha ritenuto necessario, visto
il perdurare della crisi, procedere alla concessione degli aiuti
anticrisi anche per il 2011, usufruendo della proroga disposta a
livello europeo. Nello specifico, verranno nuovamente concessi alle
società cooperative ed alle altre imprese operanti nel comparto
agroalimentare, nel rispetto delle condizioni previste dalla legge
regionale n. 25/2009, aiuti per operazioni di capitalizzazione,
aiuti in conto interessi, aiuti in conto esercizio e per lo
sviluppo aziendale. Per poter procedere in tal senso risulta però
necessario recepire la proroga sul piano legislativo regionale. La
concessione degli aiuti temporanei di importo limitato a favore
delle società cooperative e delle altre imprese operanti nel
comparto agroalimentare anche per l'anno 2011 necessita, infatti,
da un punto di vista contabile di bilancio, di una copertura
legislativa, considerato che la legge n. 25/2009 prevedeva, nel
rispetto dell'allora vigente comunicazione della Commissione
europea, la possibilità di concedere aiuti di importo limitato in
funzione anticrisi solo fino al 31 dicembre 2010.
Con l'articolo 27 della legge regionale n. 9/2008 erano stati
trasferiti al Comune di Brusson i fondi per l'acquisto del secondo
piano di Villa Ami, un immobile che era stato trasferito al Comune
attraverso un lascito con il vincolo di realizzare un presidio
socio-sanitario. La stessa legge demandava la realizzazione
dell'intervento all'USL della Valle d'Aosta tramite specifico
accordo di programma con Comune e Regione. Successivamente, il
Comune di Brusson ha predisposto uno studio di fattibilità per
realizzare il nuovo consultorio e per riqualificare il centro
urbano, per un costo complessivo pari a circa euro 10.000.000, di
cui circa 3.300.000 per la realizzazione dei lavori a destinazione
socio-sanitaria. Nel 2009 è stata indetta la conferenza di
programma tra Regione e Comune con l'intento di definire l'accordo.
La norma in oggetto si limita a prevedere i fondi - circa euro
3.300.000 - per la realizzazione del nuovo consultorio, compresi i
locali da destinare al 118, guardia medica e veterinario, che
andrebbe a sostituire quello attuale, nonché per la realizzazione
di circa 15 parcheggi auto interrati da riservare al personale ed
agli utenti della struttura. La nuova norma modifica la precedente
demandando al Comune la realizzazione dell'intervento e rinviando
all'accordo di programma la definizione delle modalità
dell'intervento. L'articolo 3bis è stato proposto per far fronte
alle maggiori spese previste sul fondo regionale politiche sociali
a seguito dell'incremento, rispetto alle previsioni, delle domande
per l'ottenimento del bonus energia di cui all'articolo 6 della
1egge regionale n. 40/2010 e di quelle per i contributi alternativi
all'istituzionalizzazione di cui all'articolo 18 della legge
regionale n. 23/2010. Il numero di domande ritenute accoglibili per
il bonus energia è aumentato rispetto all'anno scorso da 4.800
circa a oltre 6.400, con un incremento percentuale del 25 percento,
e questo ha comportato un bisogno aggiuntivo pari alla richiesta. I
contributi alternativi all'istituzionalizzazione hanno visto un
incremento di domande, in particolare nel Comune di Aosta di oltre
il 30 percento, sfiorando il fabbisogno quota di 3.500.000 euro.
Tale aumento non è legato all'introduzione delle nuove misure come
l'assegno di cura e quello di buon vicinato, giacché queste sono
attualmente finanziate con fondi nazionali, ma unicamente da
contributi per assistente personale.
Presidente
- La discussione generale è aperta.
La parola al Vicepresidente Chatrian.
Chatrian (ALPE)
- Grazie Presidente. Qualche
considerazione in merito.
In premessa chiederemmo al Presidente della Regione, per il
prosieguo, se fosse possibile non presentare come in questo caso
tre settori completamente diversi; è un articolato dove parliamo di
anticrisi, di sociale e di deroga alla legge n. 48/1995, quindi
finanza locale e finanziamento. Sembra una piccola "omnibus", ma di
piccolo ha ben poco questo disegno di legge, perché impegna
finanziariamente l'Amministrazione regionale e non solo su dei
dossier importanti.
Per quanto riguarda l'articolo 1, vediamo positivamente la
volontà di creare ulteriori condizioni fino al 31 dicembre 2011 per
l'innalzamento del
de minimis
, da utilizzare per la parte di
conto interessi, di conto esercizio e di sviluppo da parte delle
piccole aziende. Stessa considerazione per quanto riguarda
l'articolo 3. Due battute sull'articolo 2: sinceramente, un cambio
di impostazione, da come percepiamo su questo disegno di legge, in
quanto prima si prevedeva che fosse l'USL a ristrutturare tutto
l'opera; con questa modifica in deroga alla "48", l'Amministrazione
regionale mette a disposizione del Comune di Brusson 3.300.000 euro
per l'acquisto parziale, ma l'ordine di grandezza dell'acquisto è
molto basso da come ho potuto capire, tuttavia mette a disposizione
tutta la parte finanziaria per la ristrutturazione legata ad una
progettazione del Comune che ha in essere una ristrutturazione del
borgo, di servizi, e quant'altro. L'articolo 2 oggi in discussione
pare un po' anomalo. Su questo disegno di legge vertono 3.300.000
euro, forse non sarebbe stato male già nel 2008 programmare questa
procedura. Sicuramente l'Amministrazione comunale avrà messo in
campo questa idea successivamente ed oggi ci troviamo in sede di
redistribuzione a livello economico a modificare questa legge, che
va nella direzione di erogare un contributo
tout court
di
3.300.000 euro.
Non abbiamo tutto il background di questa scelta, per poter
paragonare, ne parlavo prima con l'Assessore, il vecchio intervento
con il nuovo. Solo per capire se andiamo ulteriormente in deroga
alla finanza locale, non abbiamo i dati per capire.
Il nostro contributo - ribadisco - va nella direzione positiva
per gli articoli 1 e 3; siamo più guardinghi sull'articolo 2,
perché non capiamo fin dove si deroga alla finanza locale per la
ristrutturazione dell'opera - e non solo - la parte del Comune, di
conseguenza ci asterremo sul provvedimento.
Presidente
- La parola al Consigliere Donzel.
Donzel (PD)
- Brevissimamente, per rimarcare che
affrontare delle norme come queste, che arrivano all'ultimo momento
in una giornata che prelude ad un dibattito molto più importante
sul bilancio regionale, estranea un po' il ragionamento
complessivo.
Ci mancherebbe che non siamo disponibili a che dei fondi
disponibili arrivino alle imprese, ci mancherebbe che non siamo
disponibili a che si realizzino nel più breve tempo delle strutture
e che magari il Comune riesca a fare questo lavoro in tempi brevi,
ci mancherebbe che non siamo disponibili a sostenere aiuti alle
famiglie, eccetera...però questa cosa qui sarà oggetto di un
ragionamento completamente diverso nel dibattito successivo.
Qui condivido pienamente i rilievi che ha fatto il collega
Chatrian, questa è una "leggina omnibus" che arriva positivamente a
fine anno a dare un po' di ossigeno, ma mi riservo di intervenire
meglio in discussione di bilancio per far capire che, sì, diamo
altre risorse a famiglie in difficoltà, ma la domanda che dobbiamo
porci è come mai cresce questa domanda, come mai crescono da noi
esponenzialmente le famiglie che hanno bisogno del bonus energia!
Non è più come prima che potevamo dire: qualcuno si è dimenticato e
adesso fa la domanda; adesso abbiamo messo delle soglie di reddito,
vuol dire che si sta forse abbassando il potenziale economico delle
famiglie valdostane e quindi questa cosa positiva di intervenire a
sostegno non è più sufficiente. Non avremo all'infinito fondi per
dare bonus energia a 2.000 famiglie che si aggiungono ogni
anno...la risposta è di altro tipo e di questo discuteremo in sede
di bilancio.
Nel merito sono degli aiuti, ma serve un ragionamento più
attento su questi aiuti importanti, che consentono di spendere il
denaro che abbiamo a disposizione. Grazie.
Presidente
- Sul disegno di legge sono stati presentati
due emendamenti, rispettivamente da parte della II Commissione e
del Presidente della Regione.
Se non ci sono altri interventi, dichiaro chiusa la discussione
generale.
La parola al Presidente della Regione, Rollandin.
Rollandin (UV)
- Grazie Presidente.
Do atto degli interventi che i colleghi hanno fatto nell'aver
considerato lo spirito che inizialmente - dobbiamo dire - era
legato come presentazione di questo atto, all'articolo 1. Questa è
la verità, poi il problema riscaldamento abbiamo dovuto tener conto
della possibilità di coprire con i fondi disponibili una parte
relativa al bonus energia. Il ragionamento poi sulle domande lo
faremo successivamente, perché porta più lontano; malgrado - come
diceva il collega Donzel - il fatto che ci sia stata un'asticella,
ci sono una serie di domande...quindi una riflessione va fatta
sullo stato sociale.
Sull'ultimo emendamento che è stato presentato vorrei dare una
spiegazione: voi sapete che si tratta di poter pagare l'onere
relativo ai pompieri che avevano lavorato a suo tempo al Tunnel del
Monte Bianco e l'impegno era che il tutto fosse stato pagato
dall'amministrazione GECT con la partecipazione della Regione; poi
c'è stato un contenzioso, perché si diceva: la Regione non paga
fino a quando il GECT non riconosce la parte di sua competenza.
Poi, scaduto il contratto, questi se ne sono andati, ed è rimasto
il contenzioso. A livello processuale siamo stati condannati a
pagare queste somme perché il lavoro in effetti i pompieri lo
avevano svolto e noi, con questo ultimo emendamento, prevediamo di
poter risolvere una situazione che risale ad anni fa, relativa ad
una procedura che si è conclusa adesso.
Quindi sicuramente, come ha detto il collega Chatrian, sono
quattro articoli che si riferiscono a degli aspetti specifici;
l'unica giustificazione è quella di poter recuperare in "zona
Cesarini" i fondi disponibili, per non andare a gravare sul 2012,
dove abbiamo già una serie di difficoltà che stiamo vedendo giorno
dopo giorno. Con questo alleggeriamo il 2012, sennò le
considerazioni fatte da Chatrian sono corrette e, se avete visto,
non è una procedura che siamo soliti utilizzare, è la prima volta
che la utilizziamo, proprio perché siamo stati costretti
dall'urgenza a dare alcune risposte e intervenire in questo modo.
Ringrazio i colleghi anche per averne voluto discutere in questa
seduta di bilancio, altrimenti non si poteva più dare attuazione,
perché non si potevano utilizzare di fatto i fondi. Grazie
ancora.
Presidente
- Si passa all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 2:
Consiglieri presenti: 32
Votanti e favorevoli: 24
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Pongo in votazione l'articolo 3:
Consiglieri presenti, votanti e favorevoli: 32
Il Consiglio approva all'unanimità.
Presidente
- Vi è poi l'emendamento n. 1 della II
Commissione, che recita:
Emendamento
Dopo l'articolo 3 è inserito il seguente:
"Articolo 3bis
(Fondo regionale per le politiche sociali. Modificazioni agli
articoli 6 e 30 della l.r. 40/2010)
1. L'autorizzazione di spesa per il finanziamento degli
interventi di cui all'articolo 6 della legge regionale 23 gennaio
2009, n. 1 (Misure straordinarie ed urgenti in funzione anti-crisi
per il sostegno alle famiglie e alle imprese), già stimata per
l'anno 2011 in euro 1.500.000 dal comma 3 dell'articolo 6 della
l.r. 40/2010, è incrementata di euro 500.000.
2. L'autorizzazione di spesa del Fondo regionale per le
politiche sociali, già determinata in euro 28.716.095 per l'anno
2011 dal comma 1 dell'articolo 30 della l.r. 40/2010, è
incrementata di euro 1.000.000 (Area omogenea 1.8.1 - Fondo
regionale per le politiche sociali).
3. Al finanziamento del maggior onere derivante
dall'applicazione del comma 2 si provvede mediante l'utilizzo per
pari importo dello stanziamento iscritto nel bilancio di previsione
della Regione per il triennio 2011/2013 nell'UPB 1.8.2.10
(Provvidenze a ciechi, sordomuti, invalidi civili, ex
combattenti).".
Lo pongo in votazione:
Consiglieri presenti, votanti e favorevoli: 31
Il Consiglio approva all'unanimità.
Presidente
- Vi è infine l'emendamento del Presidente
della Regione, che recita:
Emendamento
1. Dopo l'articolo 3bis, è inserito il seguente:
"Articolo 3ter
(Indennità di disagio per il servizio prestato dai vigili del
fuoco al Traforo del Monte Bianco)
1. Per il pagamento al personale professionista dell'area
operativa-tecnica del Corpo valdostano dei vigili del fuoco
dell'indennità di disagio per il servizio al Traforo del Monte
Bianco prestato nel periodo 2002-2006, in applicazione
dell'articolo 20 del contratto decentrato di lavoro sottoscritto in
data 29 aprile 2004, è autorizzata, per l'anno 2011, la spesa di
euro 870.000.
2. L'onere di cui al comma 1 trova copertura e finanziamento
nello stato di previsione della spesa del bilancio di previsione
della Regione per il triennio 2011/2013 nell'unità previsionale di
base 1.02.1.10. (Trattamento economico del personale
regionale).
Conseguentemente, al titolo del disegno di legge è aggiunto,
in fine, il seguente: "Autorizzazione di spesa per il Corpo
valdostano dei vigili del fuoco".
Lo pongo in votazione: stesso risultato.
Articolo 4: stesso risultato.
Presidente
- Pongo in votazione l'allegato A:
Consiglieri presenti: 32
Votanti e favorevoli: 24
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Pongo in votazione la legge nel suo
complesso:
Consiglieri presenti: 32
Votanti e favorevoli: 24
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Con questa votazione dichiaro chiusi i
lavori per la mattinata.
La seduta è tolta.
---
La seduta termina alle ore 12,47.
