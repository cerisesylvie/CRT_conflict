Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3618 del 16 luglio 1992 - Resoconto
OGGETTO N. 3618/IX Applicazione della normativa statale
concernente le incompatibilità dei pubblici amministratori per
fatti di rilevanza penale.
(Interpellanza)
Interpellanza Tutti i grandi organi di informazione danno
molto rilievo, in queste settimane all'operazione "mani pulite" dei
giudici di Milano ad una serie di provvedimenti assunti dal Governo
per rendere più severe le norme riguardanti la posizione dei
pubblici amministratori in presenza di determinati procedimenti
penali.
In particolare, "La Stampa" di domenica 28 giugno 1992, afferma
che il Ministro della funzione pubblica ha inviato, in data 16
giugno 1992, a tutte le amministrazioni locali una circolare che
invita Regioni e comuni ad applicare rigorosamente la normativa
sull'incompatibilità fra cariche pubbliche e determinati
procedimenti penali.
Anche nel Consiglio regionale della Valle d'Aosta sono presenti
numerosi casi di persone con procedimenti penali pendenti (alcuni
con rinvio a giudizio; altri con sentenza di primo grado; altri con
sentenza di primo e secondo grado; altri ancora con sentenza
definitiva) e si pone quindi anche da noi la necessità di
un'operazione di pulizia e di trasparenza, a partire da una
verifica delle varie (e diverse) situazioni.
Tutto ciò premesso, il sottoscritto consigliere regionale del
Gruppo Verde Alternativo
Interpella
il Presidente della Giunta regionale per sapere:
1) quali sono le circolari ministeriali trasmesse al Presidente
della Giunta regionale nel corso del 1992 ed inerenti modalità di
applicazione di norme riguardanti le cariche di amministratori
regionali in presenza di procedimenti penali;
2) se il Presidente della Giunta regionale, anche nella sua
qualità di prefetto, ha provveduto a dare applicazione a tali
circolari e alle normative vigenti;
3) quali sono gli amministratori regionali nei cui confronti
sono stati riscontrati procedimenti penali in corso o già conclusi
con condanne; per quali tipi di reato; come si colloca ognuno di
questi casi rispetto alla recente normativa sulla "pulizia" dei
pubblici amministratori;
4) che cosa intende fare o proporre perché dal Consiglio
regionale della Valle d'Aosta venga un segnale di svolta autentica
rispetto a metodi vecchi, inaccettabili, espressione di un modo di
far politica che ha ormai suscitato la reazione negativa di gran
parte dell'opinione pubblica.
F.to: Riccarand
Presidente
Ha chiesto di illustrare l'interpellanza il
Consigliere Riccarand, ne ha facoltà.
Riccarand (VA)
Questa interpellanza è nata in seguito
ad alcune notizie comparse sui giornali, in particolare su "La
Stampa" del 28 giugno 1992 che aveva pubblicato un articolo dal
titolo "Rimuovere subito i politici inquisiti", in cui si diceva
che c'era stata una circolare del Ministro alle funzioni pubbliche
inviata alle varie Amministrazioni pubbliche in data 16 giugno 1992
con cui si prevedeva un'applicazione più severa e più rigorosa di
normative esistenti in materia di incompatibilità fra cariche
pubbliche e pendenze di procedimenti penali di un certo
tipo.
Nei giorni successivi alla presentazione dell'interpellanza ho
in realtà poi ritrovato il testo della circolare di cui chiedevo
notizie e che è stata pubblicata sul "Sole 24 ore".
Si trattava di una circolare dal titolo "Non può salvare la pena
già scontata" e che è stata pubblicata integralmente, con allegato
il parere del Consiglio di Stato che era stato chiamato a
pronunciarsi sul valore retroattivo delle norme
sull'incompatibilità fra cariche pubbliche e pendenza di
procedimenti penali di un certo tipo.
Da questa documentazione ho potuto notare che il tutto è
riconducibile a una nuova normativa da una legge dello Stato che
però da quanto ho capito ha pieno valore anche per la Regione Valle
d'Aosta e che ha preso il nome dal Ministro dell'Interno e cioè
"Legge Scotti". La legge è del 18 gennaio 1992 n. 16: "Norme in
materia di elezione e nomine presso le Regioni e gli Enti locali".
In questa legge ci sono delle affermazioni che ci interessano molto
da vicino, sia rispetto alle presenze nei consigli regionali come
il nostro, sia rispetto alle candidature nelle elezioni
regionali.
Dice l'articolo 1 di questa legge: "Non possono essere candidati
alle elezioni regionali e non possono comunque ricoprire le cariche
di Presidente della Giunta regionale, assessore e consigliere
regionale coloro che si trovano in un'ampia casistica:
a) coloro che hanno riportato condanna anche non definitiva per
il delitto previsto dall'articolo 416/bis del Codice penale;
b) coloro che hanno riportato condanna anche non definitiva per
il delitto previsto dall'articolo 314 (peculato), 316 (peculato
mediante profitto dell'errore altrui), 316/bis (malversazione ai
danni dello Stato, 317 (concussione), 318 (corruzione in atti
d'ufficio), 319 (corruzione per un atto contabile dei doveri
d'ufficio), 319/ter (corruzione in atti giudiziari), 320
(corruzione di persone incaricate da un pubblico servizio dal
codice penale).
Coloro che sono stati condannati con sentenza definitiva o con
sentenza di primo grado confermata in appello per un delitto
commesso con abuso di potere o con violazioni di dovere inerente a
una pubblica funzione o a un pubblico servizio diverso da quello
indicato nella lettera b); coloro che per lo stesso fatto sono
stati condannati con sentenza definitiva o con sentenza di primo
grado confermata in appello, ad una pena non inferiore a due anni
di reclusione per un delitto non colposo eccetera eccetera.
Esiste tutta una normativa così come anche viene disciplinata la
situazione di chi pur essendo già in carica viene a trovarsi in una
situazione di incompatibilità nel momento in cui entra in vigore
questa normativa.
Ora all'interno di questo Consiglio regionale, noi sappiamo che,
per le informazioni che tutti noi abbiamo e per le notizie anche
che trasmettono gli organi di Stampa, che la casistica sicuramente
si avvicina molto a quella prevista da questa normativa. Abbiamo
situazioni di consiglieri che sono stati rinviati a giudizio per
procedimenti penali che sono indicati nella legge e che hanno avuto
condanne in primo grado.
Consiglieri che invece hanno procedimenti penali pendenti per
reati previsti dalla legge e hanno avuto condanne in primo e
secondo grado e infine consiglieri con procedimenti penali previsti
dalla legge condannati in primo, secondo e terzo grado e cioè con
sentenza definitiva. Evidentemente quindi si pone il problema di
sapere come si comporta questo Consiglio rispetto a queste
situazioni e l'interpellanza chiede di avere una serie di
informazioni.
Sapere quante e quali circolari sono pervenute alla Presidenza
della Giunta regionale che, oltretutto svolgendo anche funzioni
prefettizie, è tenuta a fornire informazioni e documentazione del
Ministero di Grazia e Giustizia e del Ministero degli Interni
rispetto all'applicazione di normative dello Stato. Inoltre
vorremmo conoscere il riscontro a tali circolari e quali sono gli
amministratori regionali nei cui confronti sono stati riscontrati
procedimenti penali in corso o già concluse con condanne. Per quali
tipo di reato e come si colloca ognuno di questi casi, rispetto
alla suddetta normativa; che cosa si intende fare o proporre perché
dal Consiglio regionale della Valle d'Aosta venga un segnale di
svolta autentica rispetto ai vecchi ed inaccettabili metodi
usati.
Presidente
Ha chiesto la parola il Presidente della
Giunta Lanivi, ne ha facoltà.
Lanivi (GM)
La parte finale dell'intervento di Riccarand
mi induce a fare alcune precisazioni. Cercherò di farle nel
migliore dei modi, utilizzando al massimo la mia poca conoscenza in
materia e lo farò con la massima correttezza utilizzando tutto
quello che ho a disposizione sottolineando che si tratta di una
materia non solo controversa, ma anche molto delicata.
Desidero comunicare che un consulente della Regione, che su
questa materia avrebbe potuto dare valutazioni tecniche e precise,
è assente in quanto ricoverato in ospedale.
Esiste inoltre una situazione particolare derivante dal fatto
che al Presidente della Giunta fanno carico le funzioni prefettizie
per cui, oltre ad essere capo del Governo eletto da un Consiglio
regionale, deve rispondere e seguire forme e modalità diverse,
previste dalla sua singolare posizione.
Mi faccio carico personalmente se vi saranno carenze rispetto
alla richiesta dall'interpellante.
Comunque rispetto al punto 1 dell'interpellanza, dichiaro che
questa documentazione è in mio possesso ed è disponibile. Le
circolari ministeriali con le quali sono state fornite istruzioni
per l'applicazione della legge 16 del 1992 sono le seguenti:
a) circolare telegrafica n. 5 del 23 gennaio 1992: il Ministero
dell'Interno dichiara l'attenzione sulle principali innovazioni
introdotte dalla legge;
b) circolare n. 1 del 1 febbraio 1992. Il Ministero dell'Interno
precisa che le disposizioni della legge si applicano a decorrere
dalla data di entrata in vigore della legge, ma riguardano anche i
casi in cui i presupposti per la sospensione della decadenza
prevista dall'articolo 1 si siano verificati prima di tale data; lo
stesso Ministero dà notizia di intese intercorse con il Ministero
di Grazia e Giustizia in base alle quali quest'ultimo dicastero
emanerà apposite istruzioni alle cancellerie e segreteria
giudiziarie perché provvedano tempestivamente alle comunicazioni ai
prefetti, ai sensi del comma 4 dell'articolo 1 della legge. In
relazione a quanto sopra il Ministero è dell'avviso che i Prefetti,
ove apprendano l'esistenza di una causa in decadenza di
sospensione, debbano comunque interessare gli uffici giudiziari
affinché effettuino i dovuti adempimenti.
Il Ministero precisa inoltre che rientra nelle competenze dei
Prefetti, trasmettere allo stesso Ministero le comunicazioni
riguardanti gli amministratori regionali.
Nel richiamare poi le disposizioni di cui ai commi 3 e 4/ter
dell'articolo 1 della legge, il Ministero fa presente che resta
salva la possibilità per l'Amministrazione interessata di
provvedere in sede di autotutela alla revoca del provvedimento di
nomina.
L'ultima parte della circolare fa riferimento al personale degli
Enti pubblici ai quali parimenti si applica la legge 16 del
1992;
c) circolare della Presidenza del Consiglio dei Ministri,
dipartimento per la funzione pubblica in data 26 febbraio 1992:
vengono forniti elementi interpretativi in ordine all'applicazione
della legge 16/1992 agli impiegati pubblici;
d) circolare del Ministero degli Interni n. 5 del 31 marzo 1992:
con tale circolare viene trasmessa la precedente nota del
dipartimento alla funzione pubblica con preghiera di diramarla agli
Enti locali;
e) circolare del Ministero degli Interni n. 3 del 8 maggio 92.
Viene trasmesso il parere del Ministero di Grazia e Giustizia
relativo all'applicabilità delle disposizioni di cui alla legge
16/92 ad ammi-nistratori che abbiano riportato condanne ai sensi
dell'articolo 324 Codice Penale abrogato dalla legge 86 del 1990;
cioè interesse pri-vato in atti di ufficio, tenuto conto che tale
norma, seppur formal-mente abrogata, in realtà è stata
semplicemente riformulata essendo riconducibile all'articolo 323
del Codice Penale;
f) circolare del Ministero dell'Interno in data 28 maggio 1992.
Con tale circolare viene ribadita la retroattività della legge 16
del 1992;
g) circolare del Ministero dell'Interno n. 4 del 25 giugno 1992
prot. 25.17.35/2. Vengono trasmessi i pareri espressi del Ministero
di Grazia e Giustizia del Consiglio di Stato, in merito alle
seguenti problematiche:
- applicabilità delle disposizioni di amministratori che abbiano
riportato condanne ai sensi dell'articolo 324 del Codice Penale
abrogato dalla legge 86/90;
- qualificazione giuridica delle sentenze emesse su richiesta di
patteggiamento ed in particolare legittimità dei provvedimenti di
sospensione da parte del Prefetto ai sensi della legge 16/92 in
presenza di tali sentenze;
- influenza delle amnistie proprie ed improprie sulla decadenza
prevista dalla legge 16/1992;
- retroattività della legge e applicabilità della stessa ai
reati tentati;
- lo stesso Ministero dell'Interno si riserva infine di inviare
ulteriore parere del Consiglio di Stato in merito all'influenza
della riabilitazione sulla decadenza di amministratori previsti
dalla legge 16/1992.
Per quanto concerne la circolare a cui fa riferimento il
Consigliere Riccarand (mi riferisco a quella citata
nell'interpellanza) si comunica che tale circolare non risulta
essere pervenuta agli Uffici della Presidenza della Giunta
regionale.
2) La Presidenza della Giunta ha provveduto a dare applicazione
alle circolari sopracitate:
a) la stessa ha provveduto altresì alla trasmissione delle
stesse agli Enti locali ed agli uffici interessati;
b) verifica tramite la questura circa eventuali sussistenze a
carico degli amministratori degli Enti locali e dei presupposti
comportanti la decadenza o la sospensione degli stessi;
c) comunicazione al Ministero dell'Interno circa eventuali
provvedimenti di sospensione assunti dal Presidente della Giunta
nell'esercizio delle funzioni prefettizie a carico di
amministratori locali; tali comunicazioni quindicinali sono
risultate sin'ora negative. Periodo 1 gennaio - 3 giugno 1992;
d) trasmissione al Servizio personale delle circolari relative
all'applicazione della legge 16/1992 agli impiegati pubblici per la
segnalazione di casi rientranti nel campo della legge stessa, ai
fini dell'adozione da parte del Presidente della Giunta della
sospensione cautelare. Il Servizio personale sta provvedendo alle
conseguenti verifiche.
Per quanto concerne l'applicazione della legge 16/1992 agli
amministratori regionali, si precisa che, fin'ora, da parte del
Presidente della Giunta nelle sue funzioni prefettizie, non è stata
fatta nessuna comunicazione dal Ministero dell'Interno in quanto
nessun amministratore regionale, in base alla documentazione in
possesso dell'Amministrazione regionale, rientra nelle condizioni
di essere considerato decaduto o sospeso ai sensi della legge
16/1992. Comunque saranno richiesti ulteriori pareri ed esperti per
verificare ed accertare se esistono queste condizioni.
Ultima considerazione. La legge 16/1992 si applica anche a
qualsiasi incarico con riferimento al quale l'elezione e la nomina
è di competenza del Consiglio regionale, della Giunta regionale e
del suo Presidente. E' quindi evidente che detta normativa si
applica anche nei confronti della nomina di competenza del
Consiglio regionale.
Questa presidenza si attiverà per richiedere agli organi
competenti segnalazioni periodiche ai fini della successiva
informazione al Ministero degli Interni.
Ribadisco i limiti di questa mia risposta. Sulle considerazioni
che ho fatto in precedenza, dichiaro fin d'ora che sarà mia cura e
intenzione rispondere esaurientemente ai compiti che mi spettano,
anche nello svolgimento delle funzioni prefettizie.
Presidente
Ha chiesto la parola il Consigliere
Riccarand, ne ha facoltà.
Riccarand (VA)
Il Presidente della Giunta è stato
esauriente soltanto nella comunicazione delle Circolari del
Ministero.
Sul punto 3, che è un punto fondamentale relativo ai nominativi
degli amministratori regionali nei cui confronti sono stati
riscontrati procedimenti penali in corso già conclusi, non c'è
risposta e credo che le risposte debbano essere date e con maggiori
spiegazioni. E' compito del Presidente della Giunta acquisire
elementi e verificare l'esatto stato delle situazioni.
Esiste un ufficio legale dell'Amministrazione e chiedo che ci
sia un parere ufficiale dello stesso e che sia consegnato ai
consiglieri o ai Capigruppo affinché ci sia un'analisi delle varie
situazioni che hanno attinenza con la legge stessa.
