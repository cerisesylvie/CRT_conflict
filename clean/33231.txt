Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 1662 del 23 febbraio 2011 - Resoconto
OGGETTO N. 1662/XIII - Approvazione di risoluzione: "Invito
al Governo italiano, di concerto con l'Unione europea, ad
intraprendere iniziative concrete per far cessare la violenza
contro la popolazione civile in Libia e per fronteggiare la
drammatica situazione del Nord Africa".
Risoluzione
Il Consiglio regionale della Valle d'Aosta/Vallée
d'Aoste
Appreso, con preoccupazione, che in Libia il "dittatore"
Gheddafi sta reprimendo nel sangue le manifestazioni di protesta
contro il suo regime, con forme di inaudita violenza come i
bombardamenti sui civili;
Constatato che, dalle sue stesse parole: "I manifestanti sono
ratti mandati dai servizi segreti", Gheddafi mostra di non aver
nessuna intenzione di gestire la crisi politica in modo
responsabile e anzi intende scatenare una guerra civile, invitando
i suoi sostenitori all'uso della forza incontrollata: "Uscite e
andate a sterminarli";
Denuncia
- l'uso spropositato della forza e della violenza sui civili
che manifestano da parte di quel che resta del Governo
libico;
Invita
- il Governo italiano, di concerto con l'Unione Europea, ad
assumere con forza iniziative concrete che concorrano al
raggiungimento di obiettivi di pace, sospendere l'uso della
violenza contro i civili e inviare osservatori internazionali per
garantire il rispetto dei diritti umani;
- il Governo italiano, di concerto con l'Unione Europea, a
mettere in campo una forte ed immediata azione umanitaria a favore
della popolazione civile colpita dal conflitto in corso, anche nei
confronti di coloro che fuggono su imbarcazioni di fortuna verso le
coste italiane;
- i parlamentari valdostani a promuovere iniziative atte a
sollecitare azioni ed interventi capaci di affrontare la drammatica
situazione del Nord Africa.
F.to: Carmela Fontana - Rigo - Donzel
Presidente
- La parola al Consigliere Donzel.
Donzel (PD)
- Egregio Presidente, cari colleghi, ci siamo
sforzati, per quanto era nelle nostre capacità linguistiche, di
esprimere un testo che fosse quello che meglio rappresentava il
nostro sentire, ma che in alcun modo potesse essere utilizzato -
come spesso avviene nel dibattito politico contemporaneo - come uno
strumento polemico verso qualcuno.
La nostra esigenza era davvero quella che per noi, per questo
Consiglio regionale, che ha anche la responsabilità di animare un
dibattito politico all'interno di questa comunità...e quindi di far
percepire anche ai cittadini valdostani che c'è una nostra
attenzione sui fatti del mondo. Spesso in questo Consiglio credo
sia rituale quando si parla di fatti economici, di bilancio
regionale, sentir parlare di Cina, di India, cioè parliamo del
bilancio regionale, ma siamo trascinati a parlare di crisi
economica, di fatti internazionali, quindi anche quando parliamo
delle cose di casa nostra guardiamo fuori dai confini della Valle
d'Aosta. Come non vedere quindi con preoccupazione quello che
avviene in un paese, con tutto il senso anche di responsabilità, e
anche con quella coscienza di non essere faciloni nell'immaginare
che sia così facile che una rivolta si tramuti in un'esperienza
democratica viva e consolidata! Porto con me le esperienze
giovanili di avere inseguito i sogni di rivoluzioni come quella
iraniana, per vederle naufragare spesso in regimi che non sono
certo migliori di quelli che li hanno preceduti, quindi c'è quel
senso delle difficoltà che ci saranno a gestire il "poi". Lo
vediamo in Egitto, dove di fatto esiste in questo momento una
transizione in mano ai militari, quindi non c'è nessuna esaltazione
verso delle manifestazioni, ma c'è il senso di dire che in
qualsiasi Stato del pianeta delle persone esprimano il bisogno di
dire "no" ad un governo, questo passaggio non può essere represso
con bombardamenti sui civili. Esistono anche da noi forme
repressive quando le manifestazioni superano i limiti di legge, ma
mai si può arrivare a sparare sulla folla inerme o a bombardare, e
sempre l'auspicio è che quando ci sono dei conflitti, questi si
risolvano da parte soprattutto di chi ha la massima responsabilità,
il governo, non nel trattare dei manifestanti come ratti mandati
dai servizi segreti, cioè immaginare subito un colpevole esterno,
un mandante dai paesi occidentali, e soprattutto non si può udire
da un capo del governo - anche se non eletto dal popolo - parole
come: "uscite e andate a sterminarli"! Non sono certo le parole di
un responsabile capo del governo!
Di fronte a questo, un Consiglio regionale, che giustamente
segue con attenzione viva e promuove fra i giovani iniziative come
quella dei viaggi della memoria ad Auschwitz oppure le visite alle
foibe, cioè quelle esperienze che narrano le terribili tragedie
delle guerre civili, di queste esperienze laceranti che abbiamo
vissuto in Europa, non può rimanere inerme e lasciare che se ne
occupino altre istituzioni, ma deve sollecitare le istituzioni. Non
sta a noi, dal Consiglio regionale, giudicare l'operato di altri,
ma sollecitarli, questo sì, penso che sia un dovere sollecitare,
qualsiasi sia l'indirizzo politico di un governo, sollecitarli e
sollecitare i nostri Parlamentari affinché delle iniziative vengano
fatte. Sollecitare naturalmente un governo con la consapevolezza
che il ruolo da svolgere è anche un ruolo da svolgere di concerto
con l'Unione europea e, anche qui, lascio perdere tutta la parte
polemica per dire che bisogna assolutamente che l'Europa sia
coinvolta e, se qualcuno dice di no, è compito dei governanti e dei
Parlamentari italiani ed europei fare tutti gli sforzi perché
queste istituzioni si mobilitino.
Era importante anche per noi sottolineare due aspetti. Credo che
giustamente ci sia la preoccupazione per quello che sta succedendo
nel Nord Africa, perché inevitabilmente ha già oggi delle ricadute
sul nostro territorio, e più ancora le avrà nei giorni a venire, ma
la prima cosa quando ci sono delle persone inermi che muoiono è
pensare a salvare le vite umane. Non vorrei che confondessimo la
giusta preoccupazione sui flussi migratori con l'emergenza che
stiamo vivendo; oggi, al primo posto, c'è un'emergenza umanitaria,
dopodiché studieremo tutte le norme che riguarderanno come regolare
la presenza di migranti nel nostro paese. Ho avuto modo di
incontrare personalmente delle persone di origine ebraica che hanno
vissuto drammaticamente l'esperienza della persecuzione nazista e
italiana, perché anche noi ci siamo fatti le nostre leggi razziali,
e lo sconcerto maggiore per loro è sempre stato che, al di là del
soldato, fosse un vicino di casa ad essere indifferente alla loro
condizione.
Ecco, questa risoluzione vuol solo dire: non siamo indifferenti
nei confronti delle vite umane, dobbiamo fare quello che è nelle
nostre possibilità e competenze, perché non spetta a noi prendere
certe decisioni, però abbiamo il dovere di parlare alle
istituzioni, al Governo italiano e, attraverso esso, all'Europa:
chiediamo attenzione verso questa gravissima situazione. Quindi
spero di avervi reso con chiarezza l'obiettivo di questa
risoluzione, che non ha alcun intento di giudicare gli operati che
ci sono stati finora, ma quello di promuovere delle azioni per il
futuro.
Presidente
- Dichiaro aperta la discussione generale. Se
nessuno intende intervenire, dichiaro chiusa la discussione
generale.
La parola al Presidente della Regione, Rollandin.
Rollandin (UV)
- Grazie Presidente. Credo che le
considerazioni fatte dal collega, che hanno evidenziato la volontà
di non strumentalizzare una posizione che riteniamo sia di buon
senso, cioè il fatto di dare un indirizzo che vada nella logica
condivisa da tutti...più difficile sarà mettere in atto gli
strumenti...su questo prendiamo atto che l'Europa non ha fatto
nulla! Sul discorso umanitario ha detto all'Italia: aggiustatevi!
Credo che questa sia una considerazione che a margine va fatta: se
una realtà come l'Europa non è in grado di intervenire su questi
temi, è difficile poi giustificare certe prese di posizione molto
efficaci - lo dico in senso ironico - con cui interviene su delle
piccole dispute locali, quando invece questo tema è evidente che
non può portarlo avanti solo l'Italia! Dico l'Italia, ma fra un po'
saranno la Spagna, la Grecia... oggi è l'Italia per queste
ragioni.
Quindi è condivisibile l'invito che viene fatto; naturalmente
credo che anche il Governo italiano debba muoversi e con il
Ministro degli esteri debbano intervenire sotto questa logica.
Quindi, per quanto ci riguarda, senza farla troppo lunga ripetendo
dei concetti che sono già stati espressi e che condividiamo...il
discorso umanitario al di là delle considerazioni sulle dittature,
su tutti i regimi, che ci porterebbe a scrivere romanzi e ce ne
sono già tanti e molte volte scritti in modo tale da dire tutto e
il suo contrario, a seconda dei tempi in cui vengono letti...oggi è
la dimostrazione di come questi regimi che conosciamo sotto altri
versi non possono reggere, alla fine la gente si ribella. Il
problema è che questo fenomeno non è gestito, non si sa chi lo
gestirà, i pericoli di lasciare migliaia di persone in mano a
qualcuno che non aspetta altro per gestirlo, c'è ed è evidente.
Credo che l'allarme internazionale sia noto; pertanto, non ho nulla
da aggiungere, se non dire che con questo spirito siamo d'accordo a
votare la mozione.
Presidente
- La parola al Consigliere Comé.
Comé (SA-UdC-VdA)
- Per esprimere da parte della Stella
Alpina il voto favorevole su questa risoluzione, anche se devo
sottolineare un aspetto, e mi consenta, collega Donzel: spesso
capita che su risoluzioni che hanno una destinazione più di
trasversalità ci sia una volontà di far condividere la risoluzione
da parte di tutti i Capigruppo, cosa capitata ad esempio quindici
giorni or sono, quando ho presentato la risoluzione sulla condanna
ferma degli attacchi ai cristiani; la mia non è stata una
presentazione del partito Stella Alpina, ma è stata la
presentazione di una risoluzione presentata e condivisa da
tutti.
Come ha detto anche il Presidente, su una risoluzione di questo
tenore...e riconosco al collega Donzel, nella presentazione, di
aver usato anche termini pacati, corretti, senza voler
assolutamente entrare in questioni più politiche, quindi l'invito è
che quando ci sono dei temi così importanti e così trasversali, ci
sia la volontà di far condividere...cosa che noi avremmo certamente
sottoscritto.
Devo sottolineare anch'io la posizione dell'Europa, quindi
l'invito forte ritengo sia da fare proprio sulla posizione
dell'Europa, perché leggo oggi che ci sono posizioni da parte di
tutti i capi degli Stati europei...Sarkozy chiede all'Unione
europea di adottare sanzioni concrete contro la Libia e auspica la
sospensione delle relazioni economico-finanziarie con il paese
nordafricano. Tutti i leader chiedono che la Commissione europea
esprima condanna unanime per l'uso della forza in Libia, perché è
inaccettabile che un leader minacci i propri cittadini! Ecco,
vorrei che questa grossa partecipazione alla condanna - che anche
noi oggi non possiamo che sottoscrivere -, ci sia anche da parte
dell'Unione europea, la stessa forza e la stessa volontà di
intervenire per gli aiuti umanitari che avete sottolineato. Ritengo
che questo sia l'aspetto importante in questa risoluzione.
Vorrei, mi consenta, apportare una piccola modifica soprattutto
nell'invita, là dove si dice:
"Il Governo italiano, di concerto
con l'Unione Europea, ad assumere con forza iniziative concrete che
concorrano al raggiungimento di obiettivi di pace, sospendere l'uso
della violenza"
, mi sembra che questo "sospendere" sia un verbo
limitato nel tempo...invece io lo sostituirei con "cessare l'uso
della violenza", perché la sospensione è un termine limitato nel
tempo. Grazie.
Presidente
- La parola al Consigliere Lattanzi.
Lattanzi (PdL)
- Grazie Presidente.
Voglio intanto complimentarmi con i colleghi del Partito
Democratico, con il collega Donzel, perché abbiamo ascoltato con
attenzione la prudenza e anche l'onestà intellettuale con la quale
si è voluto presentare questo documento. Quindi voglio, a nome del
Popolo della Libertà, riconoscere ai firmatari di questa
risoluzione l'onestà intellettuale con cui viene posta questa
tematica; lo voglio riconoscere, perché credo che non ci siano
molti argomenti che uniscono un intero Consiglio regionale, questo
è stato uno di quelli anche unito dal fatto di come è stato
esposto. Sono state evitate le strumentalizzazioni e le
manipolazioni politiche per andare al cuore del problema, che è
oggettivamente importante.
Anche noi facciamo la riflessione che, a nostro avviso, il
Governo italiano stia in questo momento, nelle persone dei Ministri
Maroni e Frattini, facendo tutto quello che è possibile per
fronteggiare questa emergenza umanitaria - gli imbarchi degli
immigranti - e stia facendo quello che è diplomaticamente possibile
per osservare quello che in quel paese sta accadendo. Anche noi
condividiamo la riflessione che ha fatto il Presidente della
Regione sul ruolo purtroppo assente dell'Europa; auspichiamo che
nelle prossime ore, oltre ai tre funzionari mandati a Lampedusa,
l'Europa mandi risorse, cioè danari, fondi europei per proteggere i
confini mediterranei dell'Europa, e anche noi solleviamo la
necessità che il Governo italiano sia affiancato da una forte
politica di tipo europeo. Un commento sui fatti diventa difficile,
è chiaro a tutti quello che sta accadendo in quei paesi, abbiamo
vissuto qualcosa di analogo nel 1989, quando è crollato il muro di
Berlino, e quando milioni di russi si sono liberati dal sistema
comunista sovietico. Abbiamo visto popoli liberarsi di dittature e
di accedere finalmente a quei diritti di libertà che fanno di un
popolo l'ambizione alla crescita.
Quindi speriamo, votando in maniera positiva questa risoluzione,
che possa essere un piccolo segnale che, dalla Valle d'Aosta unita,
arrivi soprattutto ai nostri Parlamentari, i quali - come
rappresentanti del collegio valdostano - possano nel Parlamento
sostenere iniziative analoghe. Confidiamo nel fatto che il Governo
riesca a convincere l'Europa in questa iniziativa importante;
auspichiamo che il fatto di crisi della rivoluzione popolare in
atto in tutti quei paesi, non solo in Libia, possa sfociare in
processi democratici, di libertà, e non cadere dalla padella nella
brace, in quei regimi religiosi islamici terroristici che nulla
hanno a che vedere con le aspirazioni che il popolo sta in questo
momento esprimendo attraverso questa rivolta.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président. Nous avons
apprécié le désenchantement, l'honnêteté intellectuelle qui a animé
l'illustration de cette résolution de la part du Conseiller
Donzel.
C'est une résolution que nous partageons absolument, nous ne
pouvons pas rester insensibles et inactifs face à ce qui est en
train de se passer en Libye, où les contestations du peuple sont
noyées par des bombardements. Je crois qu'il est de notre devoir de
femmes et d'hommes libres de nous prononcer à faveur des peuples
qui ne jouissent pas de cette même liberté; nous partageons donc
entièrement l'invitation au Gouvernement italien et - je souligne -
en accord avec l'Union européenne, car c'est l'Union européenne
entière qui doit faire face à ce qui est en train de se passer dans
l'Afrique du Nord. Nous sommes donc absolument favorables à cette
résolution.
Presidente
- La parola al Consigliere Donzel.
Donzel (PD)
- Egregio Presidente, cari colleghi, volevo
ringraziare tutti gli intervenuti e tutti i Consiglieri regionali
che sono rappresentati dagli intervenuti per l'adesione a questa
risoluzione. Mi permetto di segnalare che l'intento suggerito dal
collega Comé, di condividere prima, è auspicabile; forse abbiamo
voluto una discussione franca, di certo non volevamo assumerla solo
noi, penso di averlo esposto chiaramente, ma si è voluto richiamare
un dibattito vero in questo Consiglio per quella che può essere la
ricaduta anche sui cittadini valdostani.
Vorrei chiedere la cortesia al Vicepresidente di recepire la
proposta emendativa del verbo "sospendere" con "cessare", proposto
da Comé, quindi di procedere in tal senso...
(interruzione del Vicepresidente del Consiglio, fuori
microfono)
...non è che mi appassiono sui verbi, era per dire che ci va
bene "sospendere", non volevo perdermi in un dizionario...mi
rimetto alla saggezza del Vicepresidente Lanièce.
Un'ultimissima considerazione: ho molto apprezzato i rilievi di
tutti sull'Unione europea, tanto che mi ha quasi sorpreso sentire
nelle parole del Presidente le stesse parole che ieri ha
pronunciato un esponente del Partito Democratico alla trasmissione
"Otto e mezzo", Matteo Renzi, che citava come l'Unione europea fa
delle leggine assurde, si mette a dettagliare dei piccoli aspetti,
e poi... Però questa, vi invito tutti a riflettere, è una
gravissima responsabilità anche di tutti i Governi europei che si
rendono conto solo nei momenti di difficoltà dell'importanza che ha
l'Europa e di come anche molti nostri Parlamentari europei prendono
un po' sotto gamba la presenza al Parlamento europeo, sono assenti,
e poi, quando l'Europa serve, non c'è! Allora continuiamo a
lavorare in questo spirito europeista che è uno spirito che ci
trova assolutamente concordi. Grazie ancora per l'attenzione.
Presidente
- Prima di mettere in votazione la
risoluzione, solo per correttezza, la proposta emendativa che deve
essere concordata perché è stata presentata fuori dalla discussione
generale, potrebbe essere:
"Invita il Governo italiano, di
concerto con l'Unione Europea, ad assumere con forza iniziative
concrete che concorrano al raggiungimento di obiettivi di pace e a
far cessare l'uso della violenza contro i civili, e ad inviare
osservatori internazionali per garantire il rispetto dei diritti
umani"
...questo va bene per tutti?
Allora pongo in votazione la risoluzione nel testo così
emendato:
Risoluzione
Il Consiglio regionale della Valle d'Aosta/Vallée
d'Aoste
Appreso, con preoccupazione, che in Libia il "dittatore"
Gheddafi sta reprimendo nel sangue le manifestazioni di protesta
contro il suo regime, con forme di inaudita violenza come i
bombardamenti sui civili;
Constatato che, dalle sue stesse parole: "I manifestanti sono
ratti mandati dai servizi segreti", Gheddafi mostra di non aver
nessuna intenzione di gestire la crisi politica in modo
responsabile e anzi intende scatenare una guerra civile, invitando
i suoi sostenitori all'uso della forza incontrollata: "Uscite e
andate a sterminarli";
Denuncia
- l'uso spropositato della forza e della violenza sui civili
che manifestano da parte di quel che resta del Governo
libico;
Invita
- il Governo italiano, di concerto con l'Unione Europea, ad
assumere con forza iniziative concrete che concorrano al
raggiungimento di obiettivi di pace e a far cessare l'uso della
violenza contro i civili, e ad inviare osservatori internazionali
per garantire il rispetto dei diritti umani;
- il Governo italiano, di concerto con l'Unione Europea, a
mettere in campo una forte ed immediata azione umanitaria a favore
della popolazione civile colpita dal conflitto in corso, anche nei
confronti di coloro che fuggono su imbarcazioni di fortuna verso le
coste italiane;
- i parlamentari valdostani a promuovere iniziative atte a
sollecitare azioni ed interventi capaci di affrontare la drammatica
situazione del Nord Africa.
Consiglieri presenti, votanti e favorevoli: 28
Il Consiglio approva all'unanimità.
Presidente
- Essendo stato espletato l'intero ordine del
giorno, dichiaro conclusi i lavori dell'odierna adunanza del
Consiglio regionale.
La seduta è tolta.
---
L'adunanza termina alle ore 17,28.
