Classificazione
TRASPORTI E VIABILITÀ
Impianti a fune



Oggetto del Consiglio n. 89 del 18 novembre 2020 - Resoconto
OGGETTO N. 89/XVI - Interpellanza: "Intendimenti in merito al
mantenimento del ruolo centrale del Consiglio regionale nelle
scelte riguardanti il collegamento intervallivo "Cime
Bianche"".
Bertin (Presidente) -
Passiamo al punto n. 30 dell'ordine
del giorno. Per l'illustrazione, il consigliere Aggravi a cui cedo
la parola.
Aggravi (LEGA VDA) -
Vedete, colleghi, io già nel corso
dell'insediamento di questo Governo feci una battuta - non nel
senso ironico ma nel senso che avrei rimandato poi a un'iniziativa
consiliare specifica - sulla seguente frase: "sulla realizzabilità
del collegamento fra il comprensorio di Cervinia Monterosa in
termini di sostenibilità finanziaria ambientale urbanistica resta
inteso che il Consiglio regionale manterrà ruolo centrale nelle
scelte definitive da assumere". Ci sono poi altre due domande
dell'interpellanza che sono collegate a questa perché questa
interpellanza punta a comprendere quali saranno le modalità di
questo mantenimento del ruolo centrale nelle scelte definitive da
assumere e soprattutto quali saranno poi i passaggi di natura
procedurale conseguenti all'espletamento della gara di cui in
oggetto.
Vado sulla gara perché, leggendo appunto questo passaggio del
programma di legislatura e mettendolo in comparazione con il bando
che la Monterosa ha pubblicato sul suo sito, andiamo a trovare il
fatto che un complessivo studio, che nasce, tra l'altro, dai
risultati del gruppo di lavoro costituito dalla delibera di Giunta
n. 513/2019, quando fu costituito un gruppo di coordinatori
regionali che dovevano definire quello che sarebbe poi stato il
processo conseguente, ricordo un'iniziativa che feci già in
Consiglio... all'interno del quale vi sono tutta una serie di
studi, tra cui lo studio di impatto, l'assetto territoriale
turistico, si parla di VAS e di VIA, uno studio preliminare della
linea funiviaria, uno studio preliminare di una pista da sci
realizzabile senza movimenti terra, uno studio propedeutico alla
relazione di incidenza e uno studio sugli aspetti urbanistici e
sugli ambiti inedificabili, e tutto questo è confluito appunto nel
bando pubblicato dalla Monterosa all'interno del quale poi la parte
se vogliamo più interessante, leggendo il combinato disposto con
quanto presente nel programma di legislatura, di fatto, il
tracciato è già stato identificato.
Andando un po' a ritroso, ovviamente si deve fare riferimento a
due momenti: il 2015, quindi quando c'era stato quello studio
promosso dal progetto Alplinks, che prevedeva appunto la
realizzazione di due impianti, quindi una telecabina da Frachey a
Varda e poi un impianto 3S che andava al Colle superiore delle Cime
Bianche, un progetto che escludeva la possibilità di realizzare una
pista nella parte bassa del Vallone e che, tra l'altro, in
comparazione con altri progetti, aveva un punteggio soprattutto per
la parte ambientale molto più performante, seppur dei costi
superiori, e poi il momento successivo, cioè il 2017, uno studio
condotto dalla struttura del SIF regionale, dove, di fatto, propone
un nuovo tracciato, che prevede il collegamento da Frachey al Colle
inferiore delle Cime Bianche e poi successivamente ulteriori due
impianti per poi raggiungere la parte alta del comprensorio, di
fatto, quattro telecabine, quindi non più una telecabina e una 3S.
Ovviamente nello studio si specifica quello che dicevo prima: che
questo tracciato permette di realizzare più interventi, di fatto,
quattro tracciati, rispetto al precedente. Ci sono ovviamente delle
valutazioni di costo, quello che però è in evidenza è la parte
ambientale.
Perché vado a sottolineare questo? Abbiamo uno studio del 2015
dove c'è una comparazione di vari scenari, quindi se io vado a
collegare la scelta fatta oggi con quanto scritto sul programma di
legislatura, e quindi il mantenimento del ruolo centrale nelle
scelte definitive da assumere, ho nello studio del 2015 una
possibilità più larga perché ci sono vari tracciati, varie
soluzioni e sono pesate dal punto di vista economico, tecnico,
dell'opportunità urbanistica e soprattutto ambientale.
Oggi, di fatto, noi ci troviamo con un bando e un nuovo studio,
tra l'altro, parliamo di cifre importanti perché siamo sui 742.000
euro, che, di fatto, vanno a interessare un solo tracciato e una
sola soluzione, parlo del lato tecnico. Poi, sì, ci sono tutta una
serie di ulteriori studi, tra l'altro, sul VAS, visto che spesso si
parla di aiutare il tessuto economico locale, professionalità come
chieste nel bando in Valle d'Aosta che si occupano di VAS... sono
molto curioso di vedere chi si presenterà, ma, al di là di questo,
quello che poi è interessante anche capire è che, come già era
scritto sia nello studio del SIF del 2017 ma poi successivamente,
c'è un impianto, quello della Gran Sometta, che, tra l'altro, la
Cervino, quindi la società al di là appunto del Vallone, ha già
posto in gara per una seggiovia.
Ci sono quindi una serie di scelte che sono già state fatte, qui
si parla di un unico tracciato perché quello che ho descritto è
un'unica possibilità, quello che mi interessa capire è il ruolo
centrale del Consiglio regionale qual è? Perché, a seguito di
questo studio, il tracciato è stato definito, le potenzialità
saranno legate soltanto a un tracciato già scelto e, terzo, mi
dico: ma se abbiamo già fatto uno studio passato che ha messo in
evidenza comunque dei confronti e delle eventualità, che nel tempo
possono essere sicuramente aggiornate ma che comunque - ripeto - se
noi guardiamo i due scenari che ho messo a confronto, quindi quello
di un collegamento di due impianti, quindi Frachey e Varda e il
Colle Superiore e invece quello attuale, ovviamente sono già
presenti in parte con delle valutazioni fatte nel 2015 e
soprattutto, dall'altro lato, penso a chi magari come me non è
d'accordo a fare il collegamento, perché, ripeto, il sottoscritto è
d'accordo per tutta una serie di questioni ma che è giusto comunque
approfondire, mi dico: ma chi spera o chi magari nella
vulgata
, perché li leggiamo tutti i
social
e li
sentiamo, dice: "non si farà il collegamento", è bene che sappia
che, in realtà, qua si è già fatta una scelta in sé. Io quindi mi
dico: il Consiglio regionale che margini di manovra ha a favore o
contro? Perché poi ognuno giustamente farà le sue valutazioni,
perché questo passaggio non mi è molto chiaro, forse voi mi potete
aiutare in tal senso.
Presidente -
Per il Governo, la parola all'assessore
Bertschy.
Bertschy (AV-SA) -
Intanto stiamo parlando di un
investimento che è già stato oggetto di numerose discussioni in
Consiglio regionale, non ultima quella legata all'approvazione
della scheda sul DEFR, che ha dato poi il via a questa seconda
parte di lavoro da parte delle società, ma il dibattito sul
collegamento intervallivo è stato oggetto di confronto politico
anche in altre occasioni e in più occasioni si sono delineate in
Consiglio posizioni diverse ma sempre a maggioranza favorevoli al
collegamento, questo è un dato che a livello politico è giusto
rilevare.
Il perché nella scorsa legislatura e nell'approvazione del DEFR
si è sostenuta l'esigenza di completare la fase di studi e di
conoscenza a favore di una valutazione definitiva sul collegamento
intervallivo è dato intanto da un contesto ambientale. È evidente a
tutti ormai che di qui a qualche anno, dieci-venti anni, si scierà
solo a certe quote e in certe situazioni. Il collegamento tra
Cervinia e Monterosa ha in questo senso un carattere strategico
generale per il settore degli impianti a fune Valle d'Aosta, al di
là delle valutazioni di tipo ambientale che rivengono alle corrette
valutazioni di ognuno di noi sotto il profilo politico.
Il fatto che su quel comprensorio ci sia una forte attenzione
per cercare di creare una sinergia tra vallate e una sinergia con
Zermatt, con le due società importanti che fanno da traino per il
nostro settore dello sci, è ormai evidente da parte di tutti e il
lavoro anche di approfondimento, il percorso fatto in questi anni
per arrivare allo stato attuale lo evidenzia in maniera ancora più
chiara.
Il perché siamo in questa fase è perché, per arrivare a una
valutazione di tipo strategico-ambientale, è necessario avere
questi studi perché il collega Aggravi ha sottolineato quello che è
stato fatto in precedenza ma poi, per andare a ottenere una
valutazione di tipo ambientale, è necessario prepararsi e
organizzare a livello tecnico e amministrativo gli studi necessari
affinché questa valutazione possa essere fatta.
Dove il Consiglio regionale e quando il Consiglio regionale avrà
la possibilità di intervenire? Io non credo tanto sull'aspetto più
tecnico che è evidente ci permetterà di interrogarci e di
confrontarci ma credo che sull'aspetto generale, quello ambientale,
quello finanziario, quello amministrativo e quello legislativo il
Consiglio regionale avrà un ruolo fondamentale. Questa opera,
questo investimento, se si farà, non si farà da solo, avrà bisogno
intanto di approvazioni, avrà bisogno di risorse, avrà bisogno di
piani di finanziamento e avrà bisogno di valutazioni anche come
quelle che il collega ha evidenziato.
La fase di studio quindi è in via di definizione, anche se è
evidente che quello che sta succedendo anche in questi giorni e in
questi mesi avrà una sua ricaduta in senso generale, perché non
possiamo negare che tutto quello che, sotto l'aspetto finanziario,
graverà sulle società andrà preso in considerazione, non lo
potevamo sapere qualche mese fa, oggi lo si sa e l'idea di
spostare... la valutazione anche dell'approvazione dei piani
strategici... proponendo un emendamento al collegato presentato
spostandolo o a fine gennaio, o a fine febbraio va anche nella
direzione di avere una prima valutazione dell'impatto della crisi
sanitaria sulla gestione delle società.
Il Consiglio però, a nostro avviso, eserciterà la sua funzione
in tutte quelle valutazioni legislative a livello regionale e in
quella fase di approvazione di programmi generali settoriali di
intervento economico-finanziario e di indirizzo e programmazione
che rivengono a noi.
Per quanto riguarda la domanda: "quali saranno i passaggi in
natura procedurale conseguenti all'espletamento di cui
all'oggetto", com'è stato individuato dallo studio di cui alla DGR
n. 513/2019 la
road map
nell'attività istruttoria prevede
una prima fase di verifica della sussistenza dei requisiti tecnici
per la valutazione di realizzabilità del progetto di valutazione
ambientale e strategica, che è l'oggetto della procedura in
questione; una seconda fase decisoria nella quale sono definite le
forme e le modalità di finanziamento utilizzabili, e quella è una
partita che riviene ai nostri bilanci e all'approvazione delle
nostre leggi, in particolare le leggi che finanziano il settore
degli impianti a fune; una terza fase di approvazione di tutti gli
atti tecnico-amministrativi necessari per la progettazione e
l'affidamento dei lavori inseriti all'interno di un accordo di
programma tra enti e società coinvolte e, in caso di esito positivo
ovviamente delle prime tre fasi, si potrà procedere con la
realizzazione materiale dell'opera. L'ultima parte è un accordo di
programma perché stiamo trattando di un'opera che non ha carattere
regionale, ha carattere internazionale con tutto quello che ne
riviene nel senso di rapporti con il nostro Governo e con il
Governo svizzero e con tutto quello che riguarda la
regolamentazione delle rispettive attività.
Da un lato, quindi, è vero che alcune scelte iniziano a
delinearsi, la scelta più importante avverrà nella misura in cui
questi studi dimostreranno che l'opera è realizzabile sotto il
profilo ambientale e sostenibile sotto il profilo finanziario e, a
nostro avviso, ovviamente quelli saranno i momenti nei quali il
Consiglio regionale dirà e potrà dare le sue valutazioni. Dico
anche che questo sarà anche un importante momento di verifica
politica dell'accordo di questa maggioranza, sappiamo bene che
l'approccio riguardo a questa opera è un approccio differente,
nessuno di noi ha intenzione di mettere o di far fare a meno delle
proprie valutazioni, in questo senso, se ci saranno le condizioni
per procedere, ci saranno qui i voti necessari da parte di coloro
che hanno fino adesso sostenuto la valutazione positiva a riguardo
di questo investimento, andremo a verificare se quello che è
scritto su questo programma potrà essere portato alla sua
approvazione e alla sua definizione.
Lascio la parola alla collega Minelli, che evidentemente, com'è
stato fatto con il collega Chatrian in passato, ha un ruolo
importante in questo momento, si occupa dell'aspetto ambientale.
Con il collega Chatrian in precedenza abbiamo fatto un percorso in
piena trasparenza coinvolgendo sia gli aspetti politici che
riguardavano il lavoro che dovevamo portare avanti insieme a tutti
gli attori socio-economici del territorio e coinvolgendo le
strutture nelle valutazioni che hanno portato finalmente nel DEFR
precedente a cominciare a dare un parere al riguardo di questa
opera.
Concludo dicendo che nessuno vuole distruggere nulla, tra
l'altro, ho parenti vicini, mia mamma è di quella vallata, ma ci va
del rispetto per l'ambiente, ci va del rispetto per il futuro e
bisogna essere in grado di pensare anche a queste opere con il
coraggio di non deturpare, con il coraggio di non distruggere ma
anche con il coraggio di affrontare argomenti di tale complessità e
di tale responsabilità.
Presidente -
Lascio la parola all'assessore Minelli che
invito a intervenire in alcuni minuti poiché il tempo è stato
esaurito.
Minelli (PCP) -
A integrazione semplicemente della prima
risposta riguardante appunto il significato dell'affermazione della
realizzabilità del collegamento fra i comprensori in termini di
sostenibilità finanziaria, ambientale e urbanistica e le scelte del
Consiglio regionale, a completezza della relazione del collega, c'è
da aggiungere che, oltre alla sostenibilità finanziaria che il
Consiglio dovrà valutare, ci sono anche gli aspetti legati alla
normativa urbanistica, quelli per la tutela ambientale, e questo
intervento - lo sappiamo tutti - presenta alcune criticità riguardo
all'aspetto urbanistico: per esempio, gli strumenti attuali di
pianificazione - e parlo del piano regolatore del Comune di Ayas e
del piano territoriale paesistico della Valle d'Aosta - hanno degli
articoli che sono in contrasto con alcuni aspetti. In particolare,
nel piano regolatore del comune di Ayas il Vallone di Cime Bianche
è all'interno della sottozona EF1, che è di specifico interesse
naturalistico dove sono consentiti interventi esclusivamente di
riqualificazione agro-silvo-pastorale. Una riperimetrazione
dell'area costituirebbe una variante sostanziale, che quindi è
sottoposta a procedura di VAS. Per quanto riguarda il PTP, ci sono
tre articoli: il 10, il 38 e il 40, non entro ora nel merito delle
loro tematiche, che sarebbero in contrasto e poi c'è tutta la
questione riguardante la rete delle aree protette che è Natura
2000, perché il Vallone, come sapete, fa parte di una zona di
protezione speciale: la ZSC ZPS. Vuol dire che tutte queste
normative devono comunque essere prese in considerazione insieme
agli altri aspetti e sono cose di cui dovrà discutere anche il
Consiglio. Per i siti di particolare pregio, come nel caso di Cime
Bianche, per la ZPS sono possibili interventi unicamente per
esigenze connesse alla salute dell'uomo e alla sicurezza pubblica o
a esigenze di primaria importanza per l'ambiente ma bisogna avere
un parere favorevole della Commissione europea per altri motivi
imperativi di rilevante interesse pubblico. Si tratta quindi di
questioni di non poco conto che, come ha detto correttamente il
collega Bertschy, richiedono degli studi e degli approfondimenti
accurati, anche perché - e questa è una mia valutazione ma sapete
qual è la mia posizione al proposito - i valori ambientali non sono
solo un bene da salvaguardare ma possono essere una risorsa
essenziale per l'economia turistica.
Presidente -
Per la replica, ha chiesto la parola il
consigliere Aggravi, ne ha facoltà.
Aggravi (LEGA VDA) -
Prima una battuta: penso che Von
Clausewitz sarebbe fiero di lei, assessore Bertschy, perché ha
trasformato un punto di debolezza in un punto di forza. Sicuramente
mi ricordo anch'io e nella preparazione di questa interpellanza...
so benissimo che la maggioranza nel senso ampio del Consiglio è
stata spesso favorevole al collegamento. Sono più che d'accordo
sull'approccio, ovviamente ci deve essere una sostenibilità
finanziaria e non sappiamo neanche quello che succederà nei
prossimi mesi perché bisognerà tener conto di tutta una serie di
cose, fatto sta che però il bando c'è e le cifre in campo comunque
ci sono, quindi sicuramente una parte di spesa andrà sostenuta.
Da quello che ho capito, e potrei sintetizzarlo così...
sicuramente ringrazio anche l'assessore Minelli di aver
puntualizzato la parte legata alla parte ambientale, quello di cui
sono un po' stupito proprio, e qui spezzo una lancia a favore
dell'interesse ambientale, non che non mi interessi ma la mia
posizione è molto simile a quella dell'assessore Bertschy per quel
che riguarda il contemperamento tra la necessità chiamiamola
economico-turistica e quella di preservare l'ambiente, non capisco
perché la valutazione del 2015 sia stata totalmente accantonata
proprio per il fatto che già all'epoca un tracciato rispetto
all'altro consentiva dei valori, dal punto di vista della
valutazione ambientale, migliori, al di là della spesa ma le spese
si sa, sono passati degli anni e possono essere rivalutate e
soprattutto magari, grazie all'evoluzione tecnica, si possono
trovare delle efficienze, mentre abbiamo un tracciato che comunque
è stato valutato qualche anno fa e sappiamo che la tecnologia
corre.
Dall'altro lato ho anche capito che il Consiglio sostanzialmente
farà quello che deve fare nel momento in cui lo studio dirà di sì,
ovvero i passaggi di una volontà politica lato economico, cioè se
ovviamente si vuole sostenere questo investimento, posto che ci
siano tutti i presupposti e soprattutto anche una valutazione di
quella che è poi la realizzabilità. Ovviamente io mi auguro che ci
sia una coerenza nella rappresentazione degli schieramenti perché
altrimenti, come ho detto all'inizio, Von Clausewitz sarebbe
contento, quando ci fa comodo, vado a cercarmi i voti fuori e li
sistemo. Questo è un elemento, magari ce ne saranno altri, però
capite che poi dall'altra parte il soccorso a questo punto non
rosso, e qui mi perdoni la battuta visto che nella scorsa
legislatura ho usato spesso questo, però magari il soccorso verde o
blu, perché azzurro non c'è più in Consiglio, questo ormai è stato
appurato... non è detto che poi ci sia perché una maggioranza, un
Governo si deve anche assumere le sue responsabilità, più che la
maggioranza del Consiglio, perché non l'abbiamo scritto noi, non
l'abbiamo sottoscritto noi quel programma di governo, forse era
meglio essere un po' più chiari perché la posizione comunque oggi
l'abbiamo chiarita ma era palese, quindi forse era meglio essere
chiari e non citare il Consiglio per evitare di citare le posizioni
interne alla maggioranza. A volte scrivere chiaramente che non c'è
una visione completa o concorde su una scelta può essere molto più
utile anche alla comprensione di chi legge i programmi.
Un'ultima considerazione visto che si parla di studi: abbiamo
parlato di studi del 2015, di studi del 2017 e ovviamente adesso
c'è uno studio. Io mi auguro un'altra cosa - e l'avrei visto bene
in uno studio complessivo di aggiornamento di quello del 2015 -:
anche una valutazione delle opere collaterali, perché noi possiamo
fare un collegamento, possiamo sperare in un aumento del carico di
turisti, in un aumento delle possibilità di sfruttare in senso
buono le nostre risorse naturali, però non voglio, anzi, cito
l'Amministrazione comunale di Valtournenche quando un anno o due
anni fa disse, semplifico: "ci mancano dei parcheggi". Bene, penso
che le opere collaterali siano fondamentali, perché altrimenti noi
andiamo a fare un investimento che, se non è accompagnato da tutta
una serie di altri investimenti sul territorio, rischia di metterci
in seria difficoltà soprattutto perché sappiamo che chi sta al di
là delle Alpi è molto meglio attrezzato di noi.
