Classificazione
DEMANIO E PATRIMONIO REGIONALE



Oggetto del Consiglio n. 1494 del 1° dicembre 2010 - Resoconto
OGGETTO N. 1494/XIII - Interpellanza: "Intendimenti in merito
alla destinazione definitiva di strutture realizzate nell'area
denominata Croix-Noire".
Interpellanza
Visto il Testo Unico sulle modalità di trasporto di animali
ai sensi del Regolamento (CE) n. 1/2005 sulla protezione degli
animali durante il trasporto e le operazioni correlate,
recentemente recepito dalla nostra Regione con Deliberazione della
Giunta n. 3116 in data 5/11/2010, che prevede fra l'altro la
pulizia e la disinfezione dopo ogni viaggio degli automezzi
utilizzati per il trasporto;
Richiamata la nostra iniziativa del mese di ottobre 2008
riguardante le due strutture, allora in fase di collaudo,
realizzate nell'area della Croix-Noire da destinare l'una al
lavaggio e disinfezione degli automezzi per il trasporto degli
animali e l'altra a deposito carburanti agricoli;
Visto lo stato di degrado e incuria in cui si trova la
porzione destinata a deposito carburante con relativa palazzina per
cui erano già stati spesi più di 700.000,00 euro;
i sottoscritti Consiglieri regionali
Interpellano
L'Assessore competente per sapere:
1) se è informato dello stato in cui versa l'area destinata a
deposito carburante e l'annesso fabbricato;
2) quali sono le motivazioni per cui, a distanza di due anni,
il deposito carburante agricolo con annessa palazzina non è stato
affidato in gestione e non è neppure stato inserito nel piano
dismissioni, ipotesi ventilata nel 2008 dall'Assessore
Lavoyer;
3) se si intende finalmente destinare alle sue funzioni
originarie la centrale di lavaggio e disinfezione di automezzi
destinati al trasporto di animali realizzata a suo tempo nell'area
Croix-Noire e con quali modalità sarà data in gestione.
F.to: Chatrian - Giuseppe Cerise
Président
- La parole au Vice-président Chatrian.
Chatrian (ALPE)
- Grazie Presidente.
Riprendiamo in parte una vecchia iniziativa fatta il 1° ottobre
2008, con l'intento di conoscere meglio lo stato dell'arte in cui
si trovano il deposito carburante e l'annesso fabbricato, costruiti
dall'Amministrazione regionale e collaudati a fine 2008, e i
relativi locali attrezzati per la disinfezione e il lavaggio degli
autocarri destinati al trasporto del bestiame.
I quesiti che poniamo ci sembrano chiari: al punto uno, se
l'Assessore è informato dello stato in cui versa l'area destinata a
deposito carburante e l'annesso fabbricato; quali sono le
motivazioni per cui, a distanza di due anni, il deposito carburante
agricolo con annessa palazzina non è stato affidato in gestione e
non è neppure stato inserito nel piano dismissioni; se si intende
finalmente destinare alle sue funzioni originarie la centrale di
lavaggio e disinfezione di automezzi destinati al trasporto di
animali realizzata a suo tempo nell'area Croix-Noire. Grazie.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie Presidente. Come ha già
sottolineato il collega, questo è un argomento che abbiamo avuto
modo di affrontare a seguito di una iniziativa del suo gruppo, lo
stato dell'area e le problematiche che lo coinvolgono.
Rispondendo puntualmente ai quesiti, se l'Assessore
"è
informato dello stato in cui versa l'area destinata a deposito
carburante e l'annesso fabbricato"
: l'area destinata a deposito
carburante e l'annesso fabbricato sono in buono stato di
conservazione e adeguatamente protetti da una recinzione. Al limite
ci può essere oggettivamente l'esigenza di una manutenzione
dell'area circostante, il taglio dell'erba, però non credo sia
questo il problema dell'interpellanza.
Per quanta riguarda il punto due:
"quali sono le motivazioni
per cui, a distanza di due anni, il deposito carburante agricolo
con annessa palazzina non è stato affidato in gestione e non è
neppure stato inserito nel piano dismissioni, ipotesi ventilata nel
2008"
... l'interpellanza si divide in due quesiti: il primo
riguarda il deposito carburanti e l'altro la centrale lavaggio e
disinfezione automezzi. Allora, per quanto attiene il deposito
carburanti, l'osservazione è corretta, nel senso che non è stato
inserito nel piano dismissioni perché all'inizio del 2010 c'è stata
una richiesta da parte della Depo Dora - deposito carburanti - che
dice:
"Io sottoscritto Gianluca Baldi, amministratore unico
della società Depo Dora, volendo valutare la possibilità di
dislocare l'attività di commercio e trasporto di carburanti sito in
Aosta, viale Piccolo San Bernardo, chiedo a codesta amministrazione
la disponibilità ad affittare l'immobile in oggetto, delego a
rappresentarmi la signora..."
, eccetera. Questo è il motivo per
cui la struttura non è stata inserita nel piano dismissioni, perché
è in corso questa trattativa. Dal punto di vista dell'attuale
situazione possiamo dire che il certificato di agibilità su questa
struttura è stato rilasciato dal Comune di Saint-Christophe lo
scorso anno ed è stata acquisita agli atti la richiesta della
società che le ho citato prima; nel corso dell'esame di tale
richiesta sono emerse alcune problematiche relative al
dimensionamento della struttura, quindi è in corso una trattativa
per dare questa destinazione. Per rispondere alla domanda puntuale,
l'amministrazione intende proseguire e concludere in tempi brevi
questa trattativa che definirà il rapporto con il conduttore e
gestore della struttura. Solo in caso di esito negativo di tale
trattativa la Regione sarà legittimata all'inserimento di questo
bene immobile nel piano di dismissioni. Quindi il fatto che non è
stato inserito nel piano dismissioni è perché è in corso questa
trattativa molto concreta, che potrebbe risolvere anche un problema
importante, non solo per il privato, ma anche per un servizio
generale. Questo è il motivo per cui non è ancora stata consegnata,
perché è in fase di definizione e non è stato inserito nel piano
dismissioni.
Per quanto attiene la terza domanda:
"se si intende
finalmente destinare alle sue funzioni originarie la centrale di
lavaggio e disinfezione di automezzi destinati al trasporto di
animali realizzata a suo tempo nell'area Croix-Noire"
,
l'utilizzo di questa struttura è stato definito. La centrale di
lavaggio e disinfezione di automezzi per trasporto animali è
attualmente destinata a tal fine ed è in concessione all'azienda
USL Valle d'Aosta, segnatamente ai servizi veterinari con atto
stipulato il 29 ottobre 2008, quindi sono quasi due anni che la
struttura è in gestione all'USL, ai servizi veterinari. Per
migliorare e ottimizzare l'uso di questa struttura, presso gli
uffici regionali, è in corso anche un approfondimento volto ad
ampliare l'utilizzo a favore dell'AREV, come da richiesta
dell'associazione che è pervenuta nell'ottobre 2010. Diciamo che la
parte del lavaggio ha un utilizzo, mentre, le motivazioni per cui
non è stato inserito nel piano dismissioni è perché è in corso una
trattativa concreta con dei privati per l'utilizzo della
struttura.
Président
- La parole au Vice-président Chatrian.
Chatrian (ALPE)
- Grazie Presidente. Ringrazio
l'Assessore per la risposta, come sempre molto garbata.
Per quanto riguarda il deposito costruito dall'Amministrazione
regionale, abbiamo posto il quesito numero due in quella formula,
perché erano le risposte che lei ci aveva dato in Consiglio due
anni fa, quindi le tre possibilità: la concessione ad un terzo, la
possibilità di darlo in affitto piuttosto che la possibilità di
alienarlo... ecco perché abbiamo parlato di piano di dismissioni...
uno esclude l'altro, indubbiamente. La volontà era quella di capire
cosa si sta facendo e quali sono le soluzioni. Una trattativa un
po' lunga, due anni...
(interruzione dell'Assessore Lavoyer, fuori
microfono)
...adesso non tiriamo in ballo i colleghi, è un ragionamento più
politico che non amministrativo, perché è un discorso di
scelta.
Cerchiamo di distinguere bene qual è il ruolo di questo
Consiglio, che non è quello amministrativo, ma è quello politico,
tant'è che le domande sono sulle scelte e non sul come arrivare
alla scelta. Le chiediamo un po' di rapidità, lei è rapido e
sintetico nel rispondere, sia per favore anche rapido ad utilizzare
al meglio questo fabbricato; se non sarà così, l'altra strada è
quella dell'alienazione e quindi l'inserimento nel piano
dismissioni. Sono soldi pubblici, sono tempi lunghi, però date
corso alle scelte politiche e non amministrative e con una certa
rapidità. Una trattativa di due anni mi sembra lunga, Assessore!
Grazie.
