Classificazione
ENERGIA
FINANZA REGIONALE E LOCALE
Partecipazioni azionarie regionali



Oggetto del Consiglio n. 2792 del 6 giugno 2017 - Resoconto
OGGETTO N. 2792/XIV - Reiezione di risoluzione: "Sospensione
dell'iter di approvazione della quotazione in Borsa di
CVA".
Rosset (Presidente) -
Punto n. 22.01 dell'ordine del
giorno. Per l'illustrazione, chiede la parola il collega Cognetta,
ne ha facoltà.
Cognetta (M5S) -
Con questa risoluzione vorrei in qualche
modo avere contezza delle diverse posizioni rispetto ad un
argomento molto importante, che ritengo direi fondamentale per
l'economia della nostra regione: la quotazione in Borsa della
società CVA. Ora, ho visto che ci sono state diverse prese di
posizione da parte dei diversi Consiglieri. Una cosa appare chiara:
non tutti hanno conoscenza approfondita della questione, non tutti
hanno contezza di tutti gli aspetti tecnici e anche le possibilità,
piuttosto che le cose meno belle che ci sono dietro questa scelta.
A tal fine ho pensato di presentare questa risoluzione che dia
indicazione al Governo regionale affinché sospenda l'iter in attesa
di un approfondimento, di fare gli opportuni chiarimenti, di
permettere una discussione politica seria, approfondita e pubblica
in maniera tale da arrivare o alla fine dell'iter o a sospenderlo e
quindi a bloccarlo in maniera definitiva. In sostanza chiedo:
vogliamo fare un ragionamento politico complessivo su questa
possibilità, su questa situazione? È opportuno verificare fino in
fondo se è una scelta che è a favore o a sfavore della nostra
Regione? Poi si potrà anche restare tutti sulle proprie posizioni,
però, secondo me, un approfondimento va fatto e soprattutto va
chiarito chi vuole fare questo approfondimento prima di proseguire
e chi invece vuole andare avanti
tout court
senza aggiungere
ulteriori informazioni e dati rispetto a ciò che è stato deciso
fino a questo punto.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Ringrazio il collega Cognetta anche per
aver presentato questa risoluzione. Sulla necessità di approfondire
io penso che anche il Presidente nella risposta che ha fatto alle
due interpellanze che abbiamo presentato con il collega Padovani
abbia dato ampia disponibilità su un percorso di informazione, su
un percorso che comunque chiarisca i contenuti di questa
operazione. Io mi ricordo, collega Cognetta, che già all'atto della
predisposizione del DEFR e poi all'atto dell'approvazione della
finanziaria dello scorso anno nelle varie commissioni io ho più
volte sollecitato che ci fosse questo tipo di informazione, che ci
fosse questo tipo di confronto sicuramente all'interno della
politica valdostana, perché - e lo ribadisco - ho sempre visto
questa volontà di quotare CVA come un'imposizione calata dall'alto,
dopodiché, collega Cognetta, in questo momento, al di là di quelle
che possono essere le volontà personali, ci sono delle regole da
rispettare e le regole sono quelle che in questo momento è in
vigore comunque la legge Madia, che fissa comunque delle scadenze
che sono quelle per quello che riguarda la domanda di ammissione in
Borsa qualora non ci sia la volontà di quotare entro il 23
settembre.
Detto ciò, le posso assicurare che settimanalmente sto
monitorando gli atti che vengono adottati a livello di Governo,
perché comunque in questo momento il testo legislativo n. 175 della
Madia non prevede questo tipo di possibilità, c'è un iter ben
preciso. È vero che c'è stata, anche a seguito della sentenza della
Corte costituzionale, una seduta il 16 marzo 2017 della Conferenza
unificata dei Presidenti che ha sancito l'intesa sullo schema che
prevede che per la partecipazione nelle società aventi per oggetto
sociale prevalente la produzione di energia da fonti rinnovabili
possa essere non più obbligatoria la cessione e la quotazione in
Borsa. Dico questo perché la scelta politica andrà fatta all'atto
in cui ci sia la possibilità di fare una scelta politica, in questo
momento non c'è possibilità di fare una scelta politica, perché la
Madia prevede questo. Se verrà approvato questo decreto legislativo
che porrà queste possibilità di non procedere all'eventuale
quotazione, sicuramente è un argomento che ritornerà in quest'aula,
su questo non c'è ombra di dubbio. Chiaramente quelle che sto
esternando sono sensibilità personali.
Sul resto, sono assolutamente d'accordo, perché se vogliamo
chiedere, peraltro era già implicita nella richiesta che avevo
fatto con il collega Padovani nelle due interpellanze: quella di
andare a ridiscutere in commissione l'iter e il percorso di
quotazione in Borsa di CVA, su questo sicuramente il mio appoggio
c'è, ma penso che ci sia stata anche una manifestazione di ampia
disponibilità da parte del Governo, che mi pare di aver letto anche
nella risposta all'interpellanza. Io mi auguro che non ci sia solo
un chiarimento all'interno delle commissioni, ma che si faccia un
chiarimento anche per i cittadini valdostani, perché ricordo che
comunque CVA è il più grosso patrimonio che abbiamo in questo
momento, patrimonio che va assolutamente valorizzato e non va
sicuramente né venduto, né svenduto. Poi torno a dire che sulla
decisione politica si potrà aprire - e mi auguro che venga aperto
in quest'aula - un confronto quando ci saranno le possibilità dal
punto di vista legislativo di intervenire.
Presidente -
Ha chiesto la parola il collega Bertin, ne
ha facoltà.
Bertin (ALPE) -
Riprendiamo un argomento già affrontato
in altre occasioni da questo Consiglio nei mesi passati e, per
quanto mi riguarda, la posizione rimane quella visto che adesso il
Consigliere Cognetta ci chiede quali sono le posizioni. In questo
momento, come sottolineava il collega Gerandin, la scelta politica
di sospendere o meno non è a disposizione del Consiglio regionale,
resta però il fatto che, qualora questo provvedimento di cui siamo
in attesa renda possibile questa facoltà di sospendere la
quotazione di CVA, a mio avviso, deve comunque aprirsi un ampio
dibattito su una scelta che deve coinvolgere tutti, a iniziare dai
cittadini che sono, come ripetiamo retoricamente a volte, i veri
proprietari della CVA. Pertanto una scelta di questa importanza non
può che essere fatta a valle di un ampio dibattito che veda
coinvolta la cittadinanza e che permetta a tutti di capire quali
sono gli aspetti coinvolti in una quotazione della principale
azienda pubblica valdostana. Per il resto, non potrei che ripetere
quanto detto nelle altre occasioni.
Presidente -
Non ci sono altri interventi, dichiaro
chiusa la discussione generale. Ha chiesto la parola il Presidente
Marquis, ne ha facoltà.
Marquis (SA) -
Credo che il collega Gerandin abbia ben
rappresentato la situazione sull'argomento. Ad oggi non è nelle
facoltà dell'Amministrazione interrompere questo percorso perché è
un percorso assoggettato alla legge Madia vigente, che prevede che,
entro il 23 del mese di settembre, occorre aderire al percorso di
quotazione in Borsa alla richiesta, ovvero bisogna presentare
formalmente la domanda; diversamente, entro il mese prossimo di
febbraio, occorrerebbe provvedere all'alienazione della società. È
stato anche sottolineato che ci sono delle modifiche in corso della
legge Madia, che sono state approvate già anche dalla Conferenza
Stato-Regioni e dalla Conferenza unificata, tuttavia non sono
ancora state approvate nel Parlamento, pertanto allo stato attuale
le nostre disponibilità sono queste. Qualora ci fossero delle
modificazioni legislative, è vero che verrebbe introdotta la
possibilità, se così dovesse restare il testo, di non procedere
all'alienazione per una società che si occupa in ambito di energie
rinnovabili, però è anche vero che occorre considerare che questo
non esonererebbe la società dal sottostare a tutti i contenuti
nella sua fase gestionale previsti dalla legge Madia, quindi è
anche alla luce di questa caratterizzazione generale che dovranno
poi essere considerate le valutazioni del caso.
In ogni caso, credo sia importante, a prescindere
dall'obbligatorietà o meno della quotazione in Borsa da parte di
una previsione normativa statale, fare una valutazione complessiva
sulle migliori opportunità di sviluppo per la nostra società,
opportunità di sviluppo che devono essere guardate rispetto ad un
orizzonte temporale più ampio rispetto a quello della gestione
ordinaria per considerare anche quelle che saranno le opportunità
che si verificheranno nei prossimi anni e anche qualora si arriverà
al 2029 alla ridefinizione delle concessioni. Credo quindi che
questo sarà un ragionamento complessivo di cui presto verrà
investito il Consiglio regionale, passando prima attraverso il
coinvolgimento delle commissioni consiliari. Pertanto, essendo che
non c'è facoltà in questo momento di esprimerci sull'argomento,
credo sia corretto chiedere al collega Cognetta se c'è la volontà
di ritirare la proposta; diversamente non possiamo aderire alla
richiesta e quindi esprimiamo il nostro voto contrario.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Non è mia intenzione ritirare questa
risoluzione, anzi, alla luce di quello che è stato il dibattito,
seppur breve, io ritengo invece che la riflessione vada fatta
comunque più o meno lunga, quindi comunque che si debba procedere
all'interruzione. Penso anche a questo punto che sia preferibile -
almeno è una mia intenzione, poi non ho i numeri per sostenere
questa richiesta, chiedo magari agli altri colleghi -, che sia
opportuno fare un voto segreto su questa risoluzione. So quindi di
non avere i numeri per fare questa richiesta, ma questa è la mia
intenzione su questa risoluzione.
Presidente -
C'è qualcun altro che aderisce alla
richiesta di votazione segreta? Ha chiesto la parola il collega
Perron, ne ha facoltà.
Perron (UV) -
Noi aderiamo alla richiesta formulata dal
collega Cognetta.
Presidente -
Ci sono altre richieste di intervento? Non
ci sono altri interventi, quindi procediamo con la votazione
segreta. Dichiaro aperta la votazione. La votazione è chiusa.
Presenti: 34
Votanti: 26
Favorevoli: 16
Contrari: 10
Astenuti: 8
Il Consiglio non approva.
Con questa votazione terminano i lavori di questo Consiglio.
Buon pranzo a tutti. La seduta è chiusa
.
---
L'adunanza termina alle ore 13:16.
