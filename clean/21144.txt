Classificazione
INDUSTRIA



Oggetto del Consiglio n. 1087 del 19 gennaio 2005 - Resoconto
OGGETTO N. 1087/XII - Prosecuzione del dibattito sulla
situazione del settore industriale. (Approvazione, reiezione,
ritiro e rinvio di risoluzioni).
Président - Je rappelle que nous sommes toujours dans le débat
général.
La parole au Conseiller Borre.
Borre (UV) - È vero, il sistema politico ha le sue
responsabilità, l'apparato burocratico forse non è esente, poiché
sarebbe auspicabile un apparato amministrativo sempre disponibile a
facilitare i compiti dell'utente, chiaramente nei limiti della
legalità; legalità che non vieta il buon senso e l'efficacia. È
vero, "le malaise" che sembra sempre più malattia grave, se non
quasi "terminale", che serpeggia all'interno della maggioranza,
anche nella forza politica che esprime la maggioranza relativa, il
mio movimento, crea delle gravi difficoltà alla buona gestione,
provoca insicurezza nell'apparato amministrativo e nelle componenti
del mondo produttivo della nostra regione, e non solo. In pratica,
credo che qualcuno abbia confuso la necessità di dialogo e
confronto, legittimi, con una crescente campagna di
delegittimazione.
È però vero che la Giunta e il Consiglio hanno continuamente
operato per superare le difficoltà attuali e per dare risposta
anche a uno sviluppo economico: ne sono testimonianza gli
interventi normativi migliorativi messi in campo; purtroppo questi
interventi sono stati messi in ombra da varie azioni di disturbo e
da notizie di crisi diffuse dai mezzi di stampa, chiaramente
motivate, perché allora arrivavano notizie diffuse da chi aveva
interesse di farle uscire. D'altra parte, questo clima rende più
difficile l'operazione di concertazione fra le varie parti e di
creazione di un vero "sistema Valle d'Aosta", ma è necessario
riflettere se la responsabilità sia solo imputabile
all'Amministrazione regionale e quindi alla politica della
maggioranza o se anche le altre componenti, ossia le associazioni
industriali, artigiane, i sindacati, abbiano parte in causa in
questo processo degenerativo. Questa mia riflessione non è per
accusare, ma per cercare di trovare veramente una collaborazione da
parte di ognuno di noi, portando in questo dibattito la presa di
coscienza, di responsabilità verso i Valdostani, una rinnovata
progettualità, ma soprattutto la volontà di "far sistema" per dare
efficacia e giuste risposte.
Siamo chiamati, oggi, a compiere un'attenta quanto
indispensabile riflessione su uno dei settori più incisivi nella
produzione di reddito nella nostra regione: l'industria. Un
dibattito che - sono sicuro - uscirà costruttivo, poiché arricchito
dalle conoscenze almeno per me più approfondite del settore, grazie
alle audizioni delle associazioni industriali, artigiani,
sindacati, Camera di commercio. Un confronto che ci permette di
avere più chiaro e completo il panorama industriale della regione,
un'analisi che vedrà ripetere proposte, idee e critiche: fatto che
ritengo anche positivo, perché vuol dire che quasi tutti abbiamo la
stessa visione del problema e mi auguro anche che questa stessa
visione la si abbia per condividere le soluzioni.
Siamo chiamati a un necessario dibattito su una crisi che ha
origini all'esterno della nostra regione e dell'Italia stessa, una
crisi che attanaglia alcune industrie, ma che è anche un campanello
di allarme per altre aziende e per altri settori; però sarebbe
corretto riportare alla giusta dimensione il dibattito. Qui non
dobbiamo pensare di dover affrontare una catastrofe, ma stiamo
affrontando un problema di crisi che è non marginale, interessante
se vogliamo, ma non è senz'altro di dimensioni enormi.
È proprio in considerazione del reddito prodotto: 40% del PIL
regionale, del numero di addetti occupati nel settore industriale e
del volume dell'indotto ad esso legato, che le nostre
considerazioni e le nostre progettualità dovranno prendere in esame
e avere però anche, come oggetto, l'intero sistema economico
regionale. Infatti, l'agricoltura, il turismo, il commercio,
l'industria, il terziario, rappresentano tutte le componenti di un
"sistema Valle d'Aosta", necessariamente a confronto con un
contesto economico e sociale in costante evoluzione, e influenzato,
se non addirittura determinato da logiche globali, che vanno ben
oltre le singole forze locali. Oggi ci troviamo coinvolti da
fenomeni internazionali sintetizzabili, da un lato, da un sempre
maggiore legame fra gli Stati e quindi da un annullamento delle
distanze; dall'altro, da una maggiore competitività fra di essi,
dunque dall'importanza cruciale che il localismo viene ad
assumere.
Riprendendo il concetto di "marketing" territoriale espresso
dall'Assessore Ferraris, del quale condivido appieno la disamina,
vorrei a tale proposito esplicitare alcune idee. La Valle d'Aosta -
e i progetti attuati attraverso varie forme di fondi strutturali
europei lo testimoniano - si è dimostrato un laboratorio ideale
all'interno del quale sperimentare forme di sviluppo e di crescita
legate alla peculiarità del nostro territorio, alla potenzialità
delle sue infrastrutture, alla capacità dei suoi attori
socioeconomici; non solo, possiamo dire di disporre di una buona e
aggiornata normativa di sostegno agli investimenti del settore
industriale e artigianale.
In molti progetti si è cercato di creare un sistema, si è
cercato di abbandonare la strada dell'autoreferenzialità, per
preferire quella della filiera: mi riferisco alle microfiliere in
agricoltura, alla filiera del legno; nel primo caso, nella comunità
montana Mont Cervin, su 15 corsisti 6 hanno già aperto partita Iva
e una ha deciso di trasformare questo lavoro in prima fonte di
reddito, analogamente un altro corso di microfiliera rivolto
all'imprenditoria femminile ha visto un gran numero di adesioni;
nel secondo caso, invece, è in fase di creazione una filiera per la
gestione, la trasformazione e l'utilizzo del legno nell'edilizia
per la costruzione e la vendita di case in legno. Certo, sono
segnali piccoli, ma sono segnali importanti; sono piccoli fuochi
che testimoniano di un movimento imprenditoriale, sono fuochi che
stanno a significare che il territorio è cambiato e con esso la sua
percezione. Infatti, da sempre considerato come elemento naturale,
proprio e singolare, esso diventa il motore principale, il
generatore dello sviluppo economico e finanziario.
Il territorio, inteso come risorsa complessa, deve allora essere
migliorato, ottimizzato e personalizzato, allo scopo di ottenere il
massimo beneficio per l'economia e per l'intera comunità. In questo
contesto il nostro compito non è più quello di assistere con una
logica contributiva all'impiantarsi o alla creazione di nuova
imprenditoria, il nostro compito è di fornire gli strumenti
necessari per fronteggiare queste nuove sfide, nel rispetto della
collettività a livello locale e di regole per la libera
concorrenza, sancita anche da normative europee.
La pubblica amministrazione non deve essere una banca, ma un
polo che crea le condizioni per mettere in comunicazione gli
interlocutori, fornendo gli strumenti perché queste interrelazioni
possano svilupparsi e crescere, compreso il credito presso le
banche. Compito degli amministratori è anche quello di contribuire
a creare un'immagine del nostro territorio contraddistinta da una
identità specifica, sulla quale agire e far leva. Mi vengono in
mente, a tale proposito, città che hanno saputo identificarsi per
particolari attività: Bologna con le fiere, Milano con la finanza,
e altre ancora. Così noi dobbiamo caratterizzare maggiormente la
nostra identità, identificando anche un percorso di macrofiliera,
composto da un sistema di microfiliere.
Con il contributo degli imprenditori e di tutti gli attori
socioeconomici dobbiamo creare le condizioni migliori per attrarre
alla nostra area attività economiche che producano ricchezze,
legandosi indissolubilmente al nostro territorio e per favorire lo
sviluppo di quelle esistenti. Così noi che abbiamo la
responsabilità politica dello sviluppo del territorio, dobbiamo
essere in grado di dirigere e influenzare i diversi attori che
possono incidere sull'assetto del territorio stesso. D'altro canto,
gli operatori economici privati devono interpretare la propria
attività imprenditoriale non solo nella sua naturale individualità,
ma anche come componente di un più ampio e complesso percorso di
sviluppo del territorio in cui essa è insediata, e noi come
amministratori abbiamo l'obbligo di individuare un percorso
strategico che tenga conto delle componenti interne ed esterne che
concorrono allo sviluppo economico. Infatti, quanto più un
territorio è attrattivo, tanto più si riescono a richiamare
investimenti o clienti o utenti.
Per riuscire in questo intento è fondamentale determinare e
individuare la vocazione del nostro territorio, una vocazione che
deve essere sviluppata, incentivata e comunicata. In questa analisi
di definizione della vocazione dell'industria o, meglio, del nuovo
"sistema Valle d'Aosta", dobbiamo considerare l'attuale situazione
economica che in Italia vede, per il secondo anno consecutivo, un
PIL fermo allo 0,4%, le esportazioni diminuite, l'inflazione
arroccata al 2,7%. Queste sono avvisaglie di una crisi che da noi
si è fatta sentire in quelle aziende, dove la produzione e quindi
la presenza concorrenziale sul mercato è strettamente legata al
costo della mano d'opera, al trasporto e alla capacità di
innovazione del prodotto.
Certo, la crisi ha stretto nella sua morsa molte nostre
industrie, ma il fatto che un settore sia in crisi non significa
che si possa dire che lo si è abbandonato; forse si è sottovalutato
l'evoluzione del mercato e il processo di globalizzazione. Certo,
non siamo più ai tempi in cui questo settore, grazie all'industria
siderurgica, ha svolto il ruolo prioritario nella nostra economia;
basti pensare a 6.000 e più operai della "Cogne", alla "Ilssa
Viola", alla "Morgex-Carbo" e ad altre fabbriche che, grazie alla
materia prima reperita sul nostro territorio, hanno saputo
garantire un reddito sicuro a tante famiglie valdostane,
permettendo a tutto l'indotto un sicuro ritorno economico.
Oggi altri settori stanno sostituendosi grazie alle
caratteristiche e alle bellezze del nostro territorio: il turismo e
un'agricoltura sempre più indirizzata verso la qualità del prodotto
e un mantenimento sempre più necessario del territorio. Si tratta
di un binomio, quello che unisce turismo e agricoltura, dal quale
partire per pensare anche ad un'industria orientata ed alimentata
dalle nostre risorse agroalimentari, vitivinicole, boschive,
estrattive; una produzione rivolta in parte all'autoconsumo e in
parte alla vendita al turista, e infine - ma non ultimo -
l'esportazione dei prodotti con il marchio "Valle d'Aosta".
Vi è però la necessità di un'altra industria che si è radicata
nel nostro territorio, non per le sue risorse, ma per le sue
conoscenze e per le sue tecnologie, per lo sviluppo necessario che
questa può portare. È quindi necessario un progetto di innovazione
e sviluppo industriale: è questo un obiettivo che deve scaturire
dalla concertazione, dalla progettualità, dalla disponibilità dei
vari soggetti di far parte della squadra Val d'Aosta, una squadra
composta da "Chambre du commerce", "Projet Formation", "Centro
Sviluppo", Amministrazione regionale, enti locali, "Patto per lo
sviluppo", "Finaosta", Associazione industriali, Associazione
artigiani, sindacati, nella quale ognuno deve cercare di ricoprire
più adeguatamente il proprio ruolo, ruolo che ha bisogno di una
ridefinizione all'interno di alcune di queste strutture, proprio
per sviluppare le proprie competenze in modo compiuto. Non solo, ma
perché i vari soggetti possano esprimersi al meglio, è necessaria
un'organizzazione collettiva che individui aree di competenza,
mansioni e ruoli di ogni singolo organismo affinché uno sia
funzionale all'altro e, insieme, siano in grado di fornire la
risposta vincente per lo sviluppo industriale ed economico della
nostra regione.
Ritengo pertanto, così come avvenne durante la crisi degli anni
'80 ricordata dall'Assessore Ferraris, dove non si abbandonò la
nave al grido di "si salvi chi può!", che anche oggi dobbiamo saper
affrontare, con lo stesso spirito di allora, questo momento con
spirito critico, ma costruttivo. Soprattutto non serve condannare
il lavoro passato, ma serve analizzarlo criticamente alla luce
delle nuove esigenze, lavorare insieme con ben impresso il "sistema
Val d'Aosta". È pur vero che, di fronte al venir meno
dell'industria siderurgica, chimica e meccanica, allora ci si era
trovati a poter puntare sulla nascente "new economy",
sull'industria delle nuove tecnologie, mentre oggi il mercato è in
continuo fermento e la concorrenza, la competitività fanno i conti
con grandi sistemi integrati, dove l'innovazione e la ricerca si
fondano su enormi capitali e, in molti casi, i costi della mano
d'opera sono decisamente inferiori. Quanto fatto in passato ci ha
consentito di crescere economicamente e di riuscire per il momento
a limitare la portata di una crisi globale, grazie alla qualità di
prodotti e servizi che siamo in grado di offrire e alla
diversificazione dell'attività produttiva.
Non credo si possa dimenticare che l'attenzione continua al
sistema produttivo ci permetta oggi di guardare alla società
"Cogne" con più tranquillità e anche ad altre industrie che stanno
lavorando e dando occupazione ancora interessante, ad un settore
agricoltura in netta conversione anche se con fatica, conversione
verso qualità e professionalità, quindi resa economica. Turismo e
commercio hanno tenuto, si sta sempre più operando per un loro
sviluppo, anche qui puntando sulla qualità di offerta e
professionalità nella gestione. Forse in questa fase sarebbero
interessanti interventi anche normativi, che creino un fondo per la
tutela dei livelli produttivi ed occupazionali nel settore
industriale e per facilitare il riassetto finanziario. È evidente
che questo fondo dovrebbe essere compatibile con le norme europee,
intervenire solo per quelle imprese che possiedono i requisiti di
validità produttiva, ma che si trovano alle strette perché colpite
da eventi congiunturali.
Oggi, oltre alle risposte necessarie per una politica di
concertazione, che permetta il superamento di questa fase critica,
dobbiamo avviare un processo di ricerca finalizzato ad individuare
quale industria è compatibile, sostenibile e opportuna per la
nostra regione dal punto di vista territoriale e socio-culturale,
ma anche in grado di confrontarsi con lo spirito del nuovo
sistema.
A questo punto vorrei ricordare l'importanza di uno di quei
punti sottolineati dall'Assessore: sostegno alle aziende che
delocalizzano i propri processi produttivi mantenendo l'attività
principale in Valle: è questa una nuova visione, che significa
essere capaci di inserirsi nel mondo dell'industria globalizzata
mantenendo però la gestione del processo produttivo. Per dare
concretezza a questo punto il ruolo dell'università è essenziale,
non solo come elemento di formazione, ma anche di preparazione di
eccellenza manageriale e dirigenziale. E sulla formazione devono
incidere in maniera più concreta e meno avulsa dalla necessità di
mercato le iniziative dell'Agenzia del lavoro, le "Projet
Formation", "Confindustria" ed associazioni artigiane, attraverso
gli istituti professionali, perché i corsi non creino illusioni, ma
professionalità spendibili. La stessa Camera di commercio, anche
grazie ai correttivi apportati con la "legge Omnibus", deve
iniziare a funzionare, ad essere il nucleo, ma anche l'avamposto
oltre i nostri confini regionali, per supportare lo sviluppo, la
promozione e l'esportazione dei nostri prodotti e dei nostri
processi produttivi. Vi è infine la necessità di individuare
progetti e programmi di sviluppo per le imprese operanti in Valle,
per nuovi insediamenti e, in questo caso, chi meglio del "Centro
Sviluppo" dovrebbe dare una risposta? Dico "dovrebbe", perché forse
su tale struttura sarebbe necessario un piccolo intervento di
manutenzione straordinaria.
Un inciso. Affinché il nuovo "sistema Valle d'Aosta" possa
risultare sistema è indispensabile che, secondo un principio di
sussidiarietà, la crisi di un'azienda possa essere ammortizzata
dalle altre aziende, affinché eventuali "emorragie" occupazionali
possano essere limitate o assorbite, evidentemente attraverso i
corsi di formazione che permettono l'inserimento a pieno titolo,
con soddisfazione, del lavoratore e dell'imprenditore. Dobbiamo
creare un "sistema Valle d'Aosta" che non esporti solo prodotti, ma
anche processi produttivi, che sappia creare e tenere cervelli, che
faccia ricerca per porsi come modello di eccellenza. Dobbiamo
creare un sistema che si faccia interprete di un senso di
appartenenza alla nostra gente, al nostro territorio, che sappia
valorizzare tutte le nostre risorse, comprese quelle umane.
Dobbiamo coinvolgere gli enti locali al fine di sensibilizzarsi per
predisporre nei loro piani regolatori possibilità di insediamenti
industriali ed artigianali.
La risoluzione che ha presentato l'Assessore a nome della Giunta
è un documento della maggioranza aperto ad integrazioni e
modifiche, se del caso, ma ritengo che dia in parte grandi risposte
agli interventi critici, di una critica seria, fatti oggi da alcuni
consiglieri. Il lavoro che dovremo fare a breve per l'esame di
quella risoluzione, credo sia il momento più importante del
dibattito che stiamo affrontando oggi in questa sala.
Presidente - La parola al Consigliere Lattanzi.
Lattanzi (CdL) - Vorrei iniziare esprimendo solidarietà umana al
collega Borre, perché ho sentito... non c'è da ridere, Aurelio,
forse per te la solidarietà umana è un "optional", per me è un
valore!
Dicevo, ho apprezzato il tuo intervento che, non solo è ricco di
suggestioni, come tutti i nostri interventi - sia quelli già
svolti, sia quelli che si svolgeranno -, ma perché ti va
riconosciuta l'onestà intellettuale con cui hai affrontato questo
momento di crisi, arrivando a definirla anche una "malattia
terminale" per una possibile maggioranza piuttosto che per il tuo
partito. Te lo voglio dire, perché pronunciare quelle parole, in
questo momento, è frutto di una purezza di pensiero, che ti va
riconosciuta come "unionista doc" che vede frantumarsi, forse anche
incomprensibilmente, un sogno!
Oggi è evidente che non stiamo solo discutendo di una crisi
industriale ed economica, ma stiamo dibattendo su quella che
ritengo essere una crisi politica e istituzionale di questa
Regione. Una crisi che ha purtroppo radici abbastanza lontane,
nonostante le analisi ascoltate in queste ore, ma - se mi
permettete - anche in questi anni. Una crisi che, come "malattia
terminale", ha le sue radici in due aspetti profondi che mi sento
di portare al dibattito di questo Consiglio per dare un valore.
Siamo di fronte alla crisi di una cultura politica forse nel
momento della sua magnificenza: i 18 Consiglieri da parte
dell'"Union", la maggioranza assoluta, la forte maggioranza che,
insieme ai "DS", è stata rappresentata nelle ultime elezioni
regionali, per assurdo, proprio nel momento di più grande
magnificenza, evidenzia la più grande crisi! In maniera molto
frastornata sento commenti sul ricercare le motivazioni di questa
crisi.
Vorrei poter dare un contributo facendo alcune considerazioni
che spero vi possano dare una risposta del perché di questa crisi,
anche perché abbiamo la cronaca che ci supporta su quanto da noi
detto in quest'aula, in questi anni. Nel 1997, in occasione del
dibattito sulla finanziaria 1998, noi dicevamo alcune cose: vorrei
brevemente rileggerle per farvi capire che la crisi non è nata ieri
e che è la crisi anche delle opportunità e delle soluzioni. Nel
dicembre 1997, noi dicevamo:
"Si aprono di fronte a noi scenari di cambiamenti
epocali..."
- qualcuno lo ha ripreso anche adesso -
"... su
questo non c'è dubbio, la mondializzazione dell'economia con i suoi
processi di sviluppo, la nascita dell'Europa economica,
politica..."
- e, aggiungerei, anche culturale -
"... i
cambiamenti strutturali del nostro paese per non restare fuori dai
processi di sviluppo e di benessere e dalle trasformazioni che
inevitabilmente metteranno a dura prova la nostra piccola regione,
costretta sua malgrado a competere sugli scenari internazionali con
la forza del suo popolo, con la sua cultura, con la sua storia come
esperienza per il futuro, con le sue risorse umane e naturali,
economiche e naturalmente anche finanziarie per affrontare questi
cambiamenti e non subirli. Scenari di cambiamento così epocali, che
pur con l'aiuto della più fervida immaginazione non potremo che
tiepidamente descrivere, un po' come fecero alla fine del secolo
scorso i nostri nonni immaginando il '900 e gli scenari che gli si
aprivano di fronte, che descrivevano un nuovo secolo, fatto di
innovazioni, di scoperte, di sviluppi epocali e che proiettavano il
vecchio e il nuovo continente verso mete inimmaginabili. Si
sviluppano nuovi e rivoluzionari processi produttivi, si scoprivano
nuove energie e nuovi sistemi di trasporto e di comunicazione, si
delineavano nuove realtà politiche e nuovi confini. Ebbene, anche
in quello scorcio di fine secolo si contrastavano due linee di
pensiero rispetto al futuro: la prima, per chi viveva la fine
dell'800 come preoccupazione rispetto a nuove e mutate condizioni
di sviluppo e di incertezza insita nei cambiamenti, che metteva in
discussione lo "status quo" magari considerato già buono; la
seconda per chi, invece, nel nuovo secolo intravedeva sfide
vincibili, nuove opportunità, nuovi stati di benessere e di
sicurezza e disegnava nuovi processi di sviluppo. Al di là di
queste due correnti di pensiero nessuno, ma proprio nessuno, poté
immaginare quello che successe veramente: lo scoppio di due
conflitti mondiali e l'avvento di crisi economiche disastrose che
misero in ginocchio interi sistemi economici e finanziari, ma anche
sviluppi incredibili. In poco meno di 70 anni si passò "dal cavallo
alla luna" e in campo economico si costruirono vere potenze
finanziarie, per non parlare della progressione del benessere e
delle scoperte nel campo della medicina. In questi ultimi 100 anni
l'uomo è progredito come non aveva mai fatto nei millenni
precedenti e questo per un solo motivo: la globalizzazione della
comunicazione e dei mercati, nuovi sistemi di trasmissione delle
informazioni, di trasporto degli uomini e delle merci avevano
generato volani virtuosi che hanno alimentato nuove scoperte, nuovi
processi di sviluppo e di benessere almeno per una parte del mondo
purtroppo, così come dimostrano tutti i dati di economia di questo
secolo, che hanno visto la ricchezza e il benessere del mondo
occidentale al quale noi apparteniamo crescere in modo
esponenziale. Su una cosa possiamo essere d'accordo: il futuro sarà
incerto, ma comunque più evolutivo e più rapido del passato, con
vecchie economie che verranno spazzate da nuove e più competitive
realtà più rapidi, più efficienti, più evolute sotto l'aspetto dei
processi decisionali e strategici, meglio inserite nei contesti
globali di sviluppo".
Chiedevo scusa, nel 1998, per una introduzione così lunga, la
chiedo anche oggi, ma credo sia opportuno rendersi conto che nel
discutere quel bilancio non si poteva più aprire il confronto fra
chi difendeva la Valle d'Aosta e chi, invece, per chissà quale
motivo, la dovrebbe attaccare. Dicevamo:
"È opportuno confrontarsi su quelle che si ritengono oggi le
migliori soluzioni per il nostro futuro, partendo dal presupposto
che in gioco c'è il futuro di tutta la comunità che rappresentiamo
e non solo di una parte. Non ci saranno né vinti né vincitori, ma
solo una regione che avrà o non avrà saputo cogliere il treno dello
sviluppo e del benessere".
Ecco perché quel giorno criticavamo
"una finanziaria che era più nuova nella forma che nella
sostanza"
, avendo l'impressione, studiando i dati, che non si
fosse compreso veramente
"quello che ci aspetta, cosa significhi
oggi competere sui mercati, cosa significhi gestire risorse per
creare sviluppo, cosa significhi creare economie. L'impressione è
che siamo rimasti affascinati dal cambiamento della forma e abbiamo
perso di vista la sostanza".
Facevamo una considerazione, davamo dei dati, dicevamo che il
bilancio della Regione cresceva del 3,5% e le spese correnti quelle
fisse crescevano del 5, quindi dicevamo che portando avanti un
processo di politica economica e finanziaria giunto-centrica,
Regione-centrica, con una economia fortemente invasa dall'ente
pubblico, avremmo avuto nel medio e lungo termine delle
problematiche. Dicevamo ancora:
"Certo le relazioni della maggioranza dipingono di rosa
l'attuale benessere, soprattutto le passate conquiste, ma qui è in
gioco il nostro futuro e non il nostro passato e questo è un
bilancio che non può - così com'è - essere motore di quell'economia
determinante per il nostro futuro. Persistendo su questa strada,
non potremo che consumare benessere e determinare disagio. Per noi
i punti di crisi sono: troppe leggi di spesa che si sovrappongono,
troppo poca economia, troppa burocrazia, troppo poca dinamicità, in
pratica troppa Amministrazione regionale, poca progettualità,
scarsa visione strategica. Oggi quello che ci divide non sono solo
i numeri di bilancio, ma soprattutto la cultura che c'è dietro
l'utilizzo dello strumento di bilancio".
Non ho riletto questo per dire: "noi lo avevamo detto, eravamo
stati profeti", perché siamo stati facili profeti purtroppo! Per
chi vive la sfida dell'economia quotidianamente, abbiamo sentito
parlare stamani degli imprenditori, altri li abbiamo ascoltati
nelle scorse settimane, è abbastanza noto che se non si investe, ci
sarà la crisi, che se non si crea un sistema economico forte, alla
prima crisi importante il sistema crolla! Vi do solo 3 dati:
discutevamo un bilancio quel giorno che era di circa 2.000 miliardi
di vecchie lire, di cui 1.200 miliardi erano spese correnti (61%);
solo qualche anno dopo, senza nulla cambiare, anzi peggiorando,
discutendo il bilancio triennale 2001-2003, discutevamo il bilancio
da circa 3.000 miliardi dove le spese correnti erano salite a circa
1.500 miliardi (50%), cioè un'apparente diminuzione dell'incidenza
percentuale delle spese per un effetto che quell'anno fu la
presenza nel bilancio dei fondi per l'alluvione. Dicemmo:
"attenzione, non è vero che sono scese le spese correnti, sono
aumentate le entrate per effetto dell'alluvione, ma abbiamo una
spesa corrente esplosiva e fuori controllo, una spesa che non
permette di avere le risorse per fare gli investimenti, oltre
naturalmente a contestare non solo la scarsità degli investimenti,
ma il fallimento degli investimenti stessi"!
Noi, qualche mese fa, abbiamo discusso il bilancio 2005; siamo
arrivati a 4.000 miliardi di vecchie lire e l'incidenza delle spese
correnti è di circa il 70%! Scandalo su tutti i giornali! Noi lo
dicevamo nel 1998! Non potete continuare a persistere su una linea
politica che vede la Regione drenare danaro in continuo aumento
attraverso lo Stato, attraverso le imposte, attraverso il finto
sviluppo non virtuoso che producono gli stipendi dei regionali e
degli apparati pubblici, perché quello è un "sistema drogato" che
prima o poi vedrà la gente in mezzo a una strada!
Oggi non stiamo solo prendendo atto della crisi della "Tecdis",
non stiamo solo prendendo atto che ci sono dei lavoratori che
aspettano la legge che nel pomeriggio verrà approvata, e qui voglio
essere chiaro: non è una "gentile concessione" della Regione, ma è
un anticipo che la Regione fa nei confronti dei lavoratori di
danari che arriveranno dalla cassa integrazione statale e da quei
contributi che sono già stati versati. Non stiamo regalando niente,
lo sappiano i lavoratori della "Tecdis"! Questa maggioranza e il
Consiglio, all'unanimità, stanno solo facendo quello che ritengo il
minimo, cioè preso atto dei tempi lunghi della burocrazia, la
Regione anticipa la cassa integrazione, ma non abbiamo risolto il
problema e lo sappiamo tutti, perché il problema ha radici
profonde! Non sono ottimista, perché quando sento parlare di una
"crisi mondiale dell'economia", sento un falso storico! L'economia
mondiale non è in crisi, sta invece crescendo al 4,5% che è la
crescita storica più grande dell'umanità, con tassi superiori a
quelli che aveva Reagan quando nell'America si diceva che era il
miracolo economico mondiale!
Non è vero che c'è un mondo in crisi, ma c'è una parte di mondo
in crisi, che è l'Europa, la quale non è veloce a riformarsi, ha
strutture burocratiche complesse, non ha una unità politica, ha
molte difficoltà perché sovradimensionata nella burocrazia: ha, in
grande, il male che hanno l'Italia e la nostra Regione! Però
l'economia dell'Europa comincia a riprendersi, il Fondo monetario
internazionale prevede crescita per l'Europa nel 2005 attorno a
1,7-1,9, così come sta crescendo e si è rimessa in moto anche la
stra-vituperata Italia, che da 0,20-0,40 PIL del 2004 sta
viaggiando a 1,2-1,3 con Fondo monetario internazionale, quindi non
l'amico di Berlusconi, che sta dicendo che l'Italia nel 2005
crescerà a 1,6-1,7! Non è vero che stiamo vivendo adesso una crisi
contingente al mondo, che cresce come non mai, come l'Europa che è
in difficoltà, ma ha un "trend" di crescita che è controtendente al
nostro che è di discesa, perché il dramma è che, se si scende
quando scendono tutti, uno può dire: "sì, la crisi c'è per tutti,
ma per noi è più grave perché siamo in crisi con le risorse, mentre
gli altri sono in crisi senza i soldi ed è diverso"!
Oggi siamo con i soldi e con il PIL in discesa, contro altri che
non hanno i nostri soldi e sono in crescita, perché hanno saputo
fare delle scelte politiche economiche, anche a costo del consenso
elettorale. Non sono ottimista, perché la nostra regione sta
vivendo prima che una crisi economica - che è un effetto e non una
causa - una crisi culturale, una crisi di cultura ideologica che ci
stiamo portando avanti da 20 anni in maniera inconsapevole e che
negli ultimi 10 anni ha avuto la sua magnificenza, il principio che
le risorse aumenteranno all'infinito e che è sufficiente avere le
risorse per avere il potere elettorale, per avere il governo, per
avere i posti di lavoro e per creare una "economia drogata"! Il
nostro PIL - lo andiamo dicendo da 4 anni - è "drogato" per i 2/3
dai dipendenti pubblici regionali, dalle partecipazioni della
Regione nell'economia, dalle sovvenzioni della Regione, che non
hanno prodotto un solo virtuoso posto di lavoro reale, perché tutti
i posti di lavoro "drogati" nell'economia stanno cominciando a
venire fuori... scelte culturalmente sbagliate!
In un certo senso ho apprezzato anche l'intervento del
Consigliere La Torre, che dice cose giuste e condivisibili, a parte
il fatto che si è messo per primo, lui, correo della visione
sbagliata di questa economia. Se mi permette, noi 3 ci tiriamo
fuori, perché i nostri partiti in questa crisi non ci vogliono
essere... noi, di questa crisi, non siamo i "padrini"! Poi mi
sentirò anche di escludere chi è stato all'opposizione, ma
all'opposizione vera, cioè all'opposizione culturale a questo
processo di gestire, non all'opposizione perché non ci fanno andare
in maggioranza, non all'opposizione perché ci vorrei essere per
avere anch'io i posti di lavoro o per avere i voti: all'opposizione
culturale a questa impostazione, che è una impostazione che non può
che dannare la nostra regione! Non abbiamo via di scampo, perché
non c'è l'opposizione politica a questo modo di vedere.
Manca in questa regione un consenso politico elettorale a una
visione diversa della gestione politica economica di questa
regione, perché anche gli uomini di buona volontà della
maggioranza, e voglio riconoscere l'onestà intellettuale al
Presidente della Regione, così come a tutte le persone che sono in
Giunta, hanno una visione sbagliata se pensano che la lotta
politica sia quella di reperire risorse... siamo la terza regione
più ricca d'Europa e siamo in crisi! Certamente in questa regione
ci sarà qualcuno che si è fatto la terza casa o il quinto alpeggio,
si è comprato il ventesimo quadro di Nex...
(interruzione della Consigliera Squarzino Secondina, fuori
microfono)
... sì, comperato o preso... Certamente in questa regione c'è
una parte di popolazione privilegiata da questo "modus operandi",
ma oggi c'è una parte di popolazione che comincia a soffrire, in
una regione che è la terza regione più ricca d'Europa!
Sono preoccupanti i segnali che vengono dalla maggioranza, da
parte di chi suggerisce delle ricette, e qui, collega Borre,
permettimi di utilizzare il tuo intervento, ma senza
strumentalizzarlo, quando tu dici che la ricetta è fare questo e
questo, quando l'Assessore all'industria presenta una risoluzione
che dice al Consiglio di chiedergli di fare questo e quest'altro...
ma lo faccia! C'è bisogno che glielo chiediamo noi? Lei deve essere
impegnato da noi a fare quello che deve fare? Ma lei avrebbe dovuto
già farlo, non aspetterà mica una risoluzione, oppure ha fatto il
compitino per dire che ha fatto una proposta? Ma lei la proposta la
doveva fare 2 o 3 anni fa, 6 anni fa, 10 anni fa, chi prima di lei,
Mafrica, chi era seduto su quella poltrona lì, prima di lei... non,
Stalin, magari ci fosse stato Stalin, almeno le cose avrebbero
funzionato! Lui almeno aveva un'idea, una sporca idea, ma l'aveva,
Ferraris! Presenti una risoluzione come Assessore all'industria e
alle attività produttive per chiedere, a noi, di chiedere a te di
fare l'Assessore... è allucinante! Si mettono una serie di cose
anche condivisibili, ma c'è il "Patto per lo sviluppo"... chi lo ha
fatto: noi o voi? Lo avete fatto voi, l'avete firmato voi, ma
ditemi una sola virgola di quel "Patto" che avete firmato che sia
stata attuata!
È inutile continuare a venire in Consiglio a dirci le cose che
si dovrebbero fare: servirebbe il "sistema Valle d'Aosta
integrato", ci vorrebbe una squadra, ci vorrebbe un programma di
riforma liberal-democratica che faccia arretrare la Regione e dia
le risorse non agli amici dei "padrini" dei voti, ma alle
industrie, alla ricerca, a quelli che hanno un progetto serio con
delle aziende serie, non come si diceva questa mattina,
"Zincocelere", che era già piena di debiti fin qui o "Tecdis", che
è arrivata piena di debiti fin qui, con la speranza che, dandogli
dei soldi, loro risolvano i loro debiti! Loro, i loro debiti li
hanno risolti, ma ci hanno messo in mezzo ad una strada le persone,
e non per cattiveria, ma perché è l'economia!
Chiedo scusa per il calore. Abbiamo bisogno di cambiare cultura,
so che non sto dicendo cose nuove, purtroppo sono ripetitivo,
vorrei poter smettere di dire queste cose perché vedo che qualcuno
le comincia a fare... ma non le state facendo! Oggi è l'elenco
delle buone intenzioni, quelle cose che hai detto, Fedele, sono
condivisibili: allora fatele, sono 10 anni che vi chiediamo di
farle.... siamo nel 2005, dovevate farle nel 1995!
L'"Espace Aosta", Assessore... abbiamo speso centinaia di
miliardi per ristrutturarlo, ora bisogna che le aziende lo
occupino: ha detto niente! "Centro Sviluppo", Fedele, dici che
bisognerebbe cambiare qualcosa? Magari non bisognerebbe mettere
solo una brava persona come presidente... cosa dici tu? Perché non
basta essere una brava persona per fare il presidente di un centro
sviluppo, quando la parola fa capire che bisognerebbe avere qualche
nozione di imprenditoria, di economia e di finanza se si vuole
coordinare una serie di progetti che non mi risulta abbiano mai
decollato da quel posto! Un "carrozzone" inutile... sono 6 anni che
lo diciamo! Il ruolo di "Finaosta" sul sistema creditizio
regionale: ma come è possibile che abbiamo una regione con una
finanziaria che crea agevolazioni sui tassi di interesse e abbiamo
le banche che applicano i tassi di interesse agli imprenditori più
alti d'Italia? Ma spiegatecela questa cosa qua!
Le soluzioni? Mandare a casa la gente che non produce qualcosa e
non rinnovargli le consulenze, di anno in anno, per centinaia di
milioni di vecchie lire, senza che abbiano mai prodotto in 10 anni
un solo posto di lavoro: 5.000 miliardi di investimenti in 10 anni,
dicevo 7 anni fa 5.000 miliardi di investimenti e non un solo posto
di lavoro prodotto vero! Se prendevate 5.000 miliardi e li
distribuivate alla popolazione, facevate meglio, facevate di
più!
È una crisi culturale da cui dovete venirne fuori. Non so se la
vostra crisi interna è una crisi politica culturale; io ho il
sospetto che non lo sia e me ne danno, perché se nell'"Union" ci
fosse un conflitto politico-culturale fra liberal-democratici e
social-democratici, che intendono l'autonomia in liberal-democrazia
o in social-democrazia, almeno avremmo 2 confronti politici e il
confronto sarebbe duro, ma forse risolutivo per la Regione.
Purtroppo ho il sospetto che non sia così, ma che sia uno scontro
di potere, di esclusioni da posti, perché il sospetto alla gente
poi viene! Se in una certa Giunta ci fosse stato un altro
Presidente o un altro Assessore, ci sarebbe questa crisi? Se
all'università ci fosse un altro professore, ci sarebbe questa
crisi? Non abbiamo "l'anello al naso", abbiamo il problema di
capire che c'è una crisi, ma c'è la crisi perché c'è una crisi
culturale, c'è la mancanza della politica delle scelte, perché c'è
una maggioranza stratosferica convinta, in questa Regione, che
basti votare "Union" perché tutto vada bene, e l'"Union" è convinta
che basta avere il consenso e i soldi da Roma perché tutto vada
bene... purtroppo non è così!
Noi arriveremo anche a 5.000 miliardi, se non cambieranno le
finanziarie, e avremo la disoccupazione, perché l'alternativa come
fate voi è assumerli tutti in Regione, fare un unico comparto di
120.000 dipendenti! Allora tutti avranno qualcosa da prendere dalla
Regione, non ci sarà più una sola famiglia che avrà un albergo che
non sia regionale, non ci sarà più una famiglia che non avrà un
figlio o una figlia che lavori nel comparto unico regionale: questa
è la prospettiva che ci avete dato con quelle scelte che nel 1998
condannavamo!
È una crisi politica culturale! Oggi purtroppo nel mercato
politico elettorale "drogato" dalla Regione Valle d'Aosta sono solo
3 che rappresentano una minoranza, un 10%, più altri 3 che
rappresenteranno un altro 10%, sono un 20% della popolazione che, a
volte perché escluso dai benefici, a volte perché capisce che c'è
una situazione di mal gestione, quindi vota noi o a Sinistra o a
Destra, ma a fronte di questo c'è l'80% della popolazione che è
convinta che basta stare nelle vicinanze dell'"Union" perché tutto
funzioni e la figlia vada a lavorare! Questo è il dramma della
cultura valdostana!
Vogliamo parlare degli imprenditori? Gli imprenditori stanno
chiedendo da anni delle cose. È vero, ma sanno perfettamente qual è
il contesto in cui vivono. Sono d'accordo con il Consigliere La
Torre quando denunciava gli appalti che vanno tutti alle aziende di
fuori che poi lavorano senza... tutto vero, ma le soluzioni dove
sono? Siamo sicuri che basta sburocratizzare un po' perché le cose
funzionino? Abbiamo dei dubbi; noi l'abbiamo una soluzione: ci
vuole una maggioranza diversa, ma non una maggioranza diversa
perché entra "Fédération" e escono i "DS", entra la "Stella Alpina"
e esce un pezzo di "Union" o entra "Forza Italia" ed esce un pezzo
di "DS"... non è il cambio dei colori, è il cambio dei cervelli che
serve! Non perché i vostri non siano adatti, non vorrei offendere
nessuno per questioni di intelligenza, assolutamente; un cambio di
cervelli per propensione culturale.
Ferraris, non ti voglio offendere, ma non sei in grado di
gestire una crisi economica industriale dopo che, in 10 anni di
governo "DS", avete dimostrato la vostra incompetenza! Dovreste
ritirarvi per manifesta inferiorità! State mandando al massacro!
Certo, non sono solo responsabilità dei "DS", naturalmente ci sono
state 2 Giunte di Centro-Sinistra, ma il Centro-Sinistra valdostano
rappresentato dalla maggioranza dell'"Union", con una parte della
Sinistra, ha dimostrato la sua incapacità a gestire la ricchezza
straordinaria finanziaria culturale e delle risorse della Valle
d'Aosta! Voi non siete per noi alcuna alternativa! Non vediamo
l'ora che arrivi il 2008 e sperare che i Valdostani prendano atto
che, anche con i soldi, non siete capaci di gestire, che create
disoccupazione con i soldi in mano! Pensate se eravate in un'altra
regione dove i soldi non c'erano... eravate già falliti, eravate
già a casa! Avete prolungato la vostra "agonia politica", solo
perché avete il consenso elettorale che vi siete comprati con le
promesse dei posti di lavoro, che oggi vi vengono a chiedere e che
non ci sono!
Purtroppo la crisi del tuo partito, Fedele - capisco la tua
amarezza e non vorrei amareggiarti ancora di più - dovrebbe
diventare una crisi politica; allora sì, forse ci sarebbe una
speranza, magari non per l'"Union", ma è morta la "DC", può morire
anche l'"Union", come morirà probabilmente "Forza Italia", ma
quello che non può morire è la nostra comunità! Quello che non può
morire per le vostre "beghe" interne è la nostra comunità e non è
che la risolvete dando il posto a Louvin o a qualcun altro... sono
palliativi! Dovete mettere giù un progetto qualificato di sviluppo
economico territoriale a chiara impronta liberista: liberate
risorse! Lo so che vi costeranno voti, ma se non liberate risorse
sul mercato, non ci sarà mercato, qui, e i nostri figli dovranno
laurearsi forse all'Università della Valle d'Aosta, ma certamente
andranno a lavorare fuori!
Presidente - La parola al Consigliere Fiou.
Fiou (GV-DS-PSE) - È vero che i governi di Centro-Sinistra
locali hanno governato per 10 anni, ma in questi 10 anni hanno già
rinnovato una volta quasi completamente il tessuto produttivo e
adesso si accingono a farlo un'altra volta.
Credo che in un clima di dibattito politico teso, caratterizzato
anche da problematiche che non sono inserite nel confronto relativo
allo sviluppo, cresce la tendenza non positiva di drammatizzare
anche in termini strumentali la lettura dell'attuale situazione
economica e sociale regionale. Questo fatto penso che pesi
negativamente sulla necessità di una riflessione equilibrata del
contesto in cui ci muoviamo, sul significato di elementi di crisi
presenti, su quali strumenti utilizzare per superarli.
La politica deve farsi carico fino in fondo della drammaticità
della situazione del lavoratore che perde il posto di lavoro e,
insieme, il reddito su cui conta la sua famiglia per vivere,
costruendo appositi supporti immediati per far superare allo stesso
tale situazione, ma credo che con molto equilibrio, quindi con il
distacco dell'approccio razionale, il quadro politico debba saper
analizzare anche il contesto in cui una crisi si produce, governare
il sistema in modo che complessivamente garantisca opportunità
generalizzate al massimo livello possibile ai componenti della
comunità, pur mettendo in conto anche i punti di crisi a cui
l'evoluzione dei vari aspetti dello sviluppo ci costringe.
In base a questa premessa possiamo dire che una lettura
eccessivamente drammatizzata del "sistema Valle d'Aosta" non è
obiettiva, compresa quella del settore industriale. Già al momento
dell'approvazione del bilancio ci siamo confrontati in proposito.
In Valle d'Aosta disponiamo di risorse e di "corpus" legislativo
che, allo stato attuale, garantisce certezza occupazionale, servizi
alle persone, opportunità che collocano la qualità della vita a
livelli positivi. Ci sono risorse per mettere in campo gli
ammortizzatori sociali per far fronte alle sopravvenute crisi
circoscritte ed eventualmente per richiamare qualche azienda o
qualche gruppo imprenditoriale sostitutivo di qualcun'altro che
entra in crisi. C'è un equilibrio fra settori economici produttivi
che, con la loro relativa elasticità, garantiscono quegli elementi
di compensazione necessari a che il sistema complessivamente
regga.
Il problema che si pone alla classe politica valdostana è:
l'attuale sistema economico-sociale regionale può reggere nel
tempo? È la riflessione che già abbiamo tentato di fare. Sono
sufficienti interventi di manutenzione all'attuale sistema in
funzione o deve essere profondamente ripensato? Pongo questa
alternativa non a caso, perché se dovessimo scegliere la strada
sostanziale del ripensamento, dovremmo mettere in discussione non
solo un modello astratto, ma il modello disegnato dal nostro corpo
legislativo e che lo governa così rigidamente da assorbire, come
abbiamo visto, il 95% delle nostre risorse, le quali potrebbero,
fra l'altro, essere messe in discussione dall'avanzare del
federalismo fiscale. Mettere in discussione quel modello non
sarebbe indolore, perché orientare diversamente le risorse per
governare un nuovo percorso di sviluppo vuol dire mettere in
discussione i rapporti con attività che vogliono dire pezzi di
comunità, le quali oggi vivono di quelle attività. La portata delle
scelte relative mi preoccupa: per questo, da tempo, sottolineo la
necessità di una profonda riflessione in materia e l'eventuale
ridefinizione di un progetto Valle d'Aosta, e anche le tappe più
opportune per realizzare un nuovo progetto, senza passare
attraverso fasi di difficoltà eccessive all'interno della nostra
comunità.
Le relazioni che sono state fatte all'inizio del dibattito e il
dibattito stesso, hanno evidenziato come il nostro tessuto
produttivo industriale sia investito dalle stesse problematiche che
mettono in discussione il settore non solo in Italia, ma in tutto
il mondo industriale avanzato. I mercati risentono pesantemente dei
fenomeni di globalizzazione, ma anche - novità da non sottovalutare
- devono mettere il conto il consolidarsi di capacità produttive di
molti Paesi del Terzo Mondo, che possono contare su mano d'opera a
costi bassissimi, nei confronti dei quali non possiamo pensare di
diventare concorrenziali, a meno di ipotizzare - e qualcuno ci
prova - di tornare alla preistoria industriale in materia di
condizioni di mercato del lavoro.
Tutto il mondo che io chiamo di "vecchia industrializzazione" è
impegnato in una rincorsa affannosa per riorganizzare i ruoli
produttivi, puntando su: innovazione, ricerca, qualità. Guardiamo
con apprensione alle difficoltà di entrare in questo meccanismo
virtuoso, dovute soprattutto alle nostre dimensioni e alle
dimensioni delle nostre aziende attuali o al loro rappresentare una
funzione di terminale di gruppi internazionali i quali risolvono i
loro problemi altrove. Questo stato di cose fa apparire ben diversa
la situazione degli anni '80, quando è entrato in crisi tutto il
nostro settore industriale - o quasi tutto -, costituito da aziende
operanti in produzioni tradizionali di base (siderurgia, chimica,
tessile) in cui si stavano impegnando paesi con disponibilità di
materie prime e di mano d'opera a basso costo e che ci hanno messo
fuori mercato. Allora è stato più facile scegliere alternative:
erano in forte crescita settori tecnologicamente avanzati (auto,
elettronica, informatica...). Si sono poi insediate nelle regioni
circostanti aziende "leader" importanti, a cui abbiamo potuto fare
riferimento e, in base a queste, abbiamo totalmente rinnovato il
tessuto produttivo industriale.
Oggi, pensare ad un tessuto alternativo all'attuale - cosa che
dobbiamo fare - è molto più complesso, difficile da definire, e
sono difficili da definire le scelte che dobbiamo fare. Non ci sono
settori in crescita a cui agganciarci che offrano opportunità
facilmente accessibili. Dire "ricerca" e "innovazione" è facile; il
dare concretezza a questi termini è tutt'altra cosa, non
sottovalutando il fatto aggiuntivo che molti paesi che non avevano
possibilità di essere concorrenti produttivi nei settori
tecnologicamente avanzati, si stanno affermando come nuovi
interlocutori: basti pensare all'India nel campo dell'informatica.
Tutto questo afferma che sul terreno delle prospettive si dovrà
misurare una nuova capacità del quadro politico valdostano di
governare lo sviluppo della Regione.
Ho la convinzione che siamo ad una svolta importante, anche ad
un'occasione che ci offre nuove opportunità. Ho seri timori che il
quadro politico valdostano - per il tipo di dibattito che sta
sviluppando - si stia seriamente impegnando in questa direzione e
non faccio distinzioni fra forze di maggioranza e di opposizione;
anzi, mi pare che l'opposizione nel defilarsi rispetto alla
necessità di proporre un proprio progetto di sviluppo per la Valle
d'Aosta, e non solo proposte occasionali o analisi catastrofiche,
sia sullo stesso piano della maggioranza quando scarica le
responsabilità delle proprie difficoltà semplicemente sulla crisi
nazionale o internazionale! Non "buttare alle ortiche" le certezze
che ancora ci garantisce l'attuale "sistema Valle d'Aosta" - come
qualcuno propone - mi pare un riferimento importante. Questo
sistema che ancora regge l'economia valdostana è la garanzia di
stare in piedi per lavorare per il futuro: il problema è lavorare
anche per il futuro!
Condivido le analisi proposte dal Presidente e dall'Assessore,
che mi risparmiano gli approfondimenti su tutta una serie di
tematiche, così come condivido le proposte e gli impegni che nelle
relazioni sono contenuti: sono un modo di consolidare quello che
c'è e di cominciare a guardare avanti. Infrastrutture,
semplificazione burocratica, incentivi agli investimenti e alla
ricerca, reti telematiche, ammortizzatori sociali, "task force" per
la crisi, "riforma Finaosta": sono proposte più convincenti del
lasciar fare al mercato o del dire "basta!" alla Regione che fa
tutto.
Se una sollecitazione emerge dalle riflessioni che ho fatto è
che dobbiamo prenderci carico di due impegni, anche questi già
delineati nelle relazioni. Il primo, i necessari interventi
sull'attuale sistema economico-sociale per correggere i guasti
contingenti che le novità introducono (ciò che ho chiamato prima
"manutenzione del sistema": nell'assolvere questo compito io sarei
attento a fare ragionamenti eccessivamente campanilistici. Le
soluzioni di chiusura hanno il "fiato corto" e rischiano di
distogliere risorse dalla prospettiva o di giustificare scappatoie
di non rispetto delle regole; deboli sono anche gli interventi
populistici a pioggia, che soffocano già abbastanza l'attività
regionale.
La prospettiva richiede la capacità delle imprese ad innovarsi,
tanto da essere competitive sul mercati più ampi del nostro, non di
rifugiarsi in angolini protetti, ancora una volta, da "mamma
Regione"! La prospettiva richiede scelte di respiro, che ci
proiettino nel futuro. Molti degli impegni anche già codificati con
norme di legge, come gli incentivi per la ricerca, per le
innovazioni tecnologiche, per essere più produttivi, hanno forse
bisogno di ipotesi selettive per essere più mirati.
L'individuazione di scelte però di riferimento per tutti gli
attori del "sistema Valle d'Aosta" diventa elemento basilare per
indicare una direzione nuova, su cui far convergere l'apporto di
tutti coloro che ovviamente condividono il percorso indicato e al
quale riferire anche la selezione degli investimenti. Per
individuare questo percorso - quello che amo chiamare il "progetto
per la Valle d'Aosta" - forse vale la pena di pensare ad un'altra
"task force", oltre a quella per far fronte alle crisi specifiche,
che lavori questa volta sul progetto e che solleciti, coordini
tutti i soggetti, attori dello sviluppo.
Come ho detto in altre occasioni, prendo atto con rispetto delle
alternative proposte dai colleghi di "Forza Italia", condivido
anche alcuni elementi dell'analisi che fanno, ma lavorerò per un
progetto diverso da quello che propongono, perché ritengo che lo
stesso, oltre a costringerci probabilmente di passare all'anno "0",
cioè da un periodo di vuoto in attesa che il mercato rimetta in
moto uno sviluppo diverso, il modello di sviluppo che si avvierebbe
sarebbe socialmente squilibrato. Credo che ne sia un esempio ciò
che sta avanzando in Italia.
Presidente - La parola al Consigliere Rini.
Rini (UV) - Credo che il dibattito di oggi non sia stato inutile
e che bene abbiamo fatto a dedicare una giornata intera, per
esaminare a fondo le problematiche del settore industriale che,
come molti hanno evidenziato, ha ripercussioni su tutta l'economia
valdostana. Forse si è divagato un po' troppo, andando a toccare
tutte le problematiche che sono presenti in Valle, in alcuni casi
si è usciti anche un po' troppo fuori tema.
L'elemento più importante toccato è soprattutto la presa di
coscienza che la situazione è difficile, non solo, ma anche grave
in qualche caso, che non viviamo in un'isola felice, che siamo in
un momento di crisi ed esistono delle difficoltà. È importante
sapere che la situazione è grave e che lo stesso Assessore, che
fino a poco tempo fa cercava di "buttare acqua sul fuoco" e
minimizzare le criticità, pur con un certo imbarazzo, ci ha
informati sulla reale situazione. Bene, ora siamo pienamente
consapevoli della situazione e dovremo mettere in atto tutte le
possibili azioni tendenti a far sì che il settore possa riemergere.
Dovremo - come accennato anche dal Presidente e dallo stesso
Assessore - incominciare a tracciare le linee di azione, far sì che
il "sistema Regione" nel suo complesso possa reagire
convenientemente, dare un ruolo propositivo alla Regione, proporre
ed attuare delle azioni concrete ed efficaci, progettare uno
sviluppo nel medio e lungo periodo. Speriamo solo che non sia già
un po' troppo tardi!
Oggi dobbiamo, sì, certo, cercare di dare delle risposte
immediate, e le daremo, a quelle situazioni estreme; certamente
daremo delle prime risposte a chi sta per entrare in cassa
integrazione e qualche strumento potrà arginare lo stato di crisi
in cui versano purtroppo già diverse aziende, ma oltre a questi
dovuti ed oserei dire "quasi scontati" provvedimenti, dobbiamo
adoperarci perché in futuro certe situazioni non abbiano a
ripetersi. Oggi c'è stata una diagnosi: il settore industriale è
malato e lo dobbiamo curare.
Come ha rilevato il Consigliere Fey, l'industria ha la febbre
alta, noi gli andiamo a somministrare un antipiretico per farla
scendere; perciò, bene le cure, ma meglio sarebbe stato prevenire;
alle prime avvisaglie di una possibile malattia forse non abbiamo
usato i vaccini adeguati. In pratica, stiamo ora lavorando sulle
cure, ma forse non si è fatta prevenzione. In questo Consiglio
abbiamo anche la fortuna di avere dei medici e gli stessi potranno
confermare che prevenire è sempre meglio che curare.
Non sto prendendo le distanze dalle responsabilità. Il
sottoscritto, per ben 12 anni, è stato presente in quest'aula ed
insieme ad altri Consiglieri ha condiviso delle scelte, a volte
completamente convinto, a volte un po' meno, ma su questo argomento
devo dire che personalmente - ma credo anche per quanto riguarda la
forza alla quale appartengo - non sempre le situazioni sono state
dipinte nel modo giusto ed a volte, come in questo momento, veniamo
a conoscenza di situazioni disastrose in modo forse un po' tardivo!
Può anche darsi che, come ho letto su alcuni organi di
informazione, la non alternanza alla guida del comparto industriale
possa non essere stata positiva; comunque non vorrei, qui, dare
tutta la colpa della situazione critica alla forza dei "DS", che da
circa 15 anni hanno in mano il difficile dicastero dell'industria!
È giusto fare dell'autocritica e di colpe ne abbiamo sicuramente
forse tutti!
Ora, l'Assessore ci ha informati sulle reali criticità in cui
versa il settore industriale; tutti insieme dobbiamo cercare di
dargli una mano, per far sì che si possa uscire dallo stato di
crisi in cui siamo finiti, ma soprattutto per far sì che momenti
così difficili non abbiano a ripetersi e che con un'adeguata
prevenzione possiamo evitare di dover praticare in futuro delle
cure. Siamo in una situazione difficile, ma forse possiamo ancora,
con un profondo e convinto impegno, evitare il peggio.
Presidente - La parola al Consigliere Borre.
Borre (UV) - Per chiedere una breve sospensione, per valutare
insieme alla maggioranza la risoluzione della Giunta, che voteremo
successivamente.
Presidente - Nulla osta a questa richiesta di sospensione. Il
Consiglio è sospeso per una mezz'ora.
Si dà atto che la seduta è sospesa dalle ore 16,59 alle ore
18,57.
Presidente - Dopo una pausa tutt'altro che breve siamo in
condizione di riprendere i nostri lavori.
È stata presentata alla Presidenza una nuova risoluzione che
porta la firma del Presidente della Regione, dell'Assessore
Ferraris e dei Capigruppo Borre, Sandri e Viérin Marco, che
sostituisce le risoluzioni nn. 1, 2 e 3. Per opportuna memoria, do
lettura delle risoluzioni che vengono sostituite dal nuovo testo di
risoluzione:
Risoluzione
Il Consiglio regionale della Valle d'Aosta-Vallée
d'Aoste
Preso atto della situazione attuale del settore industriale
valdostano e della fase congiunturale negativa che investe alcune
aziende di particolare rilievo;
Richiamate in primo luogo le cause esogene di questa crisi, fra
le quali:
-
la concorrenza sempre più accentuata dei prodotti
provenienti soprattutto dai mercati asiatici e dai paesi
dell'Europa orientale;
-
la frammentazione del sistema impresa con la conseguente
difficoltà a governare i processi di innovamento e di
riposizionamento sui mercati;
-
la necessità di investire continuamente in nuovi prodotti
ed in nuovi processi, rispetto a cui vengono meno le risorse
finanziarie necessarie;
-
la dipendenza energetica del nostro Paese;
-
il ritardo nell'adozione di una politica monetaria e
finanziaria europea, in grado di competere con i diversi
competitors mondiali;
-
il basso tasso di crescita nazionale, inferiore ad un tasso
europeo già di per sé non paragonabile con quello degli Stati Uniti
e della maggior parte dei paesi NEC;
-
la perdita di peso specifico della grande industria
italiana e il suo confinamento nei settori relativamente
protetti;
-
la carenza di investimenti nazionali nella ricerca,
nell'università, nella formazione;
-
l'assenza di una regia nazionale in materia di
competitività, mentre si accentua la concorrenza fra aree
limitrofe;
-
l'assenza di provvedimenti nazionali che riducano gli
appesantimenti e i costi burocratici a carico delle imprese
strumenti e che prevedano le risorse necessarie per l'avvio di una
fase di neocompetitività dell'industria italiana;
-
l'assenza altresì di norme di sostegno immediato alle
imprese che maggiormente risentono della fase congiunturale
negativa;
-
la perdita di fiducia a livello nazionale delle imprese e
dei consumatori;
Richiamate altresì le cause endogene, fra le quali:
-
il periodo di chiusura del tunnel del Monte Bianco e
l'alluvione del 2000;
-
la particolare prossimità della nostra regione con due fra
i maggiori esempi di crisi della grande industria (Fiat e
Olivetti);
-
l'assenza di un prodotto "distrettuale", il peso specifico
elevato delle lavorazioni per indotto e la frammentazione eccessiva
del sistema impresa;
-
una carenza infrastrutturale;
-
il non completamento del processo di semplificazione
amministrativa;
Riaffermato il ruolo primario che l'industria ha svolto e
svolge in questa regione;
Ritenuto che il consolidamento di tale ruolo sia vitale per uno
sviluppo integrato del sistema socioeconomico regionale;
Richiamata la propria deliberazione n. 666/XII del 9 giugno 2004
"Approvazione del Piano triennale di politica del lavoro e di
formazione professionale 2004/2006" e sottolineate in particolare
le misure rivolte ai lavoratori delle aziende in crisi e i
disoccupati, nonché le misure di accompagnamento alle aziende nel
percorso di fuoriuscita dalle situazioni congiunturali negative
(task force);
Richiamata la propria deliberazione n. 901/XII del 21 ottobre
2004 "Approvazione del Piano regionale economico-finanziario
(Prefin) per l'anno 2005 e per il triennio 2005-2007";
Richiamata la propria deliberazione n. 898/XII del 20 ottobre
2004 "Approvazione, ai sensi dell'articolo 2 della L.R. n. 6/2003,
del programma triennale 2004/2006 per lo sviluppo dell'industria e
dell'artigianato";
Sottolineato che le misure e le azioni in esso previste sono il
risultato di un benchmarking accurato con quanto di recente
adottato da regioni virtuose in qualche modo comparabili con la
Valle d'Aosta;
Ritenuto che sia forte l'esigenza di proseguire una fase
programmatoria che necessariamente richiederà la capacità di
adattarsi alle continue e rapide trasformazioni, soprattutto da
parte dei servizi e degli enti strumentali regionali;
Valutato che tale capacità non potrà prescindere
dall'attivazione di possibili cooperazioni transregionali, anche in
considerazione della particolare massa critica dei problemi e delle
necessità delle imprese industriali;
Valutato che sia completa e aggiornata la normativa regionale di
sostegno agli investimenti del settore industriale e artigiano;
Considerato che a livello nazionale le parti sociali sollecitano
quotidianamente l'adozione di interventi immediati a sostegno delle
attività produttive, per il rilancio dell'economia e per la tutela
dei lavoratori;
Esaminate le proposte formulate in ambito locale da
Confindustria Valle d'Aosta, dalle Associazioni artigiane e dalle
Organizzazioni sindacali, sia per il contrasto della fase
congiunturale, sia per la progettazione dell'industria valdostana
nel medio e nel lungo periodo;
Considerati i riflessi che l'allargamento dell'Unione europea e
la conseguente riforma dei fondi strutturali avranno sulla portata
dei cofinanziamenti comunitari a partire dal 2007;
Ritenuto necessario promuovere in breve tempo ogni possibile
intervento utile al sostegno delle aziende in crisi e alla tutela
dei lavoratori interessati;
Considerata altresì la necessità di avviare un processo di
consolidamento del tessuto industriale valdostano, favorendo lo
sviluppo della media impresa, la nascita e l'intensificazione di
reti relazioni e di servizi coordinate e governate;
Ravvisata l'opportunità di individuare e promuovere sottosistemi
di imprese (cluster) significativamente connessi e necessitanti di
analoghe risorse materiali e immateriali;
Considerata altresì la necessità di valorizzare l'attrattività
del sistema Valle d'Aosta, attraverso una politica di marketing
territoriale che consolidi la presenza attiva dei diversi settori
economici, percorrendo una linea di sviluppo integrato e
sostenibile, favorendo l'insediamento di nuove realtà produttive ad
alto valore aggiunto;
Valutato che l'azione regionale dovrà distinguere fra quanto
immediatamente realizzabile per il superamento della fase critica e
quanto da realizzarsi nel medio periodo per concretizzare una
riforma del settore industriale che lo qualifichi e lo consolidi
sui mercati globali;
Ritenuto fondamentale il ruolo della concertazione per
l'ideazione, la progettazione e la condivisione delle riforme utili
allo sviluppo del sistema socioeconomico regionale;
Ravvisata nel contempo la necessità di giungere alla
sottoscrizione di un nuovo Patto per lo sviluppo della Valle
d'Aosta, che tenga conto del mutato scenario e che individui nuove
e migliori forme di concertazione e di coinvolgimento degli attori
aderenti;
Impegna il Governo regionale a:
Ø
dare particolare rilievo, anche nello sviluppo del
Programma triennale dell'industria e dell'artigianato, alla
concertazione con le parti sociali, verificando la loro
disponibilità ad essere pienamente coinvolte nella ideazione,
progettazione e attuazione delle azioni in esso indicate;
Ø
promuovere immediatamente ogni possibile misura utile a
favorire il superamento della fase congiunturale negativa da parte
delle aziende valdostane, sia industriali che artigiane, ad
esempio:
§
attivando la task-force (Regione e parti sociali) prevista
dal Piano triennale di politica del lavoro, con azioni e sostegni
per gestire la fase di transizione, commisurandola al livello di
difficoltà e criticità dell'azienda;
§
verificando la possibilità di ridurre i limiti di età, ove
previsti, per l'accesso agli strumenti di politica del
lavoro;
§
rivedendo la normativa regionale in materia di lavori
pubblici;
§
procedendo all'aggiornamento dell'elenco prezzi del settore
edile;
§
rinnovando le procedure in materia di acquisizione in
economia di beni e servizi;
§
individuando nuovi strumenti finanziari e semplificando
l'accesso al capitale da parte delle imprese;
§
proseguimento nel contenimento al minimo della leva fiscale
regionale, anche in concerto con il CPEL;
§
adeguando la legge regionale n. 6/2003 per quanto concerne
i massimali di spesa ammissibile, le misure di sostegno
all'internazionalizzazione e all'aggregazione fra imprese;
§
riducendo i costi e i tempi burocratici a carico delle
imprese;
Ø
avviare immediatamente le riforme e le azioni utili per
giungere nel medio periodo alla formazione di un tessuto
industriale regionale in grado di confrontarsi con le sfide della
globalizzazione, procedendo quindi:
§
alla redazione di una proposta di nuovo orientamento degli
enti strumentali e dei servizi della Regione, riformulando i
diversi ruoli e compiti in considerazione delle mutate esigenze
socioeconomiche e del diverso contesto nazionale ed internazionale
in cui deve interagire il sistema Valle d'Aosta;
§
alla progettazione di ogni iniziativa utile alla
modernizzazione delle infrastrutture al servizio delle
imprese;
§
alla redazione di proposte normative in materia di
apprendistato e di accreditamento delle società di intermediazione
della manodopera;
§
allo sviluppo dell'attività di ricerca, valorizzando il
ruolo del Polo universitario valdostano e favorendone il
collegamento e l'interazione con il sistema produttivo;
§
all'individuazione di forme di sostegno alle aziende che
presentino un programma di risanamento economico e finanziario,
finalizzato al superamento di situazioni di crisi aventi natura
congiunturale;
§
nell'ambito delle politiche di internazionalizzazione, al
sostegno delle aziende che delocalizzano propri processi
produttivi, mantenendo l'attività principale in Valle
d'Aosta;
§
alla proposta di forme di collaborazioni interregionali ed
europee finalizzate al miglioramento del grado di attrazione del
territorio e al miglioramento della capacità di
internazionalizzarsi del sistema imprenditoriale
valdostano;
§
di concerto con le parti sociali, alla definizione di
progetti sperimentali di semplificazione amministrativa;
§
di concerto con le parti sociali, alla redazione di una
nuova proposta di Patto per lo sviluppo della Valle d'Aosta, che
tenga conto delle mutate condizioni socioeconomiche di
riferimento.
F.to: Ferraris
Risoluzione
Constatata la difficile situazione economica della Regione
caratterizzata da puntuali cessazioni di attività produttive nel
settore industriale;
Considerata la necessità di una chiara politica industriale
regionale;
Rilevato che ad oggi i principali ostacoli ad una vera e
duratura crescita industriale sono:
a) la mancata ricerca finalizzata all'insediamento di aziende
o gruppi di aziende che producano in Valle il prodotto
"finito";
b) i tempi necessari per l'insediamento delle attività che
sono eccessivamente lunghi e burocratici rispetto ad altre realtà
nazionali ed europee;
c) l'esistenza di una scuola che non risponde alle richieste
di aziende altamente qualificate e una formazione professionale non
sufficientemente adeguata;
d) una Finaosta che si è trasformata sempre più in una mera
banca perdendo una delle sue maggiori finalità per cui è stata
creata;
e) i fattori di costo che in Valle sono superiori alla media
nazionale.
Considerato poi l'assenza di efficienti controlli regionali
sull'andamento economico e finanziario delle aziende che hanno
beneficiato di interventi regionali Euromilionari;
Rilevato che numerose aziende, insediatesi in questi ultimi
anni in Valle, erogano basse retribuzioni che difficilmente possono
permettere il mantenimento di un nucleo familiare in Valle;
Constatato la scarsa cultura dell'imprenditoria
locale;
Preso atto che gli attuali criteri di utilizzo dell'area ex
Cogne "Espace Aosta" non hanno dato reali risposte alle aspettative
di sviluppo.
Il Consiglio regionale
Impegna
La Giunta regionale:
1) a rivedere le linee strategiche della politica industriale
valdostana prevedendo un apposito progetto che tenga conto delle
criticità indicate in premessa puntando in modo
particolare:
a) a imprese che producano prodotti "finiti" e non
semilavorati e che abbiano retribuzioni in linea con il costo della
vita in Valle d'Aosta;
b) al rilancio dell'Imprenditoria locale;
c) ad una formazione più mirata alle esigenze
socio-economiche e finalizzate all'effettiva assunzione;
d) al contenimento dell'incidenza dei costi di produzione
quali quelli dell'energia, dei trasporti e delle
infrastrutture;
e) a iniziative legislative atte a semplificare le leggi
regionali e burocratizzare le procedure amministrative;
f) a istituire nel Bilancio regionale un "Fondo per lo
sviluppo" con una dotazione finanziaria di almeno 40 milioni di
Euro.
2) a rendicontare, alla IIa e IVa Commissione consiliare
permanente con scadenza quadrimestrale, le scelte operate in merito
all'attuazione delle linee strategiche della politica
industriale.
F.to: Viérin Marco - Lanièce - Comé - Stacchetti
Risoluzione
Tenendo conto che la società finanziaria regionale FINAOSTA
SPA è stata istituita nel lontano 1982 con lo scopo di concorrere a
promuovere lo sviluppo economico della Regione, fornendo supporto
alle imprese che svolgono nel suo territorio attività produttive di
beni e servizi in armonia con le direttive socio-economiche della
Regione.
Preso atto che è sintomatico che gli imprenditori spesso
preferiscano rivolgersi al sistema bancario per ottenere
finanziamenti ad un tasso meno favorevole di quello di FINAOSTA pur
di evitare le pastoie di un sistema pubblico sfuggente e con tempi
di risposta immotivatamente eccessivi.
Rilevato che all'attualità degli intenti previsti dalla legge
istitutiva corrisponde una serie di incombenze, quale la gestione
di tutte le forme regionali di credito agevolato che di fatto hanno
snaturato la stessa funzione della società considerata.
Il Consiglio regionale
Impegna
La Giunta regionale a:
a riorganizzare e rivedere i ruoli, i compiti e le funzioni
della Società FINAOSTA SPA verificando la possibilità di:
1. Istituire un Istituto di Credito speciale a totale
partecipazione regionale sul quale convogliare tutte le forme
creditizie poste in essere dalla Regione;
2. Modificare la legge istitutiva della FINAOSTA SPA
adeguando l'impianto normativo al nuovo diritto societario, ma
soprattutto ribadendo l'iniziale caratteristica di società di
partecipazione nella gestione delle attività delle aziende
finanziate e di ente promotore di iniziative dirette allo sviluppo
economico della Valle d'Aosta.
F.to: Viérin Marco - Lanièce - Comé - Stacchetti
La parola al Consigliere Borre.
Borre (UV) - La riunione delle forze componenti il Consiglio per
riuscire ad arrivare a un testo unico non ha avuto esito positivo,
perché per valutazioni diverse dai differenti gruppi si è trovata
la sola quadra con il gruppo della "Stella Alpina". Con quel gruppo
abbiamo portato alcune modifiche all'interno di quel testo
presentato in prima battuta dall'Assessore Ferraris. Abbiamo
cercato di dare risposta completa anche ad altre osservazioni che
erano nate durante il dibattito.
Riteniamo pertanto, con questo testo, di dare una risposta - se
non esaustiva e una risposta che riesca a dare risultati immediati
- di darne una quanto meno in tempi brevi a soluzioni che ci sono
state proposte nell'audizione delle varie forze sociali
rappresentanti gli industriali, gli artigiani, sindacati e Camera
di commercio. Per quanto riguarda i tempi medi, riteniamo che,
anche qui, ci sono delle risposte che potranno dare concretezza a
quanto richiesto da più parti.
Presidente - Se non ci sono altri interventi, dichiaro chiusa la
discussione generale.
La parola al Consigliere Frassy.
Frassy (CdL) - Solo per una questione tecnica. La risoluzione
che è stata ora distribuita è un nuovo documento, di conseguenza
non è il documento n. 1, ma sarà l'ultimo documento ad essere
discusso e votato.
Presidente - Non è il documento n. 1, è la numerazione delle
pagine. È una giusta precisazione affinché questo non generi
confusione nel Consiglio: questo è un nuovo documento, come lei ha
detto.
La parola all'Assessore al territorio, ambiente e opere
pubbliche, Cerise.
Cerise (UV) - Nel dibattito sono state fatte delle
considerazioni, anche opportune se non sempre corrette o quanto
meno interpretate in modo soggettivo per quanto riguarda l'aspetto
del settore edile; un settore che non vorrei uscisse da questa sala
come accomunato alle vicende che vedono in difficoltà alcune frange
del settore industriale.
Vorrei portare - so che l'argomento rischia di non avere quella
"verve" politica che è stata raggiunta nel corso del dibattito -
qualche riflessione sui dati, perché non possiamo parlare solo per
"sentito dire" o per sensazioni, magari esternate a scopo di
portarsi a casa qualche applauso o per generare qualche effetto
sull'auditorio, come purtroppo mi è capitato di sentire in queste
ultime settimane su questo settore.
Prima considerazione. Ho estrapolato alcuni dati, che sono gli
unici sui quali dobbiamo fare delle considerazioni: il primo,
riguarda il numero delle imprese, perché se andiamo a vedere il
numero delle imprese, nei 3 trimestri del 2004 il tasso fra imprese
che si sono iscritte e quelle che si sono estinte è un tasso attivo
di ben 90 unità. Abbiamo 2.524 imprese. Se andiamo a vedere quelle
degli artigiani, abbiamo una differenza fra iscrizioni nuove e
estinzioni un tasso che è in positivo ancora per 78 imprese.
Diventa anche qui difficile rilevare dei segnali di crisi
strutturale e generalizzata di detto settore, perché se così fosse,
i risultati non sarebbero questi.
Andiamo poi a vedere alcuni dati che riguardano l'iscrizione
alla cassa edile, anche questo un punto di riferimento. Le imprese
iscritte con almeno una denuncia presentata risultano essere 646
nel 2004, a fronte di 634 del 2003. Le imprese valdostane con
almeno una denuncia presentata sono 529 nel 2004, pari all'81,9% di
quelle totali, quando nel 2003 erano 516. Le imprese da fuori
regione con almeno una denuncia presentata risultano essere 117,
una in meno rispetto all'anno precedente. Il totale dei lavoratori
iscritti, almeno un'ora lavorata, è di 4.926 per il 2004 a fronte
di 4.780 del 2003. Questi sono dati che non esprimono, in quanto
tali, questo "malessere" che si vorrebbe da qualche parte nel
settore delle imprese; non significa che non ci siano delle
oggettive difficoltà e che le imprese valdostane, come tutte le
imprese di questo settore in Italia, a partire da metà degli anni
'90, non incontrino, perché tutto il sistema degli appalti è stato
- anche a seguito di note vicende - completamente riformato. È
chiaro che qui si è chiesto alle imprese un impegno ben diverso
rispetto a quanto avveniva precedentemente, un impegno per il modo
di rapportarsi agli appalti. La riforma ha interessato tutto il
paese, Valle d'Aosta compresa.
Se andiamo a vedere l'andamento delle gare di appalto,
riguardato sull'Osservatorio regionale dei lavori pubblici, in
particolare la percentuale delle aggiudicazioni degli appalti della
Regione e di tutti gli enti locali, salvo quelli dell'Agricoltura
che passano attraverso i consorzi, in base all'importo dei lavori,
per quanto riguarda il primo semestre 2004 vediamo che il 52% è
stato aggiudicato ad imprese aventi sede fuori dalla regione, il
48% alle imprese locali. Se però consideriamo per le stesse il
numero delle gare che viene esperito, allora notiamo che alle
imprese locali sono stati affidati lavori per una percentuale pari
al 67,5% e a quelle esterne pari al 32%: questo significa che i
grandi lavori vengono presi da imprese di fuori e che i lavori
medio-piccoli vengono presi dalle imprese locali, ma questo, che è
sicuramente qualcosa che può non andare bene, non può essere solo
attribuito a disfunzioni, incapacità, insufficienza, legge sugli
appalti, perché qualche riflessione la devono fare anche le imprese
locali.
Un dato più specifico relativo alla partecipazione degli appalti
di questo Assessorato, facendo astrazione dei lavori fatti negli
altri enti, è anche qui significativo, per un quadro anche di
riferimento nazionale. La percentuale di partecipanti alle gare è
favorevole alle imprese con sede al di fuori della Valle, cioè il
60% contro il 40%; certo questo scende se si prendono in
considerazione le aggiudicazioni in termini di numero di gare,
perché allora il numero di gare viene affidato per il 50% alle
imprese estere e il 46% a quelle locali.
La prima considerazione che mi viene da fare è che nelle altre
realtà ci sono meno lavori da fare che qui, perché diversamente non
verrebbero qui, a meno che non ci sia qualche altro meccanismo.
Seconda considerazione: se andiamo a raccordare questo dato con il
dato medio dei ribassi, scopriamo che questi vanno dall'11 al 17%;
anche questo mette in discussione quell'affermazione - ritengo un
poco gratuita - secondo la quale i prezzi sono inabbordabili... non
è vero, perché altrimenti i ribassi non sarebbero questi! Purtroppo
ci sono tutta una serie di altre considerazioni. Mi sento
rimproverare sovente - anche con una certa estemporaneità che non
ho apprezzato, pur accettando la critica -: "18 mesi per rivedere
la legge n. 12"! La legge n. 12, come tutte le leggi così
complicate, finiscono per essere un punto di equilibrio; nel
momento in cui si va a rivedere la legge in un'ottica di
partecipazione dei soggetti interessati alla legge, e non solo alla
politica piuttosto che di una categoria o dell'altra, evidentemente
questi avanzano delle posizioni che, fra di loro, sono molto
discordanti.
È chiaro che se il mondo che tutela i lavoratori fa delle
proposte che si discostano molto dalle proposte fatte da parte di
chi gestisce l'impresa, il lavoro da fare per cercare un punto di
equilibrio è molto più complesso di quando le posizioni sono
vicine: ecco perché ci sono queste lungaggini, non è per
insipienza, negligenza o distrazione della politica, ma è perché è
un tavolo difficile da concertare; ci sono posizioni discordanti
che non riguardano solo fronti opposti, riguardano sovente anche
delle disarmonie o delle valutazioni che sono diverse anche
nell'ambito delle categorie. Le imprese non la pensano tutte allo
stesso modo sulle modalità di fare gli appalti o su altri
aspetti.
Ci sono poi dei fenomeni che riguardano la Valle d'Aosta, così
come tutto il Paese. Sappiamo che a volte alle gare di appalto
arrivano dei soggetti che, in quanto operatori del settore edile
vero e proprio, sono di scarso spessore; io li chiamerei piuttosto
degli "operatori giuridico-finanziari", perché per loro
aggiudicarsi l'appalto significa farsi dei crediti, che poi vengono
messi sul mercato attraverso le formule del subappalto, ma non è un
fenomeno che riguarda la nostra Regione, riguarda tutto il Paese,
contro il quale è difficile mettere delle barriere; è un fenomeno
con il quale bisogna fare i conti. Credete che in certi appalti
vediamo degli imprenditori? Nossignori, vediamo degli avvocati, ma
non degli imprenditori, e anche su questo bisognerà fare delle
riflessioni, anche se non so come! Questo ha delle ricadute sulla
qualità del lavoro e sul modo in cui vengono condotte le modalità
esecutive.
Se dobbiamo fare un'autocritica, dobbiamo affrontare questo
problema alla radice, partendo dallo stesso modo in cui sono
concepiti e prodotti i progetti. Bisogna fare una riflessione sulle
direzioni lavori, che non sempre sono diligenti come le vorremmo.
Le vorremmo certamente più professionali; dovremmo avere la
possibilità di introdurre strumenti elastici per consentire di
censurare, in maniera più puntuale, le imprese poco diligenti e
premiare sotto tutti i punti di vista quelle più diligenti.
Dobbiamo fare uno sforzo per far crescere le professionalità che
incidono sulla buona esecuzione dei lavori. Vi voglio dire una
cosa: delle volte, forse perché sono uno di quelli che ha iniziato
la carriera con gli scarponi andando sui cantieri, che abbiamo
della gente in tutto l'apparato pubblico, che va a controllare i
cantieri e non sa neanche cosa va a vedere! Un capomastro, che
appena conosce il suo mestiere, se lo rivolta l'assistente! E non è
facile, quindi è un lavoro di crescita culturale e professionale
che va fatto sui due fronti.
Le professionalità intellettuali, quelle tecniche, le
maestranze, sono queste insufficienze che sconta l'ente pubblico
nel settore dei lavori pubblici. Certo, anche qui, è
sottodimensionato il volume degli investimenti nella formazione
professionale per i lavoratori extracomunitari, che troppo spesso
releghiamo alla marginalità dei lavori, facendo loro fare lavori
che nessuno vuol fare... e pensare che lì c'è una grossa
potenzialità su questa gente, nel senso che se ci dessimo più da
fare per insegnar loro il mestiere, forse avremmo degli ottimi
esecutori. Guardate che la mancanza di mano d'opera specializzata è
uno dei "deficit" strutturali che rendono debole la nostra impresa
e, in generale, tutto il settore.
Infine la questione della sicurezza sui cantieri: questo è
anzitutto un fatto culturale, perché se pensiamo di risolvere il
problema solo con la moltiplicazione dei sistemi di controllo,
troveremo sempre dei moltiplicatori delle capacità di evaderli;
anche qui dobbiamo fare un investimento per far crescere il sistema
di autocontrollo all'interno di una cultura della sicurezza e del
rispetto del lavoratore, quindi va di conseguenza la regolarità
contributiva e delle assunzioni.
Ho voluto fare alcune considerazioni. Spero che la revisione
della legge n. 12 e il dibattito che si farà in questo Consiglio
apra questi orizzonti, metta un po' di carburante per detta
tematica, per fare in modo che fra impresa, ente pubblico e chi
gestisce i lavori pubblici ci sia onestamente la volontà di far
crescere il "sistema impresa", il "sistema lavori pubblici", che
oggi ha tantissime potenzialità. Non è un malato, è solo qualcuno
che ha bisogno di ritrovare la strada giusta!
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Per una breve replica, poi ci saranno i
documenti conclusivi che riassumeranno la posizione del Consiglio.
Il Consiglio odierno è stato utile per ripuntualizzare tutta una
serie di questioni e per mettere al centro della discussione in
Valle un tema: quello dello sviluppo, in particolare dello sviluppo
industriale.
Purtroppo lo sviluppo industriale sale agli onori delle cronache
quando ci sono situazioni di crisi, però se c'è stato in questi
anni un settore che ha visto un particolare monitoraggio è questo.
I Consiglieri che hanno seguito attentamente lo sviluppo del
settore lo sapranno... abbiamo fatto due ricerche successive: una
nel 2003 e una nel 2004; queste ricerche hanno fotografato la
situazione e hanno registrato un cambiamento di situazione. Ho
vissuto la crisi industriale degli anni '80; oggi non stiamo bene,
ma allora la situazione era diversa: erano migliaia i posti di
lavoro in discussione, mentre oggi stiamo discutendo di alcune
realtà circoscritte, sono problemi difficili perché anche un solo
posto di lavoro è e deve essere un problema, ma credo che se i
numeri sono più piccoli, sono anche più facili da gestire.
Abbiamo alcune realtà in controtendenza, nel senso che nell'area
di Pont-Saint-Martin c'è un consolidamento dell'"Atos", c'è un
consolidamento dell'"Olivetti Ink Jet", si sta ripopolando l'area
di Arnad, si stanno muovendo alcune cose anche sull'area di Aosta,
per cui credo che la valutazione debba tener conto degli aspetti
positivi e di quelli negativi e cercare di dare una valutazione
obiettiva. Il lavoro che abbiamo fatto ha visto oggi una ulteriore
implementazione, ma è altrettanto vero che questa Regione si è
dotata di uno strumento legislativo normativo e di intervento che è
in grado di affrontare la situazione. Abbiamo detto chiaramente che
alcuni strumenti vanno profondamente rinnovati e riorientati e
questo è l'impegno che intendiamo assumerci in questo Consiglio,
indipendentemente da chi firma le risoluzioni. Le opposizioni
svolgono il loro compito, che è prevalentemente di critica; però
vorrei richiamarle a qualche elemento di obiettività.
Oggi il Consigliere Tibaldi mi ricordava le diverse
interpellanze sulla "situazione Tecdis"... è vero; ma si ricorda il
Consigliere quante interpellanze mi ha fatto sulla "situazione
Cogne"? Oggi non me ne fa più nessuna perché non è più una
situazione di crisi. Riconoscere che non sempre le situazioni di
crisi si trasformano in chiusura di stabilimento, è una cosa di cui
si deve dare atto.
Ho fatto parte di organizzazioni sindacali e so quanto siano
tutte molto gelose della loro autonomia; questa è stata sancita
anche oggi. Nel giornale si scrive che il Segretario generale della
"CGIL" dice che colpa di questa situazione è anche la mancanza di
alternanza nella guida dei Governi regionali, quindi non è che le
organizzazioni sindacali non abbiano fatto certe azioni perché c'è
un assessore di un certo colore, ma è perché autonomamente hanno
deciso di comportarsi come meglio ritenevano! Questo è un dato
obiettivo, semmai potrei dire che c'è un collateralismo fra "CGIL"
e "Forza Italia", perché un'alternanza non sarebbe altro che fare
un governo che potrebbe vedere un qualche coinvolgimento della
vostra politica!
Il Consigliere Lattanzi si è lanciato in un intervento
alluvionale che mi ha, da un lato, preoccupato, perché ho una
concezione molto modesta della mia persona e pensare di essere
causa di questi disastri mi ha sinceramente preoccupato, in quanto
non lo vedo collegato alle mie capacità, mi sopravvaluta (in
negativo!).
Se vogliamo fare un esame oggettivo della situazione, guardiamo
la Valle d'Aosta e guardiamo fuori dei confini della Valle d'Aosta,
riconosciamo quali sono le responsabilità dei politici valdostani,
ma riconosciamo anche quali sono le responsabilità dei politici
nazionali, perché se ci fosse stato qui Marzano, lei cosa avrebbe
detto? Che va bene la situazione industriale nel nostro Paese?
Oggi, a livello nazionale non c'è un provvedimento sul rilancio
della competitività del nostro Paese, Marzano e Siniscalco stanno
bisticciando su chi farà uno straccio di provvedimento senza fondi!
Ci dite: guardate fuori dai confini nazionali... benissimo! Avete
visto "Il Sole 24Ore" oggi cosa dice? Dice che in Francia si punta
al 3% del PIL per la ricerca, 6 miliardi di ricerca per la Francia,
il che vuol dire che il nostro Paese, se continua con questi
bisticci da periferia, rischia di rimanere al palo
indipendentemente da quali siano i governanti, perché io ho
frequenti possibilità di incontrarmi con l'Assessore Pichetto, ma
devo dire che
"se Atene piange, Sparta non ride"
, per cui la
invito, collega Lattanzi, a un minimo di obiettività! Non sono
intervenuto per fatto personale, ma le ricordo che gli interventi
nei confronti dell'industria negli ultimi 5 anni sono stati di 5
milioni di euro (10 miliardi di lire), non quanto ha detto lei,
5.000 miliardi...
(interruzione del Consigliere Lattanzi, fuori
microfono)
... ma neanche andando in 150 anni! Questo per dire che la
discussione è stata utile, ha consentito di trovare dei punti
ampiamente condivisi. Poi non ci saranno delle risoluzioni
unitarie, però vorrei che tutti si leggessero le diverse
risoluzioni e dicessero - al di là di premesse di carattere
generale che differenziano il testo di "Forza Italia" dagli altri -
quali sono, nelle azioni da attivare, le differenze. Se il problema
è ridurre i costi energetici, come chiede "Forza Italia", si sta
facendo; individuare strumenti per l'accesso al credito, abbiamo
fatto una deliberazione per l'intervento sul capitale delle imprese
e stiamo definendo un fondo nord-ovest, ci stiamo muovendo quindi
anche su questo terreno. Per quanto riguarda le normative in
materia di appalti si sta definendo una questione; per quanto
riguarda le aree produttive c'è una iniziativa specifica di una
società che opera in questo settore; per quanto riguarda la
burocrazia credo che siamo tutti d'accordo.
Per quanto riguarda la riforma di "Centro Sviluppo" e "Projet
Formation", è un tema che ci accomuna tutti. Rispetto a questo, se
la situazione è il malato allo stato "terminale" e le ricette sono
queste, forse c'è qualcosa nella premessa che non funziona...
(nuova interruzione del Consigliere Lattanzi, fuori
microfono)
... sì, il riferimento è generico, non è che ce l'abbia in
particolare con "Forza Italia"!
Da questo dibattito sono però emersi anche elementi di
preoccupazione, in particolare il Consigliere Salzone ricordava che
c'è un problema di carattere generale di coesione della società, di
un rischio di emersione di nuove povertà derivanti dal fatto che
situazioni produttive rischiano di degenerare. Credo che su questo
tema si debba porre particolare attenzione e provvedere anche con
interventi di carattere specifico.
Avevo detto che volevo essere breve; ringrazio tutti i
Consiglieri intervenuti e credo che il dibattito di oggi, al di là
delle asprezze che ci sono state, sia stato utile. La Giunta non si
vuole sottrarre alle sue responsabilità, ci sono dei documenti
finali: quello condiviso dalla maggioranza indica alcuni interventi
di carattere prioritario, indica anche le modalità di verifica
periodica in sede di commissione; pertanto credo che si tratti di
andare avanti su una strada che non sarà facile per nessuno.
Il problema è avere la certezza di queste difficoltà e avere la
volontà di risolverle in positivo, perché il problema nostro è dare
delle risposte ai cittadini valdostani, soprattutto a quelli che
stanno vivendo situazioni molto difficili sul piano personale e sul
piano delle loro prospettive. Una differenza c'è rispetto al
passato: una volta questo Consiglio aveva la capacità di mettersi
insieme sui temi fondamentali per lo sviluppo della regione, di
"fare sistema", di superare le posizioni diverse; si cercava di
andare al nocciolo e dividere le cose di fondo; forse oggi è
cambiato il tempo, ma non credo che questo ci aiuti a risolvere i
problemi!
Apprezzo le convergenze, là dove si sono realizzate, perché
hanno indicato una volontà, quella di cercare di mettersi insieme
pur con la differenza di impostazione e di ruoli, per cercare di
risolvere dei problemi, perché poi credo che quello che deve
interessare al Consiglio non è tanto l'interesse dei singoli, ma
quello generale: questo è il motivo per cui sediamo su questi
banchi.
Presidente - Passiamo all'esame dei documenti.
Il primo documento che esaminiamo è la riformulazione della
risoluzione presentata dal Presidente della Regione, dall'Assessore
Ferraris e dai Capigruppo Borre, Sandri, Viérin Marco, in
sostituzione delle vecchie risoluzioni nn. 1, 2 e 3.
Ne do lettura:
Risoluzione
Il Consiglio regionale della Valle D'Aosta-Vallée
d'Aoste
Preso atto della situazione attuale del settore industriale
valdostano e della fase congiunturale negativa che investe alcune
aziende di particolare rilievo;
Richiamate in primo luogo le cause esogene di questa crisi,
fra le quali:
- la concorrenza sempre più accentuata dei prodotti
provenienti soprattutto dai mercati asiatici e dai paesi
dell'Europa orientale;
- la frammentazione del sistema impresa con la conseguente
difficoltà a governare i processi di innovamento e di
riposizionamento sui mercati;
- la necessità di investire continuamente in nuovi prodotti
ed in nuovi processi, rispetto a cui vengono meno le risorse
finanziarie necessarie;
- la carenza di investimenti nazionali nella ricerca,
nell'università, nella formazione;
- l'assenza altresì di norme di sostegno immediato alle
imprese che maggiormente risentono della fase congiunturale
negativa;
Richiamate altresì le cause endogene, fra le quali:
- il periodo di chiusura del tunnel del Monte Bianco e
l'alluvione del 2000;
- la particolare prossimità della nostra regione con due fra
i maggiori esempi di crisi della grande industria (Fiat e
Olivetti);
- l'assenza di un prodotto "distrettuale", il peso specifico
elevato delle lavorazioni per indotto e la frammentazione eccessiva
del sistema impresa;
- una carenza infrastrutturale;
- un'incidenza in Valle d'Aosta dei costi delle attività
produttive superiori alla media nazionale dovuta alle
caratteristiche montane della Regione;
- il non completamento del processo di semplificazione
amministrativa;
Riaffermato il ruolo indispensabile che l'industria ha svolto
e svolge in questa regione;
Ritenuto che il consolidamento di tale ruolo sia vitale per
uno sviluppo integrato del sistema socioeconomico
regionale;
Richiamata la propria deliberazione n. 666/XII del 9 giugno
2004 "Approvazione del Piano triennale di politica del lavoro e di
formazione professionale 2004/2006" e sottolineate in particolare
le misure rivolte ai lavoratori delle aziende in crisi e i
disoccupati, nonché le misure di accompagnamento alle aziende nel
percorso di fuoriuscita dalle situazioni congiunturali negative
(task force);
Richiamata la propria deliberazione n. 901/XII del 21 ottobre
2004 "Approvazione del Piano regionale economico-finanziario
(Prefin) per l'anno 2005 e per il triennio 2005/2007";
Richiamata la propria deliberazione n. 898/XII del 20 ottobre
2004 "Approvazione, ai sensi dell'articolo 2 della L.R. n. 6/2003,
del programma triennale 2004/2006 per lo sviluppo dell'industria e
dell'artigianato";
Sottolineato che le misure e le azioni in esso previste sono
il risultato di una ricognizione accurata con quanto di recente
adottato da regioni virtuose in qualche modo comparabili con la
Valle d'Aosta;
Ritenuto che sia forte l'esigenza di proseguire una fase
programmatoria che necessariamente richiederà la capacità di
adattarsi alle continue e rapide trasformazioni, soprattutto da
parte dei servizi e degli enti strumentali regionali;
Valutato che tale capacità non potrà prescindere
dall'attivazione di possibili cooperazioni transregionali, anche in
considerazione della particolare massa critica dei problemi e delle
necessità delle imprese industriali;
Valutato che sia completa e aggiornata la normativa regionale
di sostegno agli investimenti del settore industriale e
artigiano;
Esaminate le proposte formulate in ambito locale da
Confindustria Valle d'Aosta, dalle Associazioni artigiane e dalle
organizzazioni sindacali, sia per il contrasto della fase
congiunturale, sia per la progettazione dell'industria valdostana
nel medio e nel lungo periodo;
Considerati i riflessi che l'allargamento dell'Unione europea
e la conseguente riforma dei fondi strutturali avranno sulla
portata dei cofinanziamenti comunitari a partire dal 2007;
Ritenuto necessario promuovere in breve tempo ogni possibile
intervento utile al sostegno delle aziende in crisi e alla tutela
dei lavoratori interessati;
Considerata altresì la necessità di avviare un processo di
consolidamento del tessuto industriale valdostano, favorendo lo
sviluppo della media impresa e di produzioni collocabili
direttamente sul mercato, la nascita e l'intensificazione di reti
relazioni e di servizi coordinate e governate;
Ravvisata l'opportunità di individuare e promuovere
sottosistemi di imprese (cluster) significativamente connessi e
necessitanti di analoghe risorse materiali e immateriali;
Considerata altresì la necessità di valorizzare
l'attrattività del sistema Valle d'Aosta, attraverso una politica
di marketing territoriale che consolidi la presenza attiva dei
diversi settori economici, percorrendo una linea di sviluppo
integrato e sostenibile, favorendo l'insediamento di nuove realtà
produttive ad alto valore aggiunto;
Valutato che l'azione regionale dovrà distinguere fra quanto
immediatamente realizzabile per il superamento della fase critica e
quanto da realizzarsi nel medio periodo per concretizzare una
riforma del settore industriale che lo qualifichi e lo consolidi
sui mercati globali;
Ritenuto fondamentale il ruolo della concertazione per
l'ideazione, la progettazione e la condivisione delle riforme utili
allo sviluppo del sistema socioeconomico regionale;
Ravvisata nel contempo la necessità di giungere alla
sottoscrizione di un nuovo Patto per lo sviluppo della Valle
d'Aosta, che tenga conto del mutato scenario e che individui nuove
e migliori forme di concertazione e di coinvolgimento degli attori
aderenti;
Impegna
il Governo regionale a:
- dare particolare rilievo, anche nello sviluppo del
Programma triennale dell'industria e dell'artigianato, alla
concertazione con le parti sociali, verificando la loro
disponibilità ad essere pienamente coinvolte nella ideazione,
progettazione e attuazione delle azioni in esso indicate;
- promuovere immediatamente ogni possibile misura utile a
favorire il superamento della fase congiunturale negativa da parte
delle aziende valdostane, sia industriali che artigiane:
·
attivando la task-force (Regione e parti sociali) prevista
dal Piano triennale di politica del lavoro, con azioni e sostegni
per gestire la fase di transizione, commisurandola al livello di
difficoltà e criticità dell'azienda;
·
verificando la possibilità di ridurre i limiti di età, ove
previsti, per l'accesso agli strumenti di politica del
lavoro;
·
rivedendo la normativa regionale in materia di lavori
pubblici;
·
procedendo all'aggiornamento dell'elenco prezzi del settore
edile;
·
rinnovando le procedure in materia di acquisizione in
economia di beni e servizi;
·
individuando nuovi strumenti finanziari e semplificando
l'accesso al capitale da parte delle imprese;
·
proseguimento nel contenimento al minimo della leva fiscale
regionale, anche in concerto con il CPEL, definendo eventuali forme
di incentivazione fiscale;
·
adeguando la legge regionale n. 6/2003 per quanto concerne
i massimali di spesa ammissibile, le misure di sostegno
all'internazionalizzazione e all'aggregazione fra imprese;
·
riducendo i costi e i tempi burocratici a carico delle
imprese;
- avviare immediatamente le riforme e le azioni utili per
giungere nel medio periodo alla formazione di un tessuto
industriale regionale in grado di confrontarsi con le sfide della
globalizzazione, procedendo quindi:
·
alla redazione di una proposta di nuovo orientamento degli
enti strumentali e dei servizi della Regione tra cui Finaosta,
Centro sviluppo, Vallée d'Aoste Structure e Projet Formation,
riformulando i diversi ruoli e compiti in considerazione delle
mutate esigenze socioeconomiche e del diverso contesto nazionale ed
internazionale in cui deve interagire il sistema Valle
d'Aosta;
·
alla progettazione di ogni iniziativa utile alla
modernizzazione delle infrastrutture al servizio delle imprese, in
un quadro di sviluppo sostenibile;
·
alla redazione di proposte normative in materia di
apprendistato e di accreditamento delle società di intermediazione
della manodopera;
·
allo sviluppo dell'attività di ricerca, valorizzando il
ruolo del Polo universitario valdostano e favorendone il
collegamento e l'interazione con il sistema produttivo;
·
al rilancio dell'imprenditoria locale attraverso
l'innovazione dei servizi e un più mirato collegamento tra il
sistema regionale di istruzione e formazione e il mondo delle
imprese;
·
all'individuazione di forme di sostegno alle aziende che
presentino un programma di risanamento economico e finanziario,
finalizzato al superamento di situazioni di crisi aventi natura
congiunturale;
·
nell'ambito delle politiche di internazionalizzazione, al
sostegno delle aziende che delocalizzano propri processi
produttivi, mantenendo l'attività principale in Valle
d'Aosta;
·
alla proposta di forme di collaborazioni interregionali ed
europee finalizzate al miglioramento del grado di attrazione del
territorio e al miglioramento della capacità di
internazionalizzarsi del sistema imprenditoriale
valdostano;
·
di concerto con le parti sociali, alla definizione di
progetti sperimentali di semplificazione amministrativa;
·
di concerto con le parti sociali, alla redazione di una
nuova proposta di Patto per lo sviluppo della Valle d'Aosta, che
tenga conto delle mutate condizioni socioeconomiche di
riferimento;
·
all'aggiornamento dell'accordo di programma per L'Espace
Aosta;
·
a collaborare con gli Enti locali al fine di creare
condizioni favorevoli all'insediamento e allo sviluppo delle
imprese;
·
a sviluppare le opportunità offerte dalle nuove tecnologie
e dalla società dell'informazione;
·
a proseguire nell'azione di contenimento dei costi
energetici per le imprese.
- a relazionare semestralmente alle Commissioni consiliari
competenti sullo stato di realizzazione degli obiettivi
sopraccitati.
F.to: Perrin - Ferraris - Viérin Marco - Borre -
Sandri
La parola al Consigliere La Torre.
La Torre (FA) - Il dibattito di oggi sulla crisi industriale è
stato utile perché il tema è importante. I fatti sono gravi e credo
che oggi dovrebbe essere l'inizio di una serie di dibattiti mirati,
che affrontino realmente le cose, sempre più imparando noi stessi a
confrontarci, sulle reali tematiche che ogni giorno la nostra
regione si trova ad affrontare. Dobbiamo imparare a dibattere in
modo anche impietoso, anche duro fra di noi, perché questo è il
nostro dovere: dobbiamo reimparare a svolgere questo ruolo. Questo
ruolo di rappresentante politico non vuol dire essere sempre
d'accordo, trovare sempre la stessa posizione; questo ruolo vuol
dire avere il coraggio, rispettandoci fra Valdostani, di affrontare
i problemi, perché quando leggiamo gli articoli dei giornali e in
questo caso una pagina addirittura intera. Quando troviamo, da un
lato, l'Associazione industriali che dice una cosa e, dall'altro, i
sindacati che dicono la stessa cosa, è eccezionale, perché le due
componenti sociali che dovrebbero essere in contrasto, in realtà,
con modi diversi, lanciano lo stesso "grido di dolore". Dobbiamo
prendere atto di questo allarme.
Perché non abbiamo firmato il documento? Il documento in sé lo
possiamo anche votare, dice una serie di cose che devono essere
fatte, sicuramente utili, però manca a questo documento - ed è il
motivo per cui non lo abbiamo firmato - un cappello che è quello
del salto culturale nella politica industriale che dobbiamo imporci
tutti, non perché un salto culturale vuol dire che "ho sbagliato in
passato, voglio uscire da questo inganno linguistico" o sembra che
una maggioranza, perché fa autocritica, debba dire: "ho fatto delle
"cazzate""! No, semplicemente perché questa classe politica si deve
adeguare ai tempi che cambiano.
Cosa manca nel documento? Manca quel cappello culturale che dice
che bisogna ripensare al ruolo di "Finaosta", che bisogna ripensare
il ruolo di tutti gli enti al servizio della Regione, che bisogna
ripensare il ruolo e le competenze dei dirigenti, che dica che
bisogna ripensare il nostro modo di agire... questo manca!
In sé il documento è un buon documento e noi lo voteremo, anche
perché onestamente abbiamo instaurato politicamente un rapporto con
i "DS", e riteniamo che questo rapporto debba cercare, anche
all'interno di quest'aula, di esprimere una linea politica che in
qualche modo possa dire qualcosa di significativo e, possibilmente,
anche di costruttivo. Se non ci confrontiamo e non cerchiamo
attraverso questo dibattito di mettere insieme delle proposte,
allora veniamo qui e facciamo solo un bel dibattito, ci esponiamo
alla televisione, qualcuno parlerà meglio, qualcuno parlerà peggio,
ma verremo meno al nostro compito! Dare risposte!
Non dobbiamo avere la necessità di essere sempre tutti d'accordo
- diceva bene il Consigliere Fiou -, non è così drammatico se non
siamo d'accordo! Anzi, forse se non siamo d'accordo o, meglio, fra
di noi ci sono volontà di integrare il nostro pensiero, forse
riusciamo a fare uno sforzo che si trasforma poi nella concretezza
che ci chiedono i sindacati. Il problema è che noi, qui, siamo
divisi dalla gente da una barriera, non può entrare nessuno; ma
loro imprenditori e sindacati sono in prima linea e devono parlare
con i lavoratori che devono pagare i mutui, gli affitti! Loro non
sono protetti dalle barriere che abbiamo qui e noi dobbiamo calarci
uscendo da queste barriere con loro nei problemi, perché ci sono
delle nuove povertà che stanno emergendo e che, se non sono ancora
emerse, emergeranno! Dobbiamo anticipare il problema, non è che
possiamo ritrovarci fra 3 anni a dire: "lo avevamo detto. Dobbiamo
agire"!
Abbiamo 2 miliardi di euro, che è il nostro bilancio. Oggi
qualcuno poteva fare un discorso coraggioso e dire: "abbiamo 2
miliardi di euro, in via eccezionale abbiamo trovato fra le pieghe
del bilancio 50 milioni di euro che investiamo così", oppure
"riduciamo l'IRAP". Io l'ho detto, avevamo una risoluzione che
potevamo presentare, ma poi ci siamo detti: è una risoluzione
onesta che cerca di impostare il cambio culturale al positivo fra
di noi e per la nostra Valle, la presentiamo e ce la facciamo
bocciare. Perché ce la facciamo bocciare, pur dicendo delle cose di
cui siamo convinti e che possano essere patrimonio di tutti?
Bocciare perché siamo tutti ancorati su posizioni di contrasto, di
difesa, non lo so, forse perché non siamo più abituati a dialogare!
Qui non c'è "lesa maestà" se non sono d'accordo con Rini, non è che
Rini si deve "incazzare" se non sono d'accordo con lui! Qui
dobbiamo imparare a produrre dei risultati, ognuno nei suoi ruoli.
Maggioranza e minoranza!
Il nostro gruppo non ha firmato il documento, lo ritiene valido,
ma mancante di alcune parti, perché non recepisce fino in fondo il
"grido di dolore" che viene dalle associazioni e dai sindacati,
anche se è un tentativo onesto e valido di dare delle risposte e
per questo lo possiamo votare. È un documento che però non va fino
in fondo a rispondere al "grido di allarme" e lascia ancora sospeso
il vero problema politico: quello delle scelte coraggiose, del
cambiamento di rotta in funzione dei tempi che sono cambiati, della
rottura di queste "liaisons" che invadono la politica, perché il
modo di agire di alcuni enti come "Finaosta" e altri che abbiamo
citato deve essere nuovo e diverso. Non possiamo più non utilizzare
quegli strumenti, altrimenti i vicini di casa ci verranno a
cercare, perché ormai tutti abbiamo un vicino di casa in Valle
d'Aosta che sta andando in cassa integrazione!
È con molta onestà, senza strumentalizzazioni, solo per
costruire e per coerentemente ascoltare il grido che è venuto
dall'Associazione industriali, dall'Associazione dei sindacati e
dai lavoratori, che voteremo il documento, sebbene sia mancante di
una parte fondamentale: il nuovo approccio culturale e filosofico
che dovremmo avere, per essere più concreti, nel risolvere i
problemi per un futuro migliore.
Presidente - La parola alla Consigliera Squarzino Secondina.
Squarzino (Arc-VA) - Non abbiamo firmato questo documento per un
motivo molto semplice, che ho cercato di dire nella relazione di
stamani: in questa Regione, nei vari documenti che questo Consiglio
ha votato, è già stato scritto tutto, è tutto contenuto, sono
indicate tutte le varie possibili soluzioni specie se prendiamo
atto dell'ultimo piano triennale del lavoro. Quello che manca,
quello che a nostro avviso andava fatto oggi, era una scelta di
fronte alla crisi che è stata evidenziata. In questo momento
concreto, quali sono i punti prioritari da evidenziare?
Quali sono le azioni, gli interventi da attuare subito in modo
prioritario? Su questo siamo d'accordo a metterci insieme e a "fare
sistema", ma su obiettivi precisi che vengono individuati come
priorità. Non si può mettere tutti i vari interventi sullo stesso
piano! Abbiamo 9 interventi nel primo caso, 15 interventi
nell'altro caso: in tutto sono elencati 24 interventi. Allora, non
mi si dica che contemporaneamente si possono portare avanti questi
24 interventi e hanno tutti la stessa priorità! Di fatto, nella
pratica, su alcuni si interverrà, gli altri saranno tralasciati e
si scrivono sulla carta oggi solo per dire che si vuole tentare di
tutto per essere presente.
Penso che il Consiglio di oggi avrebbe dovuto concludersi con
pochi punti importanti su cui ritrovarci, fare monitoraggio fra
pochi mesi per vedere se quelli sono i punti che sono utili e da
quelli ripartire. In questo senso non ci riconosciamo nella logica
del documento della maggioranza e nel documento portato adesso
all'attenzione del Consiglio. Fra l'altro, questo dubbio sulla non
efficacia delle cose che vengono dette, anche se sono belle, noi lo
abbiamo avuto quando è stato approvato dal Consiglio il famoso
"piano triennale per lo sviluppo della industria e
dell'artigianato". Piano su cui ci eravamo astenuti, proprio perché
era quello - come diceva il collega Curtaz - un piano apprezzabile,
che dimostrava uno sforzo di approfondimento e di analisi, pieno di
buone intenzioni, ma troppo astratto, nel senso che c'è un indice
delle cose da fare, ma manca la capacità di fare un passo avanti:
quello della scelta delle priorità, delle indicazioni più concrete,
delle soluzioni chiare. E io aggiungevo stamattina: "bisognerebbe
dire esattamente cosa si fa subito, con chi, con quali risorse, in
quali tempi".
La nostra non partecipazione, non condivisione di questa
risoluzione, sta proprio in questo; fra l'altro - lo dicevo di là
nella riunione - nelle premesse si fa riferimento a una serie di
documenti che questo Consiglio ha votato come maggioranza, in cui
noi non ci riconosciamo, per cui non possiamo ristravolgere le
nostre scelte di fondo. Possiamo, invece - questo lo facciamo ogni
volta -, condividere su obiettivi precisi. Dopo questo Consiglio ci
sarà l'approvazione di un disegno di legge su un obiettivo preciso
che ha visto l'unità e ha visto la convergenza da parte nostra: lì,
c'era un tema preciso, una priorità essenziale, su cui era
importante "fare sistema" e dare una risposta. Lì, noi ci stiamo,
ma non potete chiederci di approvare documenti generici che poi
fanno - questa è la nostra preoccupazione! - la fine del piano che
è stato approvato solo pochi mesi fa, che era tutto bello, ma
generico e senza priorità!
Probabilmente - e mi avvio a fare due riflessioni sulla nostra
risoluzione, in modo da evitare di intervenire più volte - il punto
fondamentale che abbiamo cercato di dire nella nostra risoluzione
era proprio questo: "preso atto della necessità di individuare,
all'interno delle diverse proposte avanzate nei vari piani, alcune
priorità da definire in termini di risorse, strumenti e tempi di
realizzazione e di monitorare nella sede istituzionale più alta, il
Consiglio, gli esiti o le tappe intermedie di tali azioni"...
Abbiamo indicato alcuni obiettivi precisi, magari non
condivisibili; noi eravamo disposti ad accogliere altre eventuali
proposte, ma sempre nell'attesa d'individuare alcune priorità. La
risposta ai lavoratori l'abbiamo già data, decidendo di condividere
e di votare la legge che stasera esamineremo. Ma c'è la richiesta
di dare una risposta immediata di un accesso per le imprese al
credito: questa era la cosa importante da fare subito, come
immediata è la semplificazione amministrativa. Queste sono a nostro
avviso le due risposte immediate da dare.
L'altra risposta essenziale che è immediata riguarda anche la
rivalutazione del "Centro Sviluppo". Perché se non si comincia a
pensare in modo preciso, se non si individua chiaramente chi pensa,
chi si occupa di lavorare per scegliere il tipo di aziende da
portare in Valle e come fare "marketing" territoriale, come fare
sviluppo locale, se non si individua subito che il "Centro
Sviluppo" non va bene, per cui bisogna modificarlo subito, si
rischia di usare uno strumento inadeguato incapace di entrare in
sinergia con altri centri di ricerca e di formulazione di progetti.
Questo è il motivo per cui avevamo cercato di individuare questi
punti essenziali. Abbiamo detto anche in prospettiva, ma diamoci
dei tempi, quindi 3 mesi per rispondere a questi temi e poi altri 6
mesi per rispondere ad altre esigenze più generali, che vanno
dall'università - un punto indicato chiaramente nel documento della
maggioranza che sarà messo in votazione -, al problema della
formazione professionale, al problema degli strumenti di
comunicazione e di trasporto, che sono temi strategici. Questa era
la nostra preoccupazione: non mettere sullo stesso piano interventi
così settoriali con interventi di tipo strategico.
Lo so, non è che votando o non votando queste risoluzioni
cambino gli esiti della crisi industriale che c'è in Valle, ma
volevamo dire che, se non si comincia ad individuare puntualmente
le priorità, non si riesce a imboccare quella strada nuova, che
tuttavia avevo sentito annunciare e dal Presidente e dall'Assessore
per creare questo nuovo "sistema Valle d'Aosta".
Presidente - La parola al Consigliere Pastoret.
Pastoret (UV) - Nous arrivons à la fin d'une journée de travail
importante et profitable. Il est à retenir le fait que ce Conseil
se soit penché sur les thèmes que nous avons abordés aujourd'hui et
qu'il ait commencé à entamer une réflexion qui devra continuer dans
le temps, car nous devons considérer que celui-ci n'est pas un
point d'arrivée, cette journée représente un véritable point de
départ.
Nous avons travaillé dans ce Conseil sur des thèmes qui, au-delà
des faits contingents et graves de chez nous, intéressent et font
discuter nombre de personnes, d'institutions dans les Pays
occidentaux et, notamment, en Europe. Ici on pourrait se reprocher
de ne pas avoir fait une chose plutôt que l'autre, d'avoir trompé,
mais nous ne pouvons pas ignorer que l'industrie et les marchés y
afférents sont en crise dans toute l'Europe.
L'Europe est encore en train d'étudier et d'analyser les
politiques productives, occupationnelles, économiques, pouvant
définir un nouveau modèle de développement et pouvant relancer et
renforcer l'économie continentale. Il faut bien le dire, une
croissance est prévue, mais les résultats ne sont pas encore là.
Dans cette situation qu'est-ce que nous pouvons faire? Est-ce que
nous sommes à même d'imaginer un modèle de développement autonome
et indépendant, étant à même de donner, à lui seul, des réponses de
façon autonome, face à la situation générale qui concerne l'Italie
et l'Europe? Je crois que non, nous faisons parti d'un système,
tout le monde l'a souligné.
Il est donc indispensable qu'à partir de ce Conseil nous ayons
pleine conscience du fait que nous devrons
œuvrer sur 2 directrices: celle de l'immédiat,
pour chercher de donner les réponses plus urgentes pour faire face
aux difficultés de l'immédiat, pour garantir avant tout aux
travailleurs les réponses nécessaires. Cela on ne pourra le faire
que par l'adoption de mesures urgentes telles qu'une "task force"
concernant les syndicats des travailleurs et des entreprises, et
les administrations publiques: avec le souci et l'engagement que
ces sujets prennent en compte les suggestions et les idées qui ont
été présentées par les collègues, qui m'ont précédé aujourd'hui.
Nous ne pouvions pas conclure ce Conseil sans qu'une trace reste,
et alors là il y a un document et, au-delà de toutes les critiques
qu'on peut adresser aux documents, personnellement moi je retrouve
que la résolution prenne en compte ces aspects urgents. Certes, il
en prend en compte plusieurs, mais c'est ce que nous voulions, ce
que nous demandions au préalable. Il sera nécessaire de définir des
priorités, mais il n'est pas question d'ignorer certains
thèmes.
Sur longe haleine nous devons définir un modèle de développement
étant à même d'interpréter les nouvelles exigences du monde de la
production et du travail par rapport aux révolutions en cours: là
aussi ces exigences nous les trouvons dans cette résolution;
peut-être elles ne sont pas toutes présentes. J'ai lu le document
que les autres forces politiques ont présenté, peut-être c'est trop
détaillé, mais le détail ce n'est pas quelque chose qui empêche de
travailler. Le monde change avec une rapidité inusuelle, nous
n'avions pas l'habitude à cela et nous ne sommes pas hormis de ces
changements. Bien au contraire, nous devons être conscients que
nous sommes le maillon faible de cette chaîne, parce que nous
sommes une petite communauté avec tous les avantages que cela
comporte, mais aussi avec tous les désavantages que cela
entraîne.
Voilà pourquoi c'est indispensable que le système actuel soit
étudié, que l'on en imagine la redéfinition et que cela se fasse de
par le sujet que nous avions imaginés à l'époque comme l'acteur
principal au soutien du développement de ce Pays: l'Université de
la Vallée d'Aoste, de par son excellent département économique. Que
se soit ce sujet ou quelqu'un d'autre mais non pas par la
politique. La politique aura le devoir de tirer des conclusions et
de faire des propositions, mais les analyses laissons le faire à
d'autres sujets qui sont porteurs de moins d'intérêts politiques.
Certes, cela devra se faire par la suite par les forces politiques
de par une dialectique forte et dans la souhaitable diversité des
idées et des positions, ce qui permettra d'enrichir le débat plutôt
que de le mortifier. Une attitude positive à ne pas confondre et à
ne pas définir "litigiosità politica".
Je voudrais rappeler que c'est dans le cadre de celle que
quelqu'un a défini "litigiosità politica" que les différentes
forces politiques et les divers Conseillers ont su reprendre et
reproposer dans les temps plus rapides que prévus le projet de loi
n° 62 sur l'anticipation du chômage technique, dont nous
discuterons dans quelques minutes. Je considère ces définitions
comme inexactes et elles ignorent que la diversité d'opinions est
le sel de la démocratique, ainsi que la levure d'une société
vive.
Je souhaite que cette attitude se renforce dans le futur,
surtout si on considère que nous sommes aujourd'hui dans la
nécessité de réinterpréter notre économie, y compris celle
industrielle, et de lui donner de nouvelles adresses. Nous devrons
le faire en sachant que cela emportera une évaluation ample et
sérieuse sur l'organisation de notre société, sur la formation de
nos jeunes, sur la qualité de l'école, sur la capacité d'avoir une
économie davantage autonome, sur une société plus juste, sur une
valorisation des aspects sociaux, sur une distribution équitable de
la richesse, sur une participation accrue des citoyens aux choix
importants et de par une efficacité majeure de la part des
administrations publiques. Cela nous demandera de discuter
davantage dans le mérite des choses, en ayant à l'esprit que ces
moments de difficulté doivent renforcer notre conviction
d'œuvrer pour une croissance économique durable
et équilibrée, avec la cohabitation de différentes cultures
économiques et productives.
Nous terminons cette journée de travail avec un document
conclusif, qui assure des parcours et des temps et qui permet à
toutes les forces politiques de se sentir engagées dans cette
mission. Ce document constitue une sollicitation à la politique et
nous devons en être engagés, car les documents, à eux seuls, ne
suffisent pas, et ça revient à la politique de vouloir affronter
les problèmes avec une attitude humble qui est celle de savoir
écouter, de vouloir accepter les conseils qui nous arrivent, pour
trouver les réponses structurelles fortes qui nous servent. Il est
indispensable que ce débat terminé, il y ait une volonté renouvelée
d'œuvrer rapidement avec des décisions
clairvoyantes et rapides, pour donner les réponses que notre
communauté s'attend de nous.
Voilà pourquoi nous voterons volontiers ce document, avec la
satisfaction d'avoir participé à cette journée de travail et en
reconnaissant, malgré le fait que certaines forces politiques ne
s'y soient pas reconnues, que, aussi de leur part, des suggestions
importantes sont venues à ce débat.
Presidente - La parola al Consigliere Frassy.
Frassy (CdL) - Penso che a questo punto della giornata sia
doveroso cercare di trarre delle conclusioni, anche se mi rendo
conto che non è facile.
Qual è il senso di questa giornata? Da un punto di vista della
politica riteniamo che questa giornata sia l'evidenza della
sconfitta di questa maggioranza e di quella che è stata la sua
azione nel tempo sul settore specifico oggetto di questo Consiglio
straordinario. È evidente che se i programmi di maggioranza e le
azioni di maggioranza fossero state soddisfacenti, non ci
troveremmo, oggi, a discutere di tale argomento. Il fatto stesso
dunque di discutere di questo argomento esplicita che il vostro
programma ha avuto più di un problema di percorso. Da un punto di
vista sostanziale si evidenzia l'inadeguatezza non solo per
l'azione passata, ma anche per l'azione futura della maggioranza,
perché questa inadeguatezza la vediamo nella risoluzione che avete
presentato, risoluzione che fa il riassunto di un programma di 2
legislature: di questa e della scorsa, perché sull'industria, se
andiamo a prendere i vostri programmi, vi stavano scritte le cose
che avete ripresentato in maniera sintetica in questa
risoluzione.
È dunque credibile che quello che non avete fatto in 10 anni,
riuscite a farlo in un tempo minore (ipotizziamo il tempo che c'è
da qui a fine legislatura)? Ammesso anche che fosse questo il tempo
necessario per fare quello che in 10 anni non avete fatto,
probabilmente non ci sarebbe più tempo sufficiente per riuscire a
dare delle risposte che hanno necessità di avere dei tempi più
veloci rispetto al termine che ci separa dalla fine della
legislatura. È paradossale che l'unico provvedimento concreto che
alla fine verrà licenziato in maniera unanime da questo Consiglio,
sarà un "provvedimento tampone", ossia una risposta di anticipo
della cassa integrazione che nulla, nella sostanza, porta di nuovo
ai problemi oggi dibattuti.
Abbiamo letto la "versione bis" del documento di maggioranza,
sottoscritto anche dai colleghi della "Stella Alpina". Al di là
della difficoltà da parte dell'Assessore Cerise di votare questo
documento, perché è un documento che evidenzia una crisi smentita
dall'intervento dell'Assessore Cerise, perciò immagino che
l'Assessore Cerise voterà il documento per spirito di maggioranza -
ma con poca convinzione -, ma quando scrivete che fra le cause
endogene della crisi dell'industria c'è l'alluvione del 2000, al di
là dei danni che ha creato e dei lutti che ha causato, l'alluvione
del 2000 è stata un incredibile volano economico per l'economia di
questa regione, tanto che sta scritto in più riflessioni, in più
analisi, provenienti sia dalle parti politiche che dalle
associazioni imprenditoriali, che uno dei motivi della crisi che si
sta vivendo è dovuta alla fine di quel volano creato dalla
ricostruzione del dopo-alluvione. Voi dite che fra le cause
endogene vi è la necessità della semplificazione amministrativa...
ma sono 10 anni che questa maggioranza dice che bisogna
semplificare l'azione amministrativa! Tutto questo non è stato
fatto in un tempo significativamente lungo!
Nel vostro documento, nella parte che è stata integrata da
"Stella Alpina", continuate riaffermando il ruolo indispensabile
che l'industria ha svolto e svolge in questa regione. Su questo
vorrei fare un chiarimento politico: il ruolo dell'industria, in
termini di PIL, è un ruolo importante, stimato intorno al 40% del
PIL, ma da un punto di vista politico qual è l'attenzione che è
stata data all'industria? Sono 30 anni che il partito di
maggioranza assoluta, prima di maggioranza relativa, dell'industria
se n'è allegramente disinteressato! Non è un caso che nel "valzer"
delle Giunte susseguitesi negli ultimi 30 anni, l'"Union" è sempre
stata lontana dall'industria! Non c'è un assessore unionista che
negli ultimi 30 anni abbia ricoperto quella poltrona scomoda! È
difficile sostenere che questo possa essere il frutto di una
casualità, probabilmente è il frutto di un pregiudizio politico, e
allora penso che il chiarimento vada fatto anche in termini
politici, perché qualcuno ha detto che le colpe non sono tutte
dell'Assessore Ferraris.
L'Assessore Ferraris stesso, ha affermato di non sentirsi in
grado di influire così - seppur negativamente - in queste vicende,
e io dico che non è l'Assessore Ferraris, sicuramente, ma
sicuramente l'impostazione politica che l'Assessore Ferraris
rappresenta è uno degli elementi che vanno individuati fra quelle
che voi chiamate "cause endogene"! Sarebbe stato interessante che
questa riflessione fosse stata posta nell'ambito di questo
documento.
Andando avanti nella lettura del documento composto da 5 pagine
scritte in maniera fitta fitta, abbiamo la sensazione che alla fine
non abbiate individuato una serie di misure e che, di conseguenza,
vi apprestiate a fare l'elenco di tutte le cose che in qualche
maniera sono state dette in questa giornata di dibattito e scritte
nei vari programmi e aggiornamenti, e nulla cambi. Diventa infatti
difficile capire i tempi e le priorità perché, a fronte di una
situazione di crisi, la prima cosa da fare non è dire tutto, ma è
individuare le priorità e gli strumenti finanziari e le tempistiche
con cui si vuole procedere!
Cosa vuol dire: "promuovere ogni possibile misura utile" e via,
poi, con un elenco della spesa? Attivare una "task force": parola
impegnativa, forse di moda. Ridurre i limiti di età per l'accesso
agli strumenti di politica del lavoro: cosa vuol dire? Forse che
riteniamo "fasce svantaggiate" ormai tutti? I giovani sono
svantaggiati perché sono giovani, gli anziani sono svantaggiati
perché sono anziani... nel momento in cui riduciamo da una parte o
dall'altra, alla fine non diamo più una risposta all'emergenza, nel
senso che in maniera indistinta cerchiamo di tamponare ad ogni
latitudine!
Rivedere la normativa in materia di lavori pubblici: ma è da
quando c'è stata la famosa sentenza della Corte costituzionale che
continuate a dirlo e noi vi sollecitiamo a farlo! E scrivete che
questa è una delle cose da fare come ogni possibile misura utile?
Individuare nuovi strumenti finanziari semplificando l'accesso al
capitale da parte delle imprese: sono almeno 8 anni che vi diciamo
che il meccanismo di "Finaosta" va riformato, perché crea dei
problemi di accesso al credito!
In sintesi, noi, questo documento non lo voteremo, perché
riteniamo che evidenzi l'incapacità di questa maggioranza di dare
delle risposte credibili in tempistiche utili ad una crisi che è
riconosciuta nei fatti ormai da tutti, forse con poche eccezioni,
fra le quali sicuramente quella dell'Assessore Cerise. Questo
documento, non dando risposta utile, riteniamo perciò che non abbia
senso alcuno, che sia la parte finale di un dibattito che avrebbe
dovuto far uscire delle misure concrete. Nelle risoluzioni che
discuteremo successivamente ci sono anche quelle che abbiamo
presentato e che tentano di dare, su argomenti specifici, risposte
specifiche.
Presidente - La parola al Consigliere Sandri.
Sandri (GV-DS-PSE) - Il documento che ci avviamo ad approvare
contiene innanzitutto un antidoto ad una svolta liberista richiesta
dai banchi della Destra. In questo documento si riafferma con
serietà la volontà di proseguire nel costruire un'economia solida,
un'economia basata sul modello autonomista, su un sistema solidale,
sulla volontà non solo di creare ricchezza, ma anche di creare
sicurezza del lavoro, sicurezza della propria vita e anche
soddisfazione per chi, come tanti di noi, che questa nostra
comunità sia fondata sul lavoro.
Crediamo che questo documento indirizzi verso un sistema con una
più alta perequazione fra le persone, in cui ci sia meno divario
fra chi ha tutto e chi ha invece difficoltà, perché individua
percorsi in cui l'obiettivo è di rendere a tutti la possibilità di
esprimere sé stessi e di godere dei diritti che l'essere cittadini
di questo Paese gli danno. Non crediamo di aver fatto la "Bibbia";
abbiamo fatto un buon lavoro, sicuramente, non è esaustivo e non
crediamo neppure che possa essere un impegno per il futuro di lunga
durata: è una fotografia dell'oggi, degli impegni che prendiamo nei
prossimi mesi, disponibili ad arricchirli e a portarli avanti.
Credo che non si possa - anche da parte di chi più ha contestato
questo tipo di impostazione - non rendersi conto che esistono
passaggi importanti quando abbiamo evidenziato la necessità di
contenere al minimo le forme di leva fiscale, quindi cercare nuove
forme di incentivazione fiscale, ad esempio nel settore dell'IRAP,
là dove la legislazione nazionale ce lo possa consentire.
Dicevo, è un buon lavoro, ma non esaustivo, perché nessuno di
noi crede di avere la bacchetta magica per risolvere problemi così
complessi. L'industria è un problema complesso, non solo nel nostro
Paese, ma in molte parti del mondo; in questo senso non possiamo
non condividere le riflessioni critiche che provengono dal collega
La Torre, con cui ci rimprovera di essere stati forse un po'
carenti nel cercare le persone giuste da mettere al posto giusto.
Questo è un impegno che non possiamo non condividere e non fare
nostro, pertanto apprezziamo il senso di responsabilità di avere
captato questa impostazione non liberista o anti-liberista, là dove
il liberismo è tutto meno che solidarietà e perequazione fra le
persone, decidendo di votare questo documento.
Una considerazione quasi finale. Credo che questo Consiglio e
questa maggioranza abbiano avuto la capacità, oggi, di interrogarsi
a fondo su questo tema difficile. Non ci siamo fatti mancare
niente: abbiamo avuto un dibattito ampio, approfondito, sono venuti
fuori molti suggerimenti, non sono stati negati i punti difficili,
i punti in cui non siamo ancora arrivati alla sufficienza e quelli
che vogliamo migliorare; lo ha detto il collega Fiou, in
particolare, e non possiamo che condividere questa
impostazione.
Credo che l'aver sviscerato questo problema senza veli e senza
reticenze ci dia il diritto di pretendere la stessa cosa anche da
altri, e voglio fare, fra i tanti, un nome e un cognome: quello di
Ettore Marezzi. Come noi ci siamo interrogati sulle nostre
responsabilità, altrettanto questo imprenditore della "Tecdis" si
deve interrogare se in questi anni abbia agito con la stessa
responsabilità con cui oggi affrontiamo questo tema, se la "Tecdis"
si è comportata con la stessa responsabilità nei confronti dei
lavoratori, nei confronti delle banche, nei confronti di "Finaosta"
e "Aosta Factor", nei confronti del "sistema Valle d'Aosta".
L'ordine del giorno che stiamo approvando e soprattutto la legge
che unitariamente questo Consiglio andrà ad approvare, ci riservano
il diritto di poter mettere appieno la nostra attenzione nel merito
di questa situazione e di pretendere altrettanta chiarezza e
trasparenza di quanto noi oggi abbiamo saputo dimostrare di saper
fare.
Presidente - La parola al Consigliere Viérin Marco.
Viérin M. (SA) - La posizione di "Stella Alpina" è stata ben
definita all'inizio di questo dibattito. Il collega Lanièce stamani
ha fatto un lungo intervento nel quale la "Stella Alpina" ha
cercato di condensare tutto quello che voleva dire in merito a tale
problematica.
Voglio ribadire che la "Stella Alpina" su questo problema è
intervenuta spesso in quest'aula con critiche, a volte
apprezzamenti, e a volte suggerimenti. Ha tenuto sempre un ruolo
propositivo come lo ha tenuto oggi, come lo ha tenuto circa un anno
fa, quando ha chiesto di convocare un Consiglio tematico su questo
argomento, come lo ha tenuto del resto anche oggi quando durante la
sospensione ha cercato la concretezza presentando 2 documenti al
tavolo del confronto e, confrontandosi con quello presentato dalla
maggioranza, è riuscita a trovare un punto di incontro con la
maggioranza stessa, per far sì che il documento che è in
approvazione tenesse conto dei suggerimenti e delle indicazioni che
il nostro movimento aveva inserito nei documenti presentati.
Il primo aveva come scopo quello di riorganizzare e rivedere il
ruolo e i compiti di "Finaosta"; forse al Consigliere La Torre è
sfuggito, ma tale aspetto è stato poi inserito all'interno del
documento concordato. Dalla nostra seconda risoluzione presentata,
che era più specifica sull'argomento, è stato inserito l'aspetto
delle imprese produttrici di prodotti finiti, è stato inserito il
rilancio dell'imprenditoria locale, è presente l'aspetto di una
formazione più mirata alle esigenze socioeconomiche finalizzate
all'effettiva assunzione, è presente il contenimento dell'incidenza
dei costi di produzione quali quelli dell'energia idroelettrica,
argomento su cui abbiamo già in passato presentato alcune
iniziative ed una, sarà in discussione nel prossimo Consiglio; è
presente la richiesta di semplificare le leggi regionali e
sburocratizzare le procedure amministrative; è stato soprattutto
inserito l'obbligo di rendicontare alle commissioni ogni 6 mesi sul
lavoro svolto, fatto questo importantissimo perché è lì che potremo
vedere se veramente questa maggioranza proseguirà in quel cammino
che oggi abbiamo ridisegnato solo in parte, facendo tutti un po' di
autocritica, cercando tutti di dare un proprio contributo. Fra 6
mesi sarà il momento della verifica e sarà lì che potremo vedere se
ci sarà stata un'inversione di rotta sulla gestione della politica
industriale.
Condividiamo che sarà necessario fare una lista di priorità e,
anche in quell'appuntamento, potremo confrontarci, perché ci sono
delle cose che andranno affrontate a brevissimo termine, come la
legge che andremo a votare con voto unanime, perché si è trovato un
punto d'incontro in commissione, sulla legge della maggioranza, la
nostra e quella del gruppo "Arcobaleno". Ci sono altre cose che
avranno delle tempistiche a medio termine, essendo cose che non
possono essere risolte domani, tipo la scelta delle nuove aziende
che vorremmo in Valle d'Aosta.
Occorre avere la capacità di prevedere, scegliere e investire,
perché la Valle non attrae più come prima, il modello valdostano di
sviluppo è in parte da ripensare e su questo argomento è positivo
il fatto che, anche qui, lo abbiamo ribadito tutti, un po' tutti
abbiamo fatto autocritica in senso trasversale. È questo il valore
aggiunto del dibattito odierno: l'aver fatto un po' di autocritica
per cercare di partire con un passo diverso.
Abbiamo il dovere di pensare all'occupazione dei giovani e - io
aggiungo - degli anziani; nel documento che abbiamo concordato è
presente questo aspetto. Noi diciamo non solo i giovani, ma anche
gli anziani, perché sono le due categorie più deboli oggi presenti
nel mondo del lavoro in Valle. Diciamo anche che dovremo ripensare
non solo al sistema industriale, ma dovremo ricercare la vera
vocazione per il futuro sistema della Valle d'Aosta, perché
assegnare le risorse al sistema di sviluppo valdostano non vuol
dire solo al sistema industriale; questo Consiglio dovrà pensare
anche a quale vocazione dare a questo sistema per il futuro della
Valle d'Aosta.
L'industria ha un ruolo importante; è chiaro che dovrà rimanere
nel "sistema Valle d'Aosta", ma è chiaro che dovremo prendere in
considerazione altre situazioni che potrebbero essere migliorate in
senso diretto, in modo che l'economia valdostana sia sempre più
legata al territorio, ai Valdostani e sempre meno a persone che
vengono da fuori Valle. L'auspicio è che oggi si sia veramente
iniziato un percorso nuovo per il "sistema Valle d'Aosta".
I colleghi di "Forza Italia" hanno detto che è un documento
molto lungo; lo ammetto, è molto lungo, ma dicevo prima che,
secondo il nostro movimento, questo ci permetterà a breve di
definire le priorità da dare e di vedere se almeno su alcune cose
si sarà iniziato a lavorare. Questa dovrebbe essere la filosofia di
questo Consiglio, infatti il nostro movimento oggi non ha voluto
parlare prettamente di politica... abbiamo sbagliato? Non lo so! Il
tema però è talmente grave e importante per la vita di tanti
Valdostani, che oggi il nostro movimento ha voluto fare un
ragionamento sulla sostanza della cosa e più che sulla politica,
sulla quale, invece, alcuni Consiglieri si sono dirottati.
Presidente - Pongo in votazione la risoluzione presentata dal
Presidente Perrin, dall'Assessore Ferraris e dai Capigruppo Borre,
Sandri e Viérin Marco:
Consiglieri presenti: 34
Votanti: 31
Favorevoli: 28
Contrari: 3
Astenuti: 3 (Curtaz, Riccarand, Squarzino Secondina)
Il Consiglio approva.
Presidente - Discutiamo la risoluzione n. 4, presentata dal
gruppo "Arcobaleno", di cui do lettura:
Risoluzione
Il Consiglio regionale della Valle d'Aosta
- Preso atto del dibattito approfondito, svoltosi nel corso
della riunione del Consiglio straordinario del 19 gennaio 2004, sul
tema della crisi industriale in valle d'Aosta;
- Richiamate le richieste avanzate dai diversi soggetti che
operano nel settore industriale (organizzazioni sindacali e
Associazioni di categoria);
- Ricordato il "Programma triennale 2004/2006 per lo sviluppo
dell'industria e dell'artigianato", votato dal Consiglio regionale
il 20 ottobre 2004, le cui indicazioni e proposte tardano a
tradursi in azioni concrete;
- Consapevole che la situazione critica dell' industria
richiede uno sforzo congiunto di tutti gli attori, pubblici e
privati, sociali ed istituzionali, per ridisegnare un nuovo assetto
del sistema industriale in Valle d'Aosta;
- Preso atto della necessità di individuare all'interno delle
diverse proposte avanzate alcune priorità, da definire in termini
di risorse, strumenti e tempi di realizzazione, e di monitorare,
nella sede istituzionale più alta, il Consiglio, gli esiti o le
tappe intermedie di tali azioni
Impegna la Giunta
1) a portare in tempi brevi, 3 mesi, all'attenzione del
Consiglio:
a) una proposta per rendere più agevole ed efficace l'accesso
alle imprese di credito al fine non solo di migliorare la loro
attività ma pure di renderne possibile la crescita;
b) una proposta di semplificazione amministrativa delle
pratiche burocratiche richieste alle aziende per aprire, ampliare,
ristrutturare, innovare la propria attività
c) una proposta di riorganizzazione delle strutture che in
valle si occupano di marketing territoriale e di sviluppo locale
(Centro sviluppo...) per quanto riguarda compiti, competenze,
strategie, organigramma;
2) a presentare entro 6 mesi all'attenzione del
Consiglio:
a) il report sui primi risultati delle azioni, di cui al
Programma triennale di cui in premessa, riguardanti in particolare
la definizione delle strategie di promozione su scala locale,
nazionale ed internazionale tendenti a rafforzare la competitività
del territorio, utilizzando il marketing territoriale come funzione
e come metodo a supporto della crescita economica regionale in
particolare;
b) un progetto di riorganizzazione del sistema della
formazione professionale collegato alle esigenze del costruendo
"sistema Valle d'Aosta";
c) una proposta sul ruolo dell'Università, inerente l'
attivazione di corsi e/o di collegamenti col sistema accademico
complessivo, al fine di contribuire allo sviluppo delle attività di
ricerca, cui è interessato il sistema produttivo;
d) un progetto per migliorare gli strumenti di comunicazione
e di trasporto (in particolare le ferrovie e le reti
telematiche).
F.to: Squarzino Secondina - Curtaz - Riccarand
Se nessuno chiede di intervenire, la pongo in votazione:
Consiglieri presenti: 32
Votanti e favorevoli: 3
Astenuti: 29: (Borre, Caveri, Cerise, Cesal, Charles Teresa,
Comé, Ferraris, Fey, Fiou, Fosson, Frassy, Isabellon, La Torre,
Lattanzi, Lavoyer, Maquignaz, Marguerettaz, Nicco, Pastoret,
Perrin, Perron, Praduroux, Rini, Salzone, Sandri, Tibaldi, Viérin
Adriana, Viérin Laurent, Viérin Marco)
Il Consiglio non approva.
Si dà atto che il Vicepresidente Lanièce lascia l'aula
consiliare durante la votazione della soprariportata
risoluzione.
Presidente - Discutiamo la risoluzione n. 5, presentata da "La
Casa delle Libertà", di cui do lettura:
Risoluzione
Il Consiglio regionale della Valle d'Aosta
Premesso che
- la nostra regione sta attraversando una grave crisi
economica, che si è particolarmente accentuata nel corso
dell'ultimo anno e che coinvolge tutti i comparti, causando la
chiusura di imprese e la diminuzione dei livelli di occupazione
soprattutto nel settore secondario;
- le ragioni di tale crisi sono imputabili non solo alla
difficile fase congiunturale che coinvolge l'economia nazionale ed
europea, ma anche alla fragilità strutturale del sistema produttivo
locale;
Rilevato il peggioramento, nell'ultimo triennio, dei
principali indicatori economici riferibili alla nostra
regione;
Tenuto conto delle pesanti ricadute che ci sono state e che
ci sono tuttora sul mercato del lavoro, le quali hanno comportato
un aumento del ricorso all'integrazione salariale e ad altri
ammortizzatori sociali;
Considerato che gli imprenditori hanno, a più riprese,
chiesto maggiori attenzioni da parte dell'Amministrazione regionale
nei confronti della situazione problematica del settore produttivo
valdostano;
Atteso che tale scenario impone l'adozione di idonee misure
di intervento, atte a rilanciare concretamente il sistema economico
locale e finalizzate a mantenere viva l'attività e l'occupazione
nella nostra regione, le quali non possono considerarsi esaurite
con l'approvazione del "Programma triennale 2004-2006 per lo
sviluppo dell'industria e dell'artigianato";
Impegna
la Giunta regionale
- a uniformare le proprie scelte di politica economica alle
seguenti linee di indirizzo:
a) un efficace coordinamento tra gli assessorati e le diverse
strutture regionali interessate allo sviluppo economico, al fine di
perseguire un'azione politica strategica condivisa e non mediante
eventi frammentari e concorrenti;
b) una graduale e concreta riduzione della presenza
nell'economia valdostana dell'ente pubblico regionale, sia
direttamente sia attraverso società controllate.
- a porre in essere prioritariamente i seguenti
interventi:
1) favorire una significativa riduzione dei costi energetici
sopportati dalle aziende valdostane, ampliando notevolmente la
platea dei soggetti a cui viene somministrata energia elettrica a
tariffe più convenienti;
2) individuare strumenti che agevolino l'accesso al credito
delle imprese valdostane, per fare fronte alla grave carenza di
liquidità che riguarda molte di esse e per consentire i necessari
processi di ristrutturazione o di riconversione aziendale;
3) procedere a una revisione complessiva delle normative
regionali in materia di appalti, determinando meccanismi di
aggiudicazione che siano in grado di permettere alle imprese
valdostane una maggiore competitività con quelle esterne;
4) gestire, secondo criteri di equilibrio e di razionalità,
il patrimonio immobiliare pubblico destinato alle attività
produttive, facilitando la nuova localizzazione di imprese e la
rilocalizzazione di quelle esistenti, nonché l'accesso a condizioni
agevolate anche per le aziende artigiane di maggiori
dimensioni;
5) semplificare e - ove possibile - abolire quei procedimenti
burocratici, previsti o introdotti da numerose norme regionali, che
oggi invischiano enormemente tutte le attività
imprenditoriali;
6) ridefinire i ruoli di Finaosta, Centro Sviluppo e Projet
Formation, affinché la loro azione sinergica, invece di appesantire
la già ponderosa macchina burocratica pubblica, costituisca
effettivamente un volano per l'economia locale.
F.to: Tibaldi - Frassy - Lattanzi
Se nessuno chiede di intervenire, la pongo in votazione:
Consiglieri presenti: 30
Votanti e favorevoli: 3
Astenuti: 27: (Borre, Caveri, Cerise, Cesal, Charles Teresa,
Comé, Curtaz, Ferraris, Fey, Fiou, Fosson, Isabellon, La Torre,
Lavoyer, Maquignaz, Nicco, Pastoret, Perrin, Perron, Praduroux,
Riccarand, Rini, Salzone, Squarzino Secondina, Viérin Adriana,
Viérin Laurent, Viérin Marco)
Il Consiglio non approva.
Presidente - Discutiamo la risoluzione n. 6, presentata da "La
Casa delle Libertà", di cui do lettura:
Risoluzione
Il Consiglio regionale della Valle d'Aosta
Richiamati
- il D.lgs. 276/03 con il quale il Governo Berlusconi ha dato
applicazione alla legge delega n. 30/2003, che ha tracciato le
linee principali per la Riforma del mercato del lavoro italiano,
adeguandolo alle esigenze di flessibilità richieste dal mercato
globale;
- il titolo VI del D.lgs 276/03, il quale riscrive
completamente la regolamentazione dell'apprendistato, estendendolo
dai 24 anni non compiuti della precedente legislazione ai 29 anni,
distinguendolo in tre tipologie e armonizzandolo con la Riforma
della scuola sancita dalla L.53/2003;
- la circolare n. 40 del 14 ottobre 2004 emanata dal
Ministero del Lavoro, che ribadisce la necessità, alfine
dell'applicazione della nuova normativa sull'apprendistato, della
regolamentazione da parte delle regioni dei percorsi formativi e
evidenzia che in difetto continuano a trovare attuazione le vecchie
norme, che tra l'altro limitano ai 24 anni non compiuti
l'opportunità di lavoro;
Considerato che
- nonostante numerosi contratti collettivi abbiano già
recepito le novità del D.lgs. 276/03 in materia di apprendistato,
l'assenza di regolamentazione regionale dei percorsi formativi
impedisce di applicare la nuova normativa;
- nelle more dei provvedimenti di competenza regionale ai
giovani tra i 24 e i 29 anni rimane preclusa un'importante
opportunità di impiego;
Rilevato che
- delle tre nuove tipologie in cui si suddivide il nuovo
apprendistato, quella inerente la formazione professionalizzante,
di cui all'articolo 49ss è l'erede sostanziale della vecchia
regolamentazione;
- un formale adattamento dei precedenti processi formativi
potrebbe sbloccare sin da subito una delle tre nuove tipologie di
apprendistato;
Impegna
La Giunta regionale ad avviare tempestivamente l'iter
necessario alla definizione dei percorsi formativi di competenza
regionale propedeutici ed indispensabili ad una concreta
applicazione in Valle d'Aosta dell'apprendistato nei suoi
molteplici ed innovativi aspetti delineati dalla cosiddetta Riforma
Biagi e in particolare a:
1) definire entro 30 giorni - anche mediante lo strumento del
decreto - l'adattamento provvisorio dei previgenti percorsi
formativi all'apprendistato professionalizzante;
2) avviare tempestivamente con l'Università della Valle
d'Aosta convenzioni sperimentali finalizzate all'avvio
dell'apprendistato ex articolo 50, finalizzato per l'acquisizione
di un diploma o per percorsi di alta formazione;
3) sostituire entro 15 giorni un gruppo di lavoro, aperto
alle forze sociali e produttive, per delineare una proposta
complessiva dei nuovi percorsi formativi in materia di
apprendistato;
4) portare all'esame delle competenti Commissioni consiliari
entro 90 giorni il nuovo percorso formativo.
F.to: Tibaldi - Frassy - Lattanzi
La parola al Consigliere Frassy.
Frassy (CdL) - Ritengo di dover illustrare brevemente questa
risoluzione, perché questa dà un percorso maggiormente definito
rispetto al principio contenuto nella risoluzione presentata dalla
maggioranza prima votata. A pagina 4 della risoluzione che la
maggioranza ha predisposto ci si impegna alla redazione di proposte
normative in materia di apprendistato. Ora, il problema
dell'apprendistato, per quanto hanno avuto modo di approfondire la
questione, si può riassumere nell'"impasse" fra la nuova normativa
- cosiddetta "legge Biagi" - e successivi decreti di attuazione e
la realtà che impedisce l'assunzione dei giovani fino a 29 anni con
il meccanismo dell'apprendistato. Il vecchio apprendistato
consentiva come regola generale l'assunzione fino a 24 anni non
compiuti; le nuove norme consentono l'assunzione fino a 29 anni a
condizione però che le regioni adottino i percorsi formativi.
La nostra regione è molto indietro, perché sebbene abbia gestito
i percorsi formativi per il vecchio apprendistato attraverso
comitati di pilotaggio e il coinvolgimento dell'Agenzia del lavoro,
innovando rispetto ad altre regioni, da quando è in vigore la
normativa del decreto legislativo n. 276/2003 l'Amministrazione
regionale non ha ancora definito i percorsi informativi. Il
Ministero del lavoro ha chiarito che, in assenza di queste
definizioni dei percorsi normativi, non è possibile dare
applicazione a questa nuova impostazione dell'apprendistato,
nonostante già diversi contratti collettivi l'abbiano recepita.
Il principio che avete approvato nel vostro documento nulla
aggiunge all'esistente, perché quando dite che bisogna predisporre
delle normative in materia di apprendistato, non fate altro che
ripetere quanto sta scritto nel decreto legislativo n. 276/2003.
Noi, invece, cerchiamo di tratteggiare un percorso dicendo che
"entro 30 giorni - anche mediante lo strumento del decreto -
l'adattamento provvisorio dei previgenti percorsi formativi
all'apprendistato professionalizzante"
... che una delle tre
tipologie... al fine di consentire un immediato avvio di queste
ulteriori "chances" di assunzione per una categoria di soggetti che
si trovano fra i 24 anni e i 29 anni.
Chiediamo poi di avviare con l'Università della Valle d'Aosta le
convenzioni, anche qui in via sperimentale, per avviare il secondo
tipo di apprendistato, quello per l'acquisizione di un diploma o
per percorsi di alta formazione, e chiediamo che entro 15 giorni
sia costituito un comitato, aperto alle forze sociali e produttive,
per delineare una proposta complessiva dei nuovi percorsi formativi
in materia di apprendistato che saranno soggetti a una procedura
più articolata e più lunga, perché dovrà essere portata in
Consiglio con un atto amministrativo o con un atto legislativo.
Individuiamo perciò una prima parte di percorso da portare a
termine in tempi rapidissimi con gli strumenti dell'urgenza per
quanto riguarda la parte provvisoria e sperimentale e individuiamo
il secondo percorso di messa a regime della normativa, con la
costituzione di un gruppo di lavoro e con una prima relazione entro
90 giorni alle commissioni.
Riteniamo che questa risoluzione dia non solo concretezza al
decreto legislativo n. 276 e alla realizzazione di questo percorso
lavorativo, ma anche concretezza alla previsione contenuta nel
documento della maggioranza, previsione che - così come formulata -
nulla aggiunge e non dà certezze sulle tempistiche, anche perché
nel vostro documento non ci sono priorità; di conseguenza, la
questione dell'apprendistato potrebbe essere l'ultima delle
priorità.
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Per una puntualizzazione sulla materia.
Intanto non è che non ci siano priorità all'interno del documento
della maggioranza; all'interno di quel documento c'è
un'enunciazione che riguarda i problemi dell'apprendistato.
Rispetto a questo abbiamo già fatto un incontro nei giorni scorsi
con le associazioni di categoria del commercio, un altro lo faremo
nei prossimi giorni con i sindacati, perché la materia, ad oggi,
non è stata regolata da alcuna regione, eccetto Le Marche, che ha
predisposto una propria deliberazione di Giunta.
La nostra intenzione è quella di stendere una deliberazione di
Giunta che dà attuazione alla possibilità di utilizzare
l'apprendistato fino a 29 anni, là dove ci siano dei contratti
nazionali di categoria che prevedono questa possibilità e,
contestualmente, avviare la predisposizione di un disegno di legge
per quanto riguarda la regolamentazione della materia, così come
demandato dalla legge n. 276, e contemporaneamente definire una
norma per quanto riguarda l'accreditamento delle società di
intermediazione di mano d'opera, altro adempimento che è demandato
alle regioni.
Pertanto, rispetto alla risoluzione di "Forza Italia", indico un
voto di astensione a nome della maggioranza.
Presidente - La parola al Consigliere Frassy.
Frassy (CdL) - Non ritenevo di dover intervenire, ma a
chiarimento di quanto l'Assessore ha detto nella sua risposta e
aggiornamento dei dati dell'Assessore, devo dirle, Assessore, che i
suoi dati non sono aggiornatissimi, nel senso che la situazione
delle regioni italiane - fra l'altro aggiornata a dicembre, perciò
può darsi che ci siano state ulteriori evoluzioni - evidenzia che
la Toscana ha un disegno di legge approvato dalla Giunta che sta
andando in Consiglio; la Lombardia ha già approvato, come Giunta,
le linee di indirizzo; la provincia di Trento ha aperto un tavolo
di trattativa e, al momento, ha definito 5 tipi di apprendistato;
la provincia di Bolzano ha predisposto una bozza di legge; il
Piemonte ha approvato in Giunta il progetto di legge che poi andrà
in Consiglio; in Liguria sono iniziati i lavori del gruppo tecnico;
in Friuli c'è una bozza di legge regionale; in Emilia Romagna la
Giunta ha già approvato la legge; in Campania la Giunta dovrebbe
portare, entro gennaio, la regolamentazione alla sua approvazione.
Questo non per dare delle "pagelle", ma per evidenziare quanto
stavamo dicendo: che ci sono dei ritardi. I ritardi sono evidenti
perché il decreto legislativo n. 276 porta la data del settembre
2003; allora stento a capire quale sia la difficoltà di questa
maggioranza a fronte di questi ritardi, a fronte di quello che
hanno fatto in altre regioni, ad accettare un percorso che sia
determinato nelle tempistiche.
Prendiamo atto che lei, Assessore, sta dicendo che state
lavorando in questa direzione. Noi ci impegneremo a verificare che
il frutto dei vostri lavori segua delle tempistiche accettabili
rispetto alle aspettative di occupazione di questa fascia di età e
soprattutto rispetto alle aspettative di impiego che hanno le
aziende. Non nascondiamoci che l'apprendistato è anche un sistema
di agevolazione nei confronti delle imprese e, di conseguenza, di
stimolo a nuova occupazione.
Non ritiriamo questa risoluzione e monitoreremo le attività di
Giunta.
Presidente - Se nessuno chiede di intervenire, pongo in
votazione la risoluzione in oggetto:
Consiglieri presenti: 32
Votanti e favorevoli: 3
Astenuti: 29: (Borre, Caveri, Cerise, Cesal, Charles Teresa,
Comé, Curtaz, Ferraris, Fey, Fiou, Fosson, Isabellon, Lanièce, La
Torre, Lavoyer, Maquignaz, Marguerettaz, Nicco, Pastoret, Perrin,
Perron, Praduroux, Riccarand, Rini, Salzone, Sandri, Squarzino
Secondina, Viérin Laurent, Viérin Marco)
Il Consiglio non approva.
Presidente - Discutiamo la risoluzione n. 7, presentata da "La
Casa delle Libertà", di cui do lettura:
Risoluzione
Il Consiglio regionale della Valle d'Aosta
Richiamate
- La situazione di grave crisi economica che sta
caratterizzando il comparto industriale valdostano;
- Le ingenti risorse finanziarie erogate nel tempo
dall'Amministrazione regionale;
Considerato che
- La nostra regione soffre di carenze infrastrutturali che
riducono sensibilmente la nostra competitività in termini di nuovi
insediamenti industriali;
- Allo stato attuale è difficile sostenere la concorrenza con
altre aree del territorio nazionale a maggior attrazione
industriale;
- In tempi recenti sono stati costituiti sia in Italia, sia
in altre nazioni europee punti franchi d'impresa, caratterizzati da
particolari agevolazioni fiscali;
Rilevato che
- La previsione dell'articolo 14 contenuta nello Statuto di
Autonomia della Valle d'Aosta sancisce il territorio regionale
quale zona franca - di consumo - posta al di fuori della linea
doganale;
- L'attualizzazione e riconversione di tale inattuata
previsione statutaria in zona franca d'impresa creerebbe un
indiscutibile volano economico
Impegna
La Giunta regionale a:
1. verificare tempestivamente la possibilità istituire -
compatibilmente all'attuale quadro normativo europeo e in
riferimento ai principi statutari di autonomia - una zona franca
d'impresa limitatamente ad un'area da definirsi del territorio
valdostano;
2. a riferire entro 120 giorni alle competenti Commissioni
consiliari.
F.to: Tibaldi - Frassy - Lattanzi
La parola al Consigliere Frassy.
Frassy (CdL) - Riteniamo molto importante il testo di questa
risoluzione, perché è una proposta concreta che ha la presunzione
non di creare una soluzione nuova, ma di adeguare una previsione
vecchia.
Nel nostro Statuto di autonomia, l'articolo 14 ipotizzava che
tutta la Valle d'Aosta fosse considerata "zona franca", peraltro di
consumo, al di fuori della linea doganale. Quella previsione
statutaria, per un insieme di coincidenze politiche ed economiche,
non ha mai avuto applicazione e oggi sarebbe impensabile di poterla
applicare nella maniera in cui fu scritta nel nostro Statuto.
Riteniamo però, sulla base di quanto è accaduto in altre realtà
locali - ci riferiamo al porto di Trieste, ad una zona definita nel
Comune di Venezia, ad altre aree territoriali ubicate in Sicilia e
in Sardegna, realtà in cui è stata creata la possibilità di un
punto franco di impresa e dunque non più una zona franca di
consumo, ma una zona franca di produzione - che questo tipo di
realizzazione determini un volano economico non indifferente per
gli incentivi di tipo economico fiscale che vengono accordati alle
imprese che si stanziano in questi territori. Non è più
l'amministrazione locale o regionale che eroga contributi, ma è la
stessa capacità di produzione aziendale che premia l'azienda con
una serie di sconti di tipo fiscale. Questa risoluzione mira a
verificare la fattibilità di questa ipotesi.
Con l'Assessore Ferraris abbiamo concordato un emendamento al
punto 1, che viene riscritto nella maniera seguente:
"a studiare
la fattibilità - compatibilmente all'attuale quadro normativo
europeo e in riferimento ai principi statutari di autonomia - di
una zona franca d'impresa limitatamente ad un area da definirsi del
territorio valdostano".
Con queste modifiche, prego che il Presidente ne prenda atto,
viene messa in esame la risoluzione.
Presidente - La parola al Consigliere Curtaz.
Curtaz (Arc-VA) - Vogliamo manifestare la nostra contrarietà a
questa risoluzione e a questa ipotesi. Si tratta di una ipotesi
illiberale sotto il profilo economico e finanziario, una ipotesi
che viola le regole della libera concorrenza, i principi di
Maastricht sulla libera circolazione delle persone, dei servizi e
delle merci. Certo è un'ipotesi ammessa dalla CE, ma che si
prospetta per zone particolarmente depresse.
Che una regione come la nostra, che si vanta di essere fra le
regioni più ricche d'Europa, pensi di avvalersi di una zona franca
di impresa, a noi sembra cosa non condivisibile, per non dire
aberrante: si tratterebbe di un inaccettabile "assistenzialismo
costituzionale".
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Sono vivamente stupito da questa ultima
dichiarazione, cioè siamo di fronte ad un diritto costituzionale
sancito dall'articolo 14 dello Statuto che, per tutta una serie di
ragioni storiche, ha avuto l'evoluzione che ha avuto.
Già in passato erano stati fatti degli studi per riflettere
come, alla luce delle direttive comunitarie che sanciscono la
possibilità di avere dei punti franchi in Europa, punti franchi che
hanno la caratteristica di non violare il principio della
concorrenza e non solo perché quasi tutti i Paesi europei hanno dei
punti franchi, ma soprattutto perché il punto franco di impresa ha
una sua logica rispetto al mercato mondiale e non rispetto alla
concorrenzialità all'interno del mercato europeo e naturalmente di
quel principio che oggi ci porta ad avere quel mercato unico,
sancito proprio con quel Maastricht ricordato da Curtaz.
Il fatto di prendere atto della proposta di studiare, o meglio,
di aggiornare gli studi che già in passato furono fatti su questa
ipotesi di punti franchi - ricordo un pregevole lavoro a suo tempo
fatto dal dott. Lévêque su questo argomento - mi pare che sia un
arricchimento di un dibattito che ha le sue radici nel secondo
dopoguerra.
Non credo che oggi ci sia nessuno di noi che possa in maniera
strumentale pensare di violare le norme della concorrenza, che sono
a fondamento anche della nuova Costituzione europea. Si tratta però
di coordinare una previsione costituzionale, quale resta quella
dell'articolo 14, con le evoluzioni delle direttive comunitarie in
materia di punti franchi, che lasciano aperte delle prospettive che
possono risultare interessanti per l'economia valdostana. Quanto ai
punti franchi che attualmente esistono, il punto franco nel porto
di Trieste è situato in una zona di cui tutto si può dire tranne
che sia depressa.
Presidente - Collega Frassy, mi indirizzo a lei perché lei ha
presentato questo emendamento; le regole non sono a senso unico,
lei spesso richiama proprio il sottoscritto al rispetto del
Regolamento, lei mi presenta questo emendamento a discussione
generale chiusa. Ho sospeso per 2 ore il Consiglio invitando chi
avesse delle modifiche a presentarle; non ho nulla in contrario se
il Consiglio all'unanimità è d'accordo ad accettarlo, altrimenti
sono in difficoltà ad accettarlo. Non sono qui a fare ostruzionismo
e cerco sempre soluzioni di buon senso, ma permettetemi di fare
questo pacato richiamo.
Frassy (CdL) - Prendo atto del suo richiamo al Regolamento,
sarei felice che lo applicasse in maniera costante sempre; di
conseguenza, non voglio essere proprio io a violarlo.
Ritengo che la modifica rispetto al testo sia, non voglio dire
semantica, ma linguistica. Se però questa interpretazione non
dovesse essere accolta dalla Presidenza, tenendo conto che c'è un
discorso sostanziale nella risoluzione, non abbiamo difficoltà a
ritirarla e ripresentarla al prossimo Consiglio con iscrizione di
urgenza, anche se ci appelliamo al buon senso dei colleghi sul
contenuto del documento rispetto alla variazione che noi definiamo
"minimale linguistica", peraltro concordata con l'Assessore. Se poi
l'Assessore non l'ha concordata con la maggioranza, ne prendiamo
atto. La prossima volta chiederemo a che livello è stata
concordata.
Presidente - Collega, il mio richiamo non era sul concordare o
meno, era un richiamo alle procedure e ai tempi di
presentazione.
Il Consiglio è contrario ad accettare questa impostazione?
Frassy (CdL) - Poniamo in votazione la richiesta, diventa una
pregiudiziale.
Presidente - Il gruppo "Arcobaleno" è contrario, poi credo che
le regole vadano rispettate, quindi non ho intenzione di accettare
questo emendamento.
Lo rinviamo al prossimo Consiglio? Se viene rinviato al
Consiglio successivo, è rinviato il testo originario, che poi verrà
emendato nel corso del prossimo Consiglio. Se i Consiglieri sono
d'accordo, la Presidenza iscriverà al prossimo Consiglio il testo
originario, che verrà emendato nel prossimo Consiglio.
Il Consiglio prende atto, concordando.
