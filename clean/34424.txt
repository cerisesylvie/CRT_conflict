Classificazione
AMBIENTE
Inquinamento
INDUSTRIA



Oggetto del Consiglio n. 2205 del 8 febbraio 2012 - Resoconto
OGGETTO N. 2205/XIII - Interrogazione: "Individuazione della
provenienza del materiale radioattivo rinvenuto presso la Cogne
Acciai Speciali".
Interrogazione
Appreso dell'allarme radioattività scattato il 20 gennaio
scorso alla Cogne Acciai Speciali in relazione ad un carico di
rottami ferrosi destinati alla produzione;
Considerato che, a seguito delle operazioni di bonifica da
parte di una squadra di vigili del fuoco e di tecnici dell'Arpa, è
stato recuperato un cilindro metallico ritenuto la sorgente
radioattiva;
Preoccupata per la salute dei lavoratori della Cogne Acciai
Speciali e perplessa della notizia secondo la quale non sarebbe
ancora stata appurata la provenienza del materiale in
questione;
la sottoscritta Consigliera regionale
Interroga
la Giunta regionale per sapere:
1) se è a conoscenza della provenienza del carico di rottami
ferrosi in cui era contenuto il cilindro radioattivo e, in caso
contrario, quali elementi ostino all'accertamento di tale
provenienza;
2) se si tratti del primo caso di rinvenimento di materiale
radioattivo presso la Cogne Acciai speciali oppure vi siano stati
altri casi;
3) con quali modalità sarà smaltito tale cilindro.
F.to: Carmela Fontana
Presidente
- La parola all'Assessore alle attività
produttive, Pastoret.
Pastoret (UV)
- Bene ha fatto la collega Fontana a
presentare questa iniziativa, che ci consente di chiarire alcuni
aspetti, perché va intanto precisato che sui rottami metallici
destinati a fusione vi sono delle procedure di controllo che sono
codificate e obbligatorie, che vanno dal controllo preventivo alle
fasi di individuazione di comunicazione, agli enti di competenza
delle eventuali risultanze positive. La risposta è un po' lunga,
quindi le darò copia e adesso cerco di riassumere. In sostanza, i
controlli sono obbligatori per legge, sono fissati da un decreto
legislativo (il n. 230/1995), che ha avuto successive
modificazioni, cito solo l'articolo 157 per far capire dove ci
situiamo:
"i soggetti che a scopo industriale o commerciale
esercitano l'attività di importazione, raccolta, deposito, o che
esercitano operazioni di fusione di rottami o altri materiali
metallici di risulta, nonché i soggetti che a scopo industriale
esercitano l'attività di importazione di prodotti semilavorati
metallici hanno l'obbligo di effettuare la sorveglianza
radiometrica sui predetti materiali"
. Vi sono poi una serie di
altri articoli.
Va detto che la Cogne Acciai Speciali si è dotata di strumenti
per la rilevazione dei livelli di radioattività in prossimità della
superficie dei carichi di rottame di materiale ferroso in ingresso
che la società acquisisce a partire dal 1998. Questi rilevatori
sono chiamati portatili a scintillazione - ciò deriva dal principio
fisico di funzionamento del sensore - e sono presenti sia
all'ingresso del passo carraio, sia all'ingresso ferroviario dello
stabilimento. Quando il portale rileva valori anomali, il carico
viene fermato in ingresso, vengono attivate le procedure interne di
segregazione del carico a cura del personale tecnico della CAS,
secondo le indicazioni dell'esperto qualificato della ditta che
risponde ovviamente ai requisiti di legge, e le azioni per
l'individuazione mediante strumentazione portatile del pezzo o dei
pezzi di materiale che sono fonti di emissione radioattiva per il
successivo isolamento e confinamento temporaneo in un apposito
locale. La rilevazione dei valori anomali deve essere
obbligatoriamente segnalata all'autorità di competenza, ce n'è un
elenco, per sintetizzare, cito
in primis
il Corpo valdostano
dei Vigili del fuoco, l'ARPA e la Prefettura. L'intervento
dell'ARPA, che è stato effettuato - darò poi la relazione dell'ARPA
con le foto dell'intervento -, consiste nella prima fase in cui il
pezzo è ancora racchiuso all'interno del carico di rottame ferroso
in misurazioni di intensità di esposizione all'esterno del mezzo di
trasporto e rilevazioni gamma-spettrometriche in campo per la
caratterizzazione del materiale radioattivo responsabile degli
anomali livelli di campo di radiazione. Questi rilievi vengono poi
ripetuti in un secondo tempo direttamente sul pezzo del materiale
isolato insieme a test di cessione di contaminazione superficiale,
con successive analisi gamma-spettrometriche presso il laboratorio
dell'ARPA. I risultati degli accertamenti vengono inviati alla
Cogne Acciai Speciali e agli organi competenti. La segnalazione di
un livello anomalo di radioattività sul carico in ingresso va
quindi considerato un evento connesso ad un'anomalia del materiale
costituente il carico, ma rilevato e gestito nell'ambito di una
procedura di sorveglianza regolarmente e necessariamente in
funzione a regime, che ha già portato negli anni passati
all'individuazione di materiale radioattivo, dirò poi in quali
date. I casi precedenti di segnalazione di livello anomalo di
radioattività sul carico di rottame in ingresso da parte dei
portali di sorveglianza radiometrica della Cogne si sono verificati
il 25 maggio 2000 - poi ci sono anche le descrizioni della
tipologia del materiale, che non dico adesso per mancanza di tempo
-, 10 gennaio 2001, 22 settembre 2004, 17 ottobre 2008 e 27 ottobre
2009. L'ARPA nella comunicazione trasmessaci dice che in nessuno
dei casi si trattava di una sorgente radioattiva in senso proprio,
ma di materiale contaminato. Nella relazione di ARPA viene indicato
se dai valori riscontrati il materiale deve essere smaltito come
rifiuto radioattivo, in tal caso la ditta ha dovuto provvedere allo
smaltimento tramite però ditte autorizzate, atte a ricevere questo
materiale, che non può essere stoccato casualmente.
Le procedure descritte sono scrupolosamente fissate per legge e
devono essere scrupolosamente seguite e permettono di prevenire
rischi per la salute dei lavoratori e per l'ambiente. Nel caso
verificatosi il 20 gennaio scorso, da documentazione acquisita
dalla Cogne, il carico di rottame proveniva da una ditta italiana
di raccolta di materiale ferroso: la Ongis Metal Fer con sede
presso Pontirolo Nuovo (Bergamo), il carico era accompagnato da
certificato di non radioattività. Va però considerata nella
rilevazione l'elevatissima sensibilità e il basso livello di soglia
di segnalazione del sensore, che è molto sensibile, all'ingresso
della Cogne. Il pezzo individuato e isolato è costituito da uranio
impoverito, a partire dalla sua conformazione sono in corso
indagini per stabilirne l'uso originario, ossia dove sia stato
utilizzato e dove sia stato contaminato. Anche in questo caso verrà
fornita da ARPA l'indicazione di smaltimento del pezzo come rifiuto
radioattivo tramite ditta autorizzata. Questo come da procedura
peraltro seguita per i precedenti rinvenimenti, come ho già detto,
e concludo ribadendo che, una volta individuato e isolato, il pezzo
contaminato viene smaltito presso un impianto autorizzato, dove
viene trasportato da mezzi specifici, autorizzati a svolgere tale
servizio e, come previsto dagli ordini di acquisto del capitolato
tecnico di acquisto della Cogne Acciai Speciali, ovviamente le
spese di smaltimento e i costi diretti e indiretti sono posti a
carico totale del fornitore, che dovrà risarcire, oltre a pagare le
spese, la Cogne del danno subito.
Presidente
- La parola alla Consigliera Carmela
Fontana.
Fontana (PD)
- Grazie Presidente. Ringrazio l'Assessore
per la risposta dettagliata che mi ha fornito per una problematica
così preoccupante. Devo dare merito alla Cogne per l'impegno che ha
avuto sulla sicurezza, perché, se non era per questi sensori
sensibili, forse noi non avremmo saputo che per già sei volte si è
verificata questa situazione. Ben vengano queste azioni di
controllo, mi sembra di aver capito che la ditta pagherà anche la
multa... secondo noi, non devono più succedere queste cose, perché
ci vanno di mezzo gli operai che lavorano e per la radioattività
che c'è... Mi sembra che la situazione sia abbastanza monitorata,
questo non fa altro che farmi piacere e riconosco che negli ultimi
anni la Cogne ha fatto il massimo per avere tale sicurezza.
Grazie.
