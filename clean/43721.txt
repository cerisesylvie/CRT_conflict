Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 899 del 6 ottobre 2021 - Resoconto
OGGETTO N. 899/XVI - Interrogazione a risposta immediata:
"Notizie in merito al censimento o raccolta dati sulle scelte
vaccinali Covid-19 delle famiglie valdostane effettuati dalle
autorità sanitarie della regione".
Marguerettaz (Presidente) -
Alla presenza di 24
Consiglieri, possiamo iniziare i lavori. Punto n. 5.02. Giunge ora
l'assessore Barmasse; per la presentazione, la parola alla collega
Minelli.
Minelli (PCP) -
Sabato mattina abbiamo appreso dagli
organi d'informazione delle affermazioni dell'Assessore
all'istruzione, che su Twitter il primo ottobre ha scritto
testualmente: "Si sappia che bambini e ragazzi che risultano
positivi al Covid nelle scuole sono in larga parte, secondo le
autorità sanitarie, provenienti da famiglie No Vax".
Abbiamo quindi consultato il sito governativo "Report vaccini
anti Covid-19"- che viene aggiornato tre volte al giorno, alle
06:00, alle 18:00 e alle 22:00 - per avere delle informazioni sui
non vaccinati nella nostra Regione. Ho controllato il sito questa
mattina e il rilevamento delle 06:00 diceva che i ragazzi tra 12 e
19 anni non vaccinati in Valle d'Aosta sono il 40,15 percento
mentre la fascia di 30-59enni, cioè quella dei genitori, o per lo
meno della maggioranza dei genitori, dà una percentuale di non
vaccinati pari al 25,72.
Appare quindi evidente che i ragazzi non vaccinati sono molti di
più dei loro genitori e questo evidenzia che c'è una certa esitanza
delle famiglie a vaccinare i figli minorenni.
Premetto che personalmente ritengo fondamentale raggiungere
livelli di vaccinazione i più alti possibile per la tranquillità
della comunità scolastica, ma ritengo che il particolare e delicato
momento sotto il punto di vista sanitario sociale, per quanto
riguarda i genitori chiamati a scegliere per i propri figli minori,
richiederebbe una comunicazione rivolta alle famiglie in maniera
specifica e basata sul rapporto di fiducia che esiste tra i
pediatri e le famiglie e i medici di Medicina generale.
Il numero degli alunni risultati a oggi positivi - alcuni sono
iscritti anche alla scuola primaria e quindi sono minori di 12 anni
e non devono essere sottoposti alla vaccinazione - non è un
campione adeguato a nostro avviso per qualsiasi deduzione
statistica o affermazione circa la provenienza di studenti da
famiglia No Vax.
Riteniamo quindi il commento dell'Assessore inopportuno e forse
anche controproducente in questa fase già così delicata e chiediamo
all'Assessore alla Sanità di sapere se le autorità sanitarie della
Regione Autonoma Valle d'Aosta sono in possesso di censimenti o di
raccolta dati strutturati in base alle scelte vaccinali delle
famiglie residenti in Valle d'Aosta e, nel caso, a chi sia
accessibile questa documentazione.
Presidente -
Per la risposta alla parola all'assessore
Barmasse.
Barmasse (UV) -
Per quanto riguarda la domanda, comunico
che l'Assessorato della Sanità, salute e politiche sociali, né
direttamente né attraverso l'Azienda USL, effettua ed è in possesso
di qualsivoglia censimento, raccolta di dati strutturata sulle
scelte vaccinali delle famiglie residenti sul territorio
valdostano.
L'Azienda USL effettua, invece, delle analisi
statistico-epidemiologiche sui dati singoli anonimizzati aggregati
vaccinali da cui - come è stato esposto nella recente conferenza
stampa - si è rilevato che chi non è vaccinato ha la probabilità
d'infettarsi cinque volte maggiore di chi è vaccinato. È da questa
analisi che è derivata l'affermazione per cui, con molta
probabilità, i bambini e i ragazzi risultati positivi nelle scuole
sono figli di madri e padri non vaccinati.
Si condivide quanto affermato sulla necessità d'incrementare la
sensibilizzazione alla vaccinazione delle famiglie attraverso i
pediatri di libera scelta e la scuola.
Presidente -
Per la replica, la collega Minelli.
Minelli (PCP) -
Immaginavo che fosse così, perché sono
dei dati che non sono a disposizione in nessun modo e quindi
sembrava strano che si potesse avere una raccolta che in qualche
maniera evidenziasse in modo chiaro che questi bambini, ragazzi
positivi siano figli di famiglie No Vax.
Alla data di sabato scorso, quando avevamo controllato, i
positivi - poi si sono aggiunte nuove classi - erano nove ed
effettivamente nove positivi tra cui alcuni anche minori di 12 anni
è difficile che si possano identificare come figli di famiglie No
Vax.
Al di là di questo, credo che sia importante ciò che lei ha
detto, cioè che è necessaria una comunicazione molto specifica alle
famiglie che devono sapere, devono essere informate, perché spetta
a loro decidere la vaccinazione dei figli minori.
La ringrazio per la risposta, spero che questa cosa possa essere
fatta e credo anche che bisogna stare attenti nel momento in cui si
fanno certe affermazioni.
Presidente -
Vi chiedo di rispettare i tempi.
