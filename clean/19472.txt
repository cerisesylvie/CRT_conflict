Classificazione
AMBIENTE
Stoccaggio e smaltimento rifiuti


Resoconto integrale del dibattito dell'aula
Oggetto del Consiglio n. 2630 del 22 maggio 2002 - Resoconto
OGGETTO N. 2630/XI Raccolta differenziata dei rifiuti solidi e
urbani nella Regione negli anni 2000 e 2001. (Interrogazione)
Interrogazione Richiamate le precedenti iniziative in tema di
raccolta differenziata dei rifiuti solidi urbani e osservato che da
tempo il problema non è stato più dibattuto in Consiglio
regionale;
Ritenuto necessario un aggiornamento dei dati relativi a detta
raccolta o sullo stato delle iniziative assunte per il loro
smaltimento;
il sottoscritto Consigliere regionale
Interroga
l'Assessore competente per sapere:
1) quali sono le percentuali di raccolta differenziata dei
rifiuti ottenute nella nostra Regione, relativamente agli anni 2000
e 2001, e come tali dati si pongono rispetto alle prescrizioni di
legge (c.d. Decreto Ronchi);
2) per quanto tempo la discarica di Brissogne potrà continuare
ad essere utilizzata;
3) qual è l'esito dei contatti a suo tempo avuti con la
provincia di Torino per un accordo che prevedesse lo smaltimento
dei rifiuti fuori Valle.
F.to: Curtaz
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Mi si chiede quali sono le percentuali di
raccolta differenziata dei rifiuti. Ho una tabella che posso poi
consegnare al Consigliere: comunque, nel 2000, la media del primo
semestre è stata del 15 percento, del secondo semestre del 13
percento; nel 2001, nel primo semestre, la media è del 17 percento
e, nel secondo semestre, del 18 percento, con un chiarimento che mi
accingo a fare. Questi dati rappresentano una media sulle
percentuali mensili rilevate, però è opportuno tener presente che i
dati relativi al secondo semestre del 2000 e al primo semestre del
2001 sono fortemente condizionati dai conferimenti straordinari dei
rifiuti effettuati a seguito degli eventi alluvionali del 15
ottobre 2000, che hanno comportato una maggiore produzione di
rifiuti di circa 15 mila tonnellate e una riduzione momentanea
della raccolta differenziata.
Dai dati forniti dalla VALECO si può evidenziare che, a partire
dal mese di febbraio 2001, la percentuale di raccolta differenziata
è gradualmente nuovamente cresciuta passando dal 16 percento al 25
percento raggiunto nel mese di dicembre 2001. Siamo partiti dal 13
percento a gennaio, 16 a febbraio, 15 a marzo, 16 ad aprile, 20 a
maggio, 20 a giugno, 16 a luglio, 16 ad agosto, 16 a settembre, 19
ad ottobre, 20 a novembre, 25 a dicembre.
Per quanto concerne il rispetto delle scadenze previste dal
"decreto Ronchi", si precisa che l'articolo 24 prevedeva il
raggiungimento della percentuale del 25 percento entro quattro anni
dalla data di entrata in vigore dello stesso, cioè il 3 marzo 2001;
tenuto conto di quanto evidenziato in merito ai problemi
riscontrati a seguito degli eventi alluvionali, mi pare di poter
sostenere che tale obiettivo è stato raggiunto con i limiti che ho
testé descritto. Si tratta di mantenere la percentuale del 22-25
percento che è stata raggiunta negli ultimi mesi del 2001. Questo è
un obiettivo che devono porsi in prima battuta le amministrazioni
comunali.
Rispetto al secondo punto, l'attuale volumetria disponibile
delle aree di discarica annessa al Centro regionale di trattamento
dei rifiuti urbani e assimilati di Brissogne, è complessivamente di
circa 415 mila metri cubi e consente un'autonomia di smaltimento di
circa 5 anni. Agli attuali lotti di discarica: 1° e 2° lotto
esaurito e 3° lotto in fase di esercizio, è previsto un ulteriore
4° lotto da realizzare in adiacenza alla vecchia discarica di
Brissogne bonificata e al 2° lotto, la cui volumetria disponibile è
prevista in circa 885.000 metri cubi, che consentirà un'ulteriore
maggiorazione di 10 anni e mezzo circa di autonomia di smaltimento.
Tali periodi possono però essere soggetti ad una variazione in
aumento, come tempistica, nel momento in cui saranno operativi gli
impianti che consentiranno una gestione integrata del recupero,
smaltimento dei rifiuti urbani, con particolare riferimento
all'impianto di selezione, meccanica dei rifiuti indifferenziati e
dell'impianto di compostaggio previsti dalla pianificazione
regionale.
Rispetto alla terza domanda, a seguito di un incontro che era
avvenuto nel lontano mese di novembre 1998 e di una richiesta di
dati e tipologie, che abbiamo provveduto a trasmettere in
quell'epoca alla Provincia di Torino per le valutazioni tecniche di
competenza, ci sono stati alcuni incontri politici informali ma, a
tutt'oggi, come è noto, la pianificazione della Regione Piemonte e
della Provincia di Torino non ha portato a nessun esito riguardo
alla definizione dei siti per la realizzazione dell'inceneritore
previsti dalla programmazione regionale.
Pare che ci siano a breve termine delle risposte in questo
senso, però obiettivamente non si può fornire alcun riscontro
diretto alla domanda, perché su quel versante, sia a livello
politico, sia a livello tecnico, c'è una situazione di totale
"impasse"; abbiamo pertanto già preso contatti per rivolgerci
altrove, per poter conferire i rifiuti indifferenziati.
Président
La parole au Conseiller Curtaz.
Curtaz (PVA-cU)
L'Assessore oggi merita un'insufficienza
grave in aritmetica, perché dopo aver fornito i dati relativi alla
raccolta differenziata nei quattro semestri relativi al biennio
2002-2001, ha affermato che l'obiettivo previsto dalla legislazione
statale, cioè quello del raggiungimento al 3 marzo 2001, pari al 25
percento di raccolta differenziata sul totale della raccolta dei
rifiuti solidi urbani, era sostanzialmente raggiunto. No, non solo
non è sostanzialmente raggiunto ma, proprio dai dati che lei ci ha
fornito, Assessore, siamo ancora abbastanza lontani, perché il dato
più positivo fra i quattro che lei ha fornito è quello del secondo
semestre del 2001, e la raccolta differenziata in Valle d'Aosta a
quella data era del 18 percento, quindi inferiore di 7 punti a
quelli previsti dal "decreto Ronchi".
Questo senza tener conto che nel frattempo ci saranno altri
parametri a prossima scadenza da superare, e quindi la Valle
d'Aosta rimane enormemente indietro rispetto a questi parametri.
Tutto ciò - l'ho già detto in altre occasioni, quando abbiamo
discusso altre iniziative del nostro gruppo su questo tema - è
particolarmente spiacevole dal nostro punto di vista, perché siamo
molto indietro rispetto alle altre regioni del nord Italia, in
particolare di qualche provincia autonoma e regione a statuto
speciale.
Questo mi piace dirlo, perché oggi lei non ha utilizzato questa
argomentazione, ma mi ricordo che in passato si sosteneva che in
Valle d'Aosta la raccolta differenziata sarebbe più difficile per
questioni logistiche, geografiche, eccetera: cosa smentita dal
fatto che nella Provincia di Bolzano - la quale, dal punto di vista
geografico, è la provincia più simile alla nostra regione - le
percentuali di raccolta differenziata sono molto alte. Per quanto
riguarda le altre due domande, prendo atto delle risposte
ipersintetiche dell'Assessore, che non mi ha saputo indicare con
precisione un tempo nel quale la discarica di Brissogne può essere
ancora utilizzata…
(interruzione dell'Assessore Vicquéry, fuori
microfono)
… dieci anni e mezzo? Allora chiedo
scusa, questo non mi era chiaro! Si sono allungati i tempi, qualche
anno fa sembrava 7-8 anni, adesso c'è un lotto in più! Visto che
anche il tempo a disposizione sta per scadere, rinnovo l'invito
all'Assessore ad affrontare con decisione questo problema.
Credo che in Valle d'Aosta ci siano degli ampi margini di
miglioramento rispetto a questa tematica, ci vuole un'opera di
sensibilizzazione dei cittadini; anni fa era stato fatto un
questionario, erano state fatte delle iniziative pubblicitarie -
secondo noi discutibili - però, da quel momento in poi - e sono
passati 2-3 anni - non è più successo niente!
Quindi è una politica di incentivazione, di pubblicizzazione che
va sempre alimentata. L'Amministrazione, peraltro, se non questa,
la prossima, si dovrà porre il problema dell'esaurimento della
discarica di Brissogne, e della necessità di porre altrove i
rifiuti urbani che vengono prodotti nella nostra regione. Con
questa raccomandazione mi ritengo complessivamente insoddisfatto
della risposta ottenuta dall'Assessore.
