Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 194 del 7 aprile 1982 - Resoconto
OGGETTO N. 194/VII - DISEGNO DI LEGGE CONCERNENTE: "ULTERIORI
MODIFICAZIONI ALLA LEGGE REGIONALE 8 OTTOBRE 1973, N. 33:
COSTITUZIONE DI FONDI DI ROTAZIONE REGIONALI PER LA PROMOZIONE DI
INIZIATIVE ECONOMICHE NEL TERRITORIO DELLA VALLE D'AOSTA".
PRESIDENTE
: La parola all'Assessore al Turismo,
Urbanistica e Beni Culturali Pollicini che illustra la
relazione.
POLLICINI - (D.P.):
Il capo I° della legge regionale n.
33 sui fondi di rotazione prevede l'ammissione a mutui a tasso
agevolato per il risanamento ed il restauro conservativo dei centri
abitati, limitatamente alle zone A, oppure degli edifici,
all'esterno di queste zone, che presentino però interesse storico,
artistico, ambientale.
L'intervento a tasso agevolato ha un plafond molto preciso: il
70% per interventi singoli, l'80% per interventi di carattere
collettivo, rispetto alla spesa ammissibile. Questa spesa
ammissibile è variabile di anno in anno, poiché è collegata con
l'indice ISTAT in base all'aumento dei prezzi dei materiali; per
portare un esempio, diciamo che nello scorso anno la spesa
ammissibile era lire 380.000 al mq. lordo, quest'anno in base
all'indice ISTAT scatterà un aumento.
La legge, però, ha posto alcune limitazioni per evitare che da
questo provvedimento possano derivare interventi di natura
speculativa da parte di chi non rispetta lo spirito di questa
legge; e le limitazioni sono molto precise: sono ben determinati i
soggetti che possono usufruire di questi benefici regionali; fra
questi vi sono coloro che siano proprietari dell'edificio da almeno
tre anni prima dell'entrata in vigore della legge ma non siano
residenti nel Comune in cui è ubicato l'immobile; altra limitazione
è quella con la quale si dispone che al momento della domanda i
residenti nel Comune siano titolari della proprietà da almeno due
anni e a tal fine non costituiscono elemento di interruzione i
trasferimenti di proprietà secondo il codice civile.
La Commissione interassessorile che esamina le domande, composta
oltre che dal Segretario generale, dai rappresentanti
dell'urbanistica, del turismo, della programmazione,
dell'industria, delle finanze, dell'agricoltura e della sanità,
proprio in base all' esperienza di questi anni di gestione del capo
I° della legge n. 33, ha notato che sarebbe opportuno portare
alcune modifiche: una di queste, che qui viene proposta, tiene
conto della situazione di fatto, e cioè che vi sono edifici che
possono rientrare fra quelli presi in considerazione dalla legge e
che appartengono a persone anziane che non hanno più stimoli o
interessi a restaurarli.
A fronte di questa mancanza di interesse a investire, sta il
rischio di vedere un degrado irreversibile di questi edifici. E
allora, sempre nel rispetto del rapporto di parentela entro i cui
limiti non si ha interruzione di questo periodo, la proposta che
viene fatta è di rendere possibile la donazione agli aventi diritto
da parte del proprietario attualmente ancora in vita; questa è la
prima modificazione, e viene proposta perché in questo modo si
consente senza violare la legge un passaggio anticipato rispetto a
quello naturale, ad avvenuto decesso del de cuius. Questa prima
proposta consentirebbe un recupero, permettendo a quelli che
diverranno in futuro proprietari di raggiungere anticipatamente
questa condizione, attraverso la donazione.
Inoltre, per completare l'intervento, proporrei un emendamento
al punto c) dell'art. 1, secondo capoverso, seconda riga:
sostituire la parola "l'acquisto" con le parole "l'acquisizione a
titolo oneroso o gratuito"; questo per maggior chiarezza
dell'articolato stesso.
La seconda proposta di modifica riguarda una disposizione
dell'art. 21, il quale prevede che qualora l'esecuzione delle opere
sia in difformità al progetto presentato e approvato dalla
Commissione, il mutuo viene revocato.
La Giunta propone che, anziché l'estinzione del mutuo, se c'è
una difformità fra il progetto presentato e approvato e su cui è
stato fatto il finanziamento e l'esecuzione delle opere, si possa
ridurre percentualmente l'importo del mutuo, in rapporto alla
entità della difformità. Di fatto questo è un comportamento che già
la Giunta sta tenendo nei casi di difformità lieve: ad esempio, se
si tratta di aumentare le aperture, e ciò non è previsto nel
progetto presentato, ma rimane la caratteristica dell'abitazione,
non ci pare di dover revocare il mutuo; se invece è stato abbattuto
l'edificio e poi ricostruito, questa ipotesi non rientra nel capo
I° della legge che riguarda il risanamento conservativo o la
ristrutturazione ma non la ricostruzione: in questo caso il mutuo
va revocato.
Nel caso di leggere difformità proprio perché la legge fa
riferimento a un massimo del 60%, l'applicazione di questi
parametri non va lasciata alla discrezionalità della Giunta: finora
si è sempre ridotto al 60% l'importo del mutuo. Fra l'estinguere il
mutuo, nei casi di opere eseguite in difformità rispetto al
progetto presentato e approvato, e il ridurlo, in presenza di lievi
difformità quando sono mantenute le caratteristiche generali salvo
alcune variazioni, ci pare che questo secondo caso corrisponda ad
una realtà di fatto che non trova riscontro attualmente in una
normativa troppo rigida e schemativa.
Queste sono le due modificazioni che vengono proposte alla legge
n. 33 dell'8 ottobre 1973.
PRESIDENTE
: E' aperta la discussione generale. Qualcuno
intende prendere la parola?
Ha chiesto di parlare il Consigliere Mafrica. Ne ha facoltà.
MAFRICA - (P.C.I.):
Mentre per l'art. 1 mi sembra ci
siano motivazioni ragionevoli, perché comprende categorie che hanno
sostanzialmente questi diritti, io penso di dover ribadire in
Consiglio le notevoli perplessità che avevo espresso in Commissione
sull'art. 2.
Mi pare che l'interpretazione che oggi l'Assessore ha presentato
qui sia discutibile; disse l'Assessore: o l'intervento di restauro
è in effetti un'opera di questo tipo secondo le norme attuali, e
quindi si può dare il mutuo, o non è un'opera di restauro e quindi
noi siamo costretti a revocare il mutuo; vogliamo riservarci una
terza possibilità, quella di difformità non gravi.
Ecco, io non credo che sia opportuno andare in questa direzione
perché ho visto recentemente le ultime venti domande approvate e ho
letto le motivazioni per le domande non ammesse: ho letto di muri
che avevano uno spessore dimezzato rispetto a quello esistente, di
edifici sopraelevati, di edifici in parte demoliti: un muro
demolito, mi pare, o qualcosa di questo genere.
Io credo che addirittura si metta nei guai la Giunta regionale
se le si lascia la valutazione discrezionale delle difformità
esistenti rispetto all'originario progetto di restauro, e quindi
della misura con cui ridurre il mutuo. La valutazione che credo sia
più giusta è una valutazione sostanziale: c'è stato restauro o no?
Le difformità che ci sono, sono valutabili in questo spirito oppure
modificano del tutto l'opera? Eco, se siamo di fronte ad un
restauro sostanziale è possibile usare, come viene fatto già ora,
il meccanismo delle condizioni: si possono dare delle condizioni o
fare delle osservazioni; se invece le difformità sono gravi, io
credo che non si possa ridurre il mutuo del 50%.
Mi sembra che lasceremmo nelle mani della Giunta una
discrezionalità ed una responsabilità che non credo, sia opportuno
accettare.
PRESIDENTE
: Altri chiedono di intervenire in sede di
discussione generale?
Ha chiesto di parlare il Consigliere De Grandis. Ne ha
facoltà.
DE GRANDIS - (P.R.I.):
Io sono d'accordo sull'art. 1 che
mi sembra rispecchi le esigenze che si sono rilevate nel corso
dell'applicazione della legge; l'art. 2, invece, mi pone una serie
di perplessità, perché mi pare che così formulato apra la strada a
qualunque possibile distacco dalle norme di ristrutturazione
stabilite dai tecnici dell'Assessorato ai Beni Culturali. Tanto più
che già in Commissione, discutendo, si era rilevata l'impossibilità
di fare delle valutazioni o di predisporre una elencazione delle
irregolarità, commesse dal proprietario che ristruttura la casa,
per le quali è ammessa la sola riduzione del mutuo da
concedere.
Ora, proprio per queste difficoltà diventa assolutamente
incontrollabile una tale formulazione in un articolo di legge, cioè
tutto diventa possibile, e soprattutto mi sembra un incoraggiamento
al non rispetto di certe norme che, se esistono, hanno un
significato. E allora, o queste norme hanno valore nello stabilire
le caratteristiche che la ristrutturazione deve avere per
salvaguardare il tipo di costruzione e le sue peculiarità, e allora
vanno rispettate, oppure si accetta un articolato del genere che
apre la strada a tutte le possibili interpretazioni e a tutte le
possibilità di non rispettare lo spirito della legge. E siccome le
leggi si fanno perché siano rispettate, non possiamo introdurre un
marchingegno di questo tipo che induce al non rispetto della legge,
in quanto in contrasto con la normativa che si vuole dare.
Dice l'Assessore che, di fatto, la Giunta ha già dovuto
intervenire più volte a sanare situazioni di contrasto tra le
disposizioni di legge e quanto realizzato dal proprietario. Io non
metto in dubbio che questi interventi della Giunta siano stati
opportuni e abbiano sanato situazioni diversamente non sanabili,
anzi, ritengo che se sono lasciati alla responsabilità della Giunta
si realizzi un criterio molto più restrittivo e non si favorisca
eccessivamente la possibilità di deroghe alla legge. Se invece
addirittura c'è l'articolino di legge che prevede riduzioni quali
che siano le cose fatte, mi sembra che si va in una direzione
opposta rispetto all'obiettivo che si vuole raggiungere. 0 queste
costruzioni hanno delle caratteristiche che vanno salvaguardate e
allora bisogna essere abbastanza severi nel pretendere che vengano
effettivamente salvaguardate, o non ci sono reali esigenze di
salvaguardia e allora si abbandoni il tipo di restrizione, non se
ne parli più.
E poi mi chiedo perché chi non può - e dico non può, non vuole -
rispettare la normativa che è stata data perché si presentano
difficoltà al momento della ristrutturazione, non possa prima di
procedere in difformità al progetto che è stato approvato,
inoltrare una domanda e chiedere di essere autorizzato a modificare
il progetto per le ragioni tecniche, che vorrà esporre, incontrate
nel corso della ristrutturazione; è qui che io vorrei una
garanzia!
Altrimenti, con un provvedimento del tipo che qui si propone noi
facciamo cadere il significato della legge e venir meno l'obiettivo
di salvaguardare i beni culturali che invece vanno
salvaguardati.
PRESIDENTE
: Altri chiedono la parola in sede di
discussione generale?
Ha chiesto di parlare il Consigliere Carlassare. Ne ha
facoltà.
CARLASSARE - (Dem. Prol. - Nuova Sin. ):
Io ritengo che
le modifiche e lo spirito contenuti nell'art. 2 siano
effettivamente molto pericolosi, perché tra la leggera modifica al
progetto, che so, un'apertura un pochino più larga, e la
demolizione completa dell'edificio ci sono infinite possibilità
intermedie ed io ho l'impressione che, non immediatamente ma con un
susseguirsi di strappi alla regola, definiamoli così, noi
arriveremmo a non avere più la possibilità da parte della Regione
di fare rispettare la legge. Questo perché diventa difficile per
infrazioni sempre più gravi stabilire fino a quale punto si debba
ridurre il mutuo nella misura del 10%, e da quale punto in poi si
debba intervenire in maniera più drastica.
Io sono convinto, e su questo sono perfettamente d'accordo con
quanto diceva il Consigliere De Grandis, che la legge debba
costituire un punto di riferimento molto rapido e preciso, ma che
si possa dare la possibilità al proprietario che si trovi di fronte
a delle oggettive difficoltà di modificare il progetto originario
previa approvazione da parte dell'Assessorato.
Il problema a questo punto diventa quello di dare efficienza
all'Assessorato affinché si analizzino velocemente le variazioni ai
progetti che vengono richieste, perché se queste variazioni vengono
esaminate mesi dopo la richiesta, si bloccano i lavori e di fatto
risulta penalizzato chi ha presentato la richiesta di modifica del
progetto.
Quindi io sono del parere di mantenere una definizione rigida
della legge e di cercare invece di costituire all'interno
dell'Assessorato un'organizzazione che dia la possibilità di
esaminare molto rapidamente le richieste di variazione.
PRESIDENTE
: E' iscritto a parlare il Consigliere
Lustrissy. Ne ha facoltà.
LUSTRISSY - (D.P.):
Per quanto riguarda questo
provvedimento di legge, devo dire che l'art. 1 - e concordo con chi
mi ha preceduto - contiene una maggiore ampiezza di possibilità
rispetto alla legge attuale in quanto ammette un maggior numero di
soggetti ad usufruire delle provvidenze in questione; questo credo
che sia solo un fatto positivo.
Per quanto riguarda invece l'art. 2, sorgono molte perplessità,
come già ho detto in Commissione: chiedo pertanto all'Assessore e
alla Giunta di voler ritirare questa proposta.
Qui parlo a titolo personale, senza coinvolgere il mio Gruppo, e
voglio fare una considerazione di principio: secondo me, l'art. 2
creerebbe una situazione particolare, per la quale difficilmente la
Giunta potrebbe salvarsi dall'esame di merito delle singole
pratiche con valutazioni diverse e non parametrate per la
concessione del mutuo. Cioè, in sostanza, la legge prevede
attualmente che la concessione del mutuo avvenga solo nel caso che
le opere siano eseguite secondo il progetto approvato
dall'Amministrazione regionale; introdurre il concetto della
difformità graduata, diventa estremamente pericoloso anche perché
possono esserci variazioni che si rivelano, in fase di esecuzione
della ristrutturazione, opportune o addirittura indispensabili. E
qui vanno considerate delle possibilità di verifica, che vanno
dall'assenso da parte del Comune che ha autorizzato con concessione
edilizia le modificazioni, alla verifica della ristrutturazione;
sappiamo benissimo cosa succede in fase progettuale, che certe
situazioni e certe possibilità non vengono tenute nella dovuta
considerazione, e può darsi che in sede di ristrutturazione si
verifichino delle situazioni di difformità; inoltre, se questa
ipotesi viene regolamentata facendo riferimento alla modifica della
concessione edilizia che è rilasciata da parte del Comune, dovrebbe
esserci, in qualche modo, l'assenso della Regione.
Introdurre nella legge il discorso delle difformità, registrate
in sede di verifica delle opere eseguite, da valutarsi cori
discrezionalità da parte dell'Amministrazione regionale allo scopo
di operare una riduzione del mutuo, mi sembra molto pericoloso;
oltretutto non si sa bene come far corrispondere l'entità delle
difformità all'entità della riduzione del mutuo.
Ritengo perciò che sia cosa saggia ritirare la proposta
contenuta nell'art. 2 e ripensare al problema, cercare forse una
formulazione diversa, stabilendo dei parametri di riferimento certi
per non essere portati nel giudizio di conformità a svolgere
un'attività troppo discrezionale; ed è questa, credo, la
preoccupazione un po' di tutti. Se l'Assessore o la Giunta non
ritireranno la proposta contenuta nell'art. 2, per quanto mi
concerne personalmente, non la voterò.
PRESIDENTE
: Altri chiedono la parola in sede di
discussione generale?
Ha chiesto di parlare il Consigliere Berti. Ne ha facoltà.
BERTI - (Art. e Comm. Valdostani):
Io sono favorevole
all'approvazione di questo disegno di legge e concordo quindi anche
sull'art. 2 che fa riferimento all'art. 21 della legge regionale 8
ottobre '73, n. 33, articolo nel quale sono citati casi "di
comprovata irregolarità"; il problema è quello di definire l'entità
dell'irregolarità, perché qualora questa sia irrilevante, penso che
al massimo si possa procedere a una riduzione del mutuo. E' da
notare, tra l'altro, che una volta rilasciata la concessione
edilizia se subentra una irregolarità è il Comune stesso che fa la
denuncia al pretore e inizia un certo iter per aggiustare la cosa
in qualche maniera.
Io penso che il 3° comma dell'art. 21 della legge regionale
attualmente in vigore sia superato da queste situazioni di fatto,
perché se sorgono delle irregolarità, il Comune non farà mai la
dichiarazione di abitabilità e di fine lavori e quindi la banca non
darà il mutuo che viene sempre concesso a cosa finita e previa
dichiarazione di abitabilità.
Io ho fatto un po' di confusione nel mio intervento, comunque
penso di aver dato l'impressione all'Assessore che ha illustrato
questo disegno di legge di essere favorevole alla sua
approvazione.
Vorrei fare però una raccomandazione: bisognerebbe fare,
innanzitutto, in sede di regolamento, l'aggiornamento dei
parametri; in secondo luogo, snellire la procedura di assegnazione
del mutuo: io non so come ci si vorrà regolare a questo proposito,
ma so che la vecchia legge imponeva una procedura molto lunga dal
punto di vista burocratico e amministrativo; era tutto un doppio
passaggio fra Regione, banca e mutuatario, e la cosa durava due
anni e anche di più a volte.
Vorrei perciò pregare l'Assessore e la Giunta di snellire questo
tipo di procedura e di aggiornare i parametri in rapporto alla
svalutazione, anche perché più o meno sappiamo tutti che per le
ristrutturazioni i prezzi sono superiori a quelli delle nuove
costruzioni. Vorrei anche sentire dall'Assessore cosa pensa di
queste mie osservazioni; comunque, come ho già detto, sono
favorevole all'approvazione del disegno di legge.
PRESIDENTE
: Altri intendono prendere la parola in sede di
discussione generale?
La parola all'Assessore al Turismo, Urbanistica e Beni Culturali
Pollicini.
POLLICINI - (D.P.):
Premetto che non mi fossilizzo
sull'art. 2, assolutamente.
La Commissione ha verificato una certa situazione di fatto ed un
certo comportamento della Giunta, alla quale la legge consente
questa discrezionalità quando stabilisce che si riconoscono mutui
sino al 60% o all'80% secondo che i soggetti siano singoli o
collettivi. A questo punto faccio io alcune domande al Consiglio:
vorrei sapere ad esempio, quando il Consigliere Lustrissy dice che
i parametri di riferimento devono essere certi, quali sono questi
parametri certi! Non è facile trovarli perché o l'esecuzione è
fedele al progetto o non lo è; parametri certi per graduare
l'eventuale riduzione del mutuo non esistono!
L'iter burocratico è il seguente: si presenta la domanda
allegando un progetto, la Commissione preposta lo esamina e decide
se è ammissibile o meno, annullando i progetti di ricostruzioni,
perché la legge prevede solo risanamenti conservativi e restauri:
si deve quindi rimanere nell'ambito di un risanamento conservativo
o di un restauro per mantenere le caratteristiche del patrimonio
ambientale e storico delle nostre vecchie abitazioni; questo è
l'obiettivo principale della legge, e deve essere tenuto ben
presente.
A questo punto i casi possono essere diversi: può darsi che un
progetto presentato dal titolare della domanda e accolto dalla
Commissione, in corso d'opera venga modificato, senza che venga
segnalata la motivazione, perché vi sono fatti di carattere tecnico
che impediscono di mantenersi fedeli al progetto iniziale; se la
variazione viene segnalata ci sarà un immediato intervento degli
Organi preposti per verificare se esiste o meno la necessità di
modifica, ma se non si segnala niente la difformità viene rilevata
in fase di verifica. A questo proposito, sia chiaro, il mutuo viene
pagato a fine opera, ma per stati di avanzamento lavori, verificati
dai tecnici preposti. Il meccanismo di riduzione del mutuo
interviene nei casi in cui non è stata segnalata la necessità di
variazione dovuta a motivi tecnici e non nei casi in cui il
soggetto destinatario del mutuo ha dimostrato di ritenere che tutto
è possibile perché l'Ente pubblico, una volta assegnato un certo
mutuo, non va a vedere se è rispettato o meno lo spirito della
legge, che è quello di conservare questo patrimonio.
Allora io domando: se al posto di una apertura che dà una
caratteristica all'ambiente se ne fa un'altra, o se anziché il
rifacimento di una parte, sotto forma di restauro si modifica la
struttura o la forma parziale, dobbiamo far decadere il mutuo, o
dobbiamo concederlo? E interamente? 0 non è più giusto forse, se la
difformità è contenuta, cioè tale da non modificare la
caratteristica complessiva dell'edificio, operare una riduzione del
mutuo? Se in questo caso concedessimo il mutuo intero come a chi
rispetta esattamente il progetto approvato che ha fatto lui stesso
- perché non è un progetto imposto, ma è fatto dal richiedente -
premieremmo quelli che con gli stessi diritti e quindi con lo
stesso contributo fanno qualche cosa di diverso, e quindi vengono
meno all'esigenza di mantenere al massimo le caratteristiche
esistenti.
Di qui la proposta di inserire una norma per la quale chi non si
attiene scrupolosamente al progetto non ha diritto al mutuo nella
misura intera; altrimenti premesso che la legge ammette il mutuo
solo al 60% o all'80%, si pone la Giunta nella condizione di
concedere il mutuo o di negarlo, perché la difformità o c'è o non
c'è. D'altra parte la legge attuale all'art. 21 dispone chiaramente
che quando c'è difformità viene richiesta la revoca immediata del
mutuo, e questo è già avvenuto nei casi in cui veniva praticamente
abbattuta l'abitazione e ricostruita, perché la legge non prevede
ricostruzioni, ma soltanto restauro conservativo o risanamento
dell'ambiente. Richiamo l'attenzione del Consiglio sul fatto che
questa proposta non ha un significato punitivo, ma realisticamente
stabilisce che se c'è una difformità accettabile, ma comunque
difformità, non è giusto che il proprietario goda dello stesso
beneficio di uno che ha rispettato esattamente il progetto
presentato.
Ecco, sostanzialmente mi pare che sia questo il discorso, e per
l'aggiornamento dei parametri voglio aggiungere che probabilmente
il palazzinaro Berti non era interessato al discorso di abitazioni
vecchie da restaurare, perché altrimenti avrebbe sentito che io ho
detto che c'è un parametro di aggiornamento annuale; nel 1981
questo parametro era di 380.000 lire al mq. lordo, compresi anche i
mutui, e segue l'andamento dell'indice ISTAT essendo aggiornato
ogni anno. Questa emissione di contributo in conto interessi
chiaramente tiene conto di certe esigenze, e la legge finora mi
pare abbia avuto una grossa rispondenza da parte degli utenti, di
quelle persone che ritengono di ricostruire questo patrimonio
attraverso un incentivo regionale.
Quindi nessuna fossilizzazione da parte mia per quanto concerne
l'art. 2, però faccio presente che è un limite quello
dell'alternativa fra concedere il mutuo interamente o estinguerlo,
e sarebbe meglio, quando la difformità è leggera, ridurre l'entità
dell'intervento regionale; e poiché un parametro rigido o
scientifico non esiste, si dovrà ricorrere ad una valutazione
discrezionale della Giunta.
PRESIDENTE
: La parola al Presidente della Giunta.
ANDRIONE - (U.V.):
E' solo perché sono stato scosso dalle
argomentazioni del Consigliere Lustrissy che voglio tentare di
spiegare quale era il punto di vista - praticamente l'Assessore al
Turismo, Urbanistica e Beni Culturali Pollicini l'ha già detto, ma
lo dirò con parole differenti - che ha giustificato la formulazione
di questo articolo.
Oggi le cose si svolgono nel rispetto della legalità per questi
casi attraverso - prescindendo dalla fase comunale - un permesso,
una licenza, una concessione, come si voglia chiamarla, data dalla
Sovrintendenza alle Antichità e Belle Arti. Se ricordo bene,
secondo una legge del '39 quella per gli aspetti paesaggistici e
del '42 quella per gli altri casi, (che sia giusto o sbagliato qui
non ha nessuna importanza) è il Sovrintendente alle Antichità e
Belle Arti che stabilisce se un certo progetto è approvato. Che
cosa avviene allora? Avviene che qualora il progetto, approvato dal
Sovrintendente, venga poi mutato in maniera sostanziale, esiste
l'obbligo della denuncia perché siamo in presenza di una
costruzione che non ha i requisiti, anche se poi evidentemente
viene amnistiata perché l'interpretazione se sia o meno questione
urbanistica importante è lasciata alla sensibilità del giudice.
Ma, il fatto è che nelle strutture regionali esiste anche un
altro organismo che è il CRPT, attraverso il quale viene poi
concesso il mutuo, o non viene concesso. Ora il CRPT guardando
certe cose, a volte è di diverso avviso rispetto alla
Sovrintendenza e, come spiegava l'Assessore competente Pollicini,
mette la Giunta regionale di fronte alla possibilità di scegliere
tre casi: non dare il mutuo, oppure ridurlo, oppure darlo
interamente; diversi casi, dato che il parere del CRPT non è
vincolante, potrebbero essere risolti concedendo il mutuo intero, e
alcuni sono stati risolti in questa maniera, perché per quanto sia
grande la competenza del CRPT, si può essere di diverso avviso.
Ora, se ricordo bene la spiegazione che l'Assessore al Turismo,
Urbanistica e Beni Culturali Pollicini dette in Giunta, si voleva
dare una veste legale e chiara, in una formulazione legislativa a
quella che è una possibilità che esiste di fatto, per non mettere
sempre la Giunta regionale nelle condizioni di dire: va bene, a
questo qui, siccome è piccolo, gli diamo il mutuo lo stesso, e così
via. L'intenzione era di graduare! Qualsiasi tipo di formulazione
in parametri, in questo campo, visto che gli organi regionali
burocratici devono obbligatoriamente dare un parere che non è
vincolante, aumenta a dismisura la burocrazia, aumenta enormemente
tutte le pratiche: l'organo regionale motiva un certo parere, poi
la Giunta fa diversamente, perché può discostarsi.
Il nostro era un tentativo di razionalizzazione, può darsi che
questo tentativo non piaccia e che quindi si debbano mantenere le
cose, così, un po' oscure; non è che ce ne facciamo una malattia,
però volevo solo spiegare che non era una formula per frodare la
legge .... INTERRUZIONE .... No, no, perché mi sembra che questo
sia stato detto! Era una formula per chiarire i rapporti fra
l'utente di certe provvidenze regionali e l'Amministrazione
regionale: quanto più, riusciamo a dare risposte chiare, tanto
meglio è per l'Amministrazione. Il tutto evidentemente senza
moltiplicare le istanze, i regolamenti burocratici, perché poi alla
lunga in una giungla nessuno capisce niente!
PRESIDENTE
: Altri intendono prendere la parola in sede di
discussione generale?
Ha chiesto di parlare il Consigliere Lustrissy. Ne ha
facoltà.
LUSTRISSY - (D.P.):
Veramente il Presidente della Giunta,
col suo sottile argomentare, ha fornito chiarimenti che erano
opportuni, ed ha sottolineato che bisogna avere di mira le finalità
della legge al di là dei pareri degli Organi tecnici competenti. E
questa finalità generale del rispetto dello spirito della legge è
di competenza della Giunta, dell'Organo politico, questo è fuori di
dubbio. Perciò se l'interpretazione data è quella, non può che
meritare consenso perché le finalità della legge erano quelle di
permettere all'Amministrazione regionale di indirizzare certi
investimenti finalizzati al recupero di un patrimonio ambientale di
un certo interesse.
In questo discorso poi entra anche la legge del '39 in quanto
due sono le possibilità: che il patrimonio ambientale sia
determinato in base alla legge del '39, oppure in base a quanto
stabilito nel piano urbanistico territoriale. Il discorso perciò
non fa una grinza, sotto questo profilo. D'altra parte, non si
voleva certo legalizzare un furto, anche se il richiedente si
troverebbe quasi quasi autorizzato, interpretando la legge in senso
politico, ad agire in difformità della legge, sapendo di trovare
nella sede opportuna la possibilità di sanare la sua posizione.
Avevo già detto in premessa che in sede di realizzazione della
ristrutturazione si possono verificare certi inconvenienti, perché
la progettazione alle volte è abbastanza astratta, di tipo
concettuale, e non sempre trova rispondenza nella realizzazione
dell'opera: quante volte ci siamo trovati di fronte - e l'Assessore
lo sa -a problemi di progettazione e di ristrutturazione che a un
certo punto hanno imposto la demolizione dell'esistente perché non
reggeva la struttura? E questi sono i casi umani anche riferiti
alle progettazioni; si tratta di una cosa naturale che non credo
vada criticata, perché appartiene all'esercizio normale di
un'attività professionale.
Quello che ci preoccupa è che ammettendo una deroga di questo
tipo si vada oltre l'intento della legge; cioè, questa possibilità
esiste, perciò io sarei d'accordo col Presidente della Giunta che
la legislazione esistente già in sostanza - lo ha detto anche
l'Assessore Pollicini - ammette la possibilità di graduare perché
"sino al" vuol dire che la Giunta ha una facoltà discrezionale; e
con questo disegno di legge non si viene che a peggiorare la
situazione nel senso che si ammette la possibilità di graduare il
mutuo in base a delle difformità. Ora, qui bisogna anche
intenderci, perché un conto è la difformità che viene regolarmente
manifestata attraverso l'assenso dell'organo che concede la
concessione edilizia: cioè, nel corso dei lavori mi accorgo che
veramente stanno succedendo delle cose per cui la ristrutturazione
deve cambiare rotta, allora faccio la mia domanda, il Comune
assente in sede di verifica all'Assessorato, alla Regione e
riscontra che tutto si svolge in modo regolare e che quelle
modifiche sono state necessarie; su questo non ci piove.
Altro conto è, secondo me, ammettere per legge questa
possibilità, più incisiva di graduare l'intervento della Regione in
base alle difformità: questo mi sembra pericoloso. Cioè la Giunta,
in definitiva, oggi ha la potestà discrezionale di negare in caso
di totale difformità o di difformità di un certo tipo che non
realizzino gli intenti della legge; nel caso di difformità di altro
tipo ha già oggi la possibilità di utilizzare quel "fino al
60%".
Perciò sarebbe forse più saggio, e credo che il Presidente della
Giunta abbia colto il senso dell'osservazione, soprassedere a
questa proposta di emendamento e lasciare che la legge si esplichi
con la possibilità discrezionale che la Giunta oggi ha già, che non
è negata, tant'è che la Giunta agisce legittimamente oggi in sede
di approvazione dei progetti e di erogazione dei mutui nel senso
indicato dalla legge; non c'è nessuna illegittimità nel
comportamento della Giunta, nè è stato rilevato da alcuno. Questa
mi pare sia la sostanza del problema.
PRESIDENTE
: Ha chiesto di parlare il Consigliere Mafrica.
Ne ha facoltà.
MAFRICA - (P.C.I.):
Mi spiace inserirmi in questi
discorsi sottili sulle norme con ragionamenti più semplici, ma io
credo che le cose non stiano come ha detto l'Assessore e come ha
detto il Presidente della Giunta, perché ho riletto il testo della
legge che si vuole modificare e ho notato che vi è scritto che la
Giunta regionale può concedere mutui fino al 60% o fino all'80% al
momento della presentazione del progetto; può valutare, in base
alle caratteristiche del progetto, se un progetto è meritevole di
avere il 60%, il 50% o il 40%; ma una volta che la Giunta ha
stabilito questo, se poi si riscontra una difformità la legge non
dà alcuna possibilità alla Giunta di graduare la sanzione perché
stabilisce che essa o estingue o continua a ritenere valida la
concessione del mutuo.
Questa è l'interpretazione che do io, perché voi invece dite con
questo art. 2 di aggiungere, in caso di difformità, alla sola
possibilità di estinzione del mutuo anche la possibilità di una
revoca parziale. Secondo me, in questo modo si cambia lo spirito
della legge rispetto al suo testo originario perché la possibilità
di una valutazione della Giunta è rispetto al progetto, non
rispetto all'esistenza di irregolarità sopravvenute.
Io credo - ma questa è una valutazione opinabile, è un consiglio
che possiamo dare alla Giunta sotto l'aspetto sia della
responsabilità che della possibilità discrezionale - che sia meglio
mantenere la forma attuale, per la quale la Giunta ha già oggi una
certa discrezionalità nel dire se rispetto ai fini della legge vale
la pena continuare a mantenere il mutuo o di revocarlo. Però, ecco,
non ritengo che la Giunta debba avere la possibilità di graduare
l'entità del mutuo da concedere in rapporto alle difformità
rilevate, perché, secondo me, se si apre questa strada, si ha la
possibilità di sanare tutto. E' questo il pericolo che noi
vediamo.
Quindi chiediamo alla Giunta, se non ha niente in contrario,
tenuto conto anche delle argomentazioni sostenute da altri
colleghi, di ritirare questo emendamento, di ristudiarlo e comunque
di riparlarne in futuro. Così come è formulato adesso ci sembra
pericoloso.
Un'ultima osservazione al Presidente della Giunta: lui parlava
del CRPT, mi sembra che qui invece ci sia una Commissione speciale
prevista all'art. 18: può essere anche costituita dalle stesse
persone però è una Commissione a sè, che ha fini propriamente
attinenti a questa legge.
ANDRIONE - (U.V.):
Collega Mafrica, questo non infirma
quanto avevamo spiegato, perché quando viene portato in Giunta il
finanziamento non si tratta più di un progetto da realizzare, ma è
un progetto realizzato o per lo meno realizzato in modo sufficiente
perché si possa stabilire se la corrispondenza con il progetto
iniziale è totale o no.
A questo punto - e io concordo con quello che è stato detto dal
Consigliere Lustrissy - non insistiamo con questo articolo; vorrei
solo informare il Consiglio che noi daremo delle istruzioni alla
Commissione, che in pratica poi è il CRPT, in modo tale che sia la
Commissione a dare delle indicazioni; perché nella delibera è
scritto: vista l'autorizzazione data dalla Sovrintendenza alle
Antichità e Belle Arti in data tal dei tali - e normalmente solo
due anni prima - vista la relazione della Commissione che dichiara
che vi è difformità fra il progetto e l'esecuzione, ecco, a questo
punto si potrebbe pretendere che la Commissione non si limiti
all'esame della difformità, ma dia già alla Giunta un'indicazione
dichiarando - senza entrare qui nei particolari - se la difformità
è più o meno grave. Semplicemente questo, che qui invece era
scritto in questa maniera.
PRESIDENTE
: E' stato dunque proposto il ritiro dell'art.
2. Ci sono altri che intendono intervenire? Siamo sempre in sede di
discussione generale; se ci sono proposte di emendamenti o di
variazioni oltre quella proposta dall'Assessore Pollicini e
relativa al punto c), secondo capoverso, dell'art. 1 e oltre la
proposta di ritiro dell'art. 2, devono essere fatte in questo
momento.
L'emendamento, lo ricordo, è quello soppressivo dell'art. 2
presentato testè dal Presidente della Giunta; chiamiamolo pure
ritiro, ma è comunque un emendamento soppressivo perché il
Consiglio deve pronunciarsi in quanto esiste un parere della
Commissione. La variazione annunciata dall'Assessore riguarda la
sostituzione della parola "l'acquisto" con le parole
"l'acquisizione a titolo oneroso o gratuito", ed è relativa, come
ho detto, al punto c), secondo capoverso, dell'art. 1. Non ci sono
altre proposte di emendamento? Nessuno chiede la parola?
Ha chiesto di parlare il Consigliere Bordon. Ne ha facoltà.
BORDON - (D.C.):
Ci siamo battuti in Commissione Affari
Generali per convincerci l'un l'altro, con Mafrica e con Tamone;
speravamo di aver fatto una buona battaglia perché ad un certo
momento ci siamo fatti portare l'art. 21 dell'attuale legge e -
naturalmente tutte le idee sono opinabili, come ha detto l'amico
Mafrica - abbiamo letto che in caso di comprovata irregolarità la
Giunta regionale su proposta del l'Assessorato competente potrà
richiedere che l'Istituto di Credito Convenzionato proceda
all'immediata estinzione del mutuo. 0ra, quale è la nostra
preoccupazione? Siccome ci può essere una irregolarità molto grave
o un'irregolarità lieve, un peccato mortale e un peccato veniale,
noi ci siamo battuti affinché il peccato veniale possa essere
punito ma non come una irregolarità molto grave.
Qui si parla di irregolarità, e la legge consente solo due
alternative: o la conferma o l'estinzione del mutuo. Noi abbiamo
difeso la Giunta quando ha proposto questo art. 2, che consente una
sorta di gradualità; in pratica si tratta di aggiungere alla fine
del 3° comma dell'art. 21 le parole: "ovvero ad una sua congrua
riduzione".
Quindi, ripeto per me, non per voi che ne siete più a
conoscenza, in caso di comprovate irregolarità la Giunta regionale
su proposta dell'Assessorato competente potrà richiedere che
l'Istituto di Credito Convenzionato proceda all'immediata
estinzione del mutuo, ovvero ad una sua congrua riduzione.
Per quanto mi concerne, siccome sono abituato ad andare contro
corrente, vorrei comunicare che voterò perché venga mantenuto
questo art. 2, anche se la Giunta l'ha voluto ritirare, perché se
no, con Tamone, facciamo la figura del piffero! Non sarebbe la
prima volta, ci siamo abituati, ma a farla così facile non siamo
d'accordo! Io chiedo quindi che sia mantenuto l'art. 2.
PRESIDENTE
: Altri che chiedono la parola?
Ha chiesto di parlare il Consigliere Tamone. Ne ha facoltà.
TAMONE - (U.V.):
Dovrò votare contro la soppressione,
perché abbiamo difeso l'emendamento, ma spero di perdere a questo
punto, evidentemente; chiedo però che qualcosa in questo senso sia
fatto, perché vorrei che Mafrica si trovasse nella situazione di
quel povero cristo che ha la casa fatta bene al 90% e gli levano il
mutuo! Vorrei che Mafrica si trovasse in quella condizione! Ho
detto Mafrica, perché Lustrissy può darsi che ci si sia trovato:
anche lui ha la casa vecchia da aggiustare!
Chiedo perciò che la Giunta veramente inventi qualche
marchingegno che dia la possibilità, non dico di aumentare la
discrezionalità della Giunta, ma di rendere meno drastico di quanto
sia oggi l'attuale art. 21. Per questo, sperando di perdere, in
questa occasione voterò contro la soppressione perché ho detto sì
in Commissione insieme al Consigliere Bordon.
PRESIDENTE
: Ha chiesto di parlare il Consigliere Bordon.
Ne ha facoltà.
BORDON - (D.C.):
Sono confortato qui dall'assistenza
dell'amico Maquignaz che diceva se per non essere così draconiani
vogliamo ripensarci ancora un momento per non stralciarlo di colpo;
mi sembra una proposta mediatrice che può andar bene.
Ma la mia vera sconfitta è questa:
è
logico che, portato
in Consiglio, un articolo possa non passare, ma che sia la Giunta a
ritirarlo non lo posso accettare! Perciò mi piacerebbe tanto che la
condiscendenza del Presidente della Giunta venisse punita e che
l'emendamento soppressivo non venisse approvato! E farò minoranza
insieme con il Consigliere Mafrica, la prossima volta!
PRESIDENTE
: Ha chiesto di parlare il Consigliere
Carlassare. Ne ha facoltà.
CARLASSARE - (Dem. Prol. - Nuova Sin. ):
Io ritengo che
con parole molto semplici e senza tante argomentazioni di filosofia
giuridica, il problema sia sostanzialmente questo: se ci sono delle
oggettive difficoltà all'atto del proseguimento dei lavori, queste
difficoltà siano segnalate e ci siano delle strutture in grado di
effettuare un controllo. Noi sappiamo - e ce lo ha detto poc'anzi
il Presidente della Giunta - che in effetti nella legge si parla di
progetto, però l'approvazione del mutuo da parte della Giunta
avviene quando l'opera è già quasi tutta realizzata, almeno così mi
pare che il Presidente abbia detto. A questo punto, il problema è
quello di non trovarsi davanti una struttura modificata senza che
nessuno sappia niente; perciò occorre trovare la precisa
documentazione delle motivazioni che hanno portato a costruire una
cosa in un certo modo, a modificare rispetto al progetto approvato,
senza però togliere valore allo stesso progetto iniziale; questo
è
il grosso rischio cui si va incontro ammettendo tutta
questa elasticità, in quanto l'apportare modifiche in corso di
lavori potrebbe diventare un fatto sistematico e non più
determinato solo dalla necessità oggettiva.
PRESIDENTE
: Colleghi Consiglieri, se non ci sono altri
interventi la discussione generale è chiusa. Passiamo all'esame
dell'articolato.
Do lettura dell'art. l:
Art. 1
L'art. 3 della L.R. 8.10.1973, n. 33, core modificato
dall'art. 1, 1° comma, della L.R. 5.7.1976, n. 23, e dall'art. 2,
2° comma, della L.R. 11. 8.1975, n. 41, è sostituito con il
seguente:
"Possono ottenere le provvidenze di cui all'art. 2 i seguenti
soggetti:
a)
i conduttori di aziende agricole residenti nel
Comune in cui sono ubicati gli immobili da sistemare;
b)
i proprietari degli immobili compresi nelle zone di
cui all'art. 2 e residenti, da almeno 3 anni, nel Comune in cui
sono ubicati detti immobili;
c)
i proprietari, da almeno 2 anni prima dell'entrata
in vigore della presente legge, di immobili compresi nelle zone di
cui all'art. 2, ma non residenti nei Comuni in cui sono ubicati
detti immobili.
Ai fini del computo dell'anzidetto periodo di 2 anni, non
costituiscono elemento interruttivo l'acquisto della proprietà
dell'immobile, a qualunque titolo, da parte dei soggetti di cui
all'art. 565 del Codice Civile;
d) i soggetti di cui ai punti precedenti riuniti in un'unica
iniziativa di sistemazione;
e) i Comuni della Valle d'Aosta".
PRESIDENTE: A questo articolo è stato presentato un emendamento
proposto dall'Assessore Pollicini. Al secondo capoverso del punto
c) la parola "l'acquisto" viene sostituita dalle parole
"l'acquisizione a titolo oneroso o gratuito". Qualcuno chiede la
parola su questo emendamento?
Metto in approvazione l'emendamento testè letto:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE
: Do lettura dell'art. i nel testo
emendato:
Art. 1
L'art. 3 della L.R. 8.10.1973, n. 33, come modificato
dall'art. 1, 1° comma, della L.R. 5.7.1976, n. 23, e dell'art. 2,
2° comma, della L.R. 11. 8.1975, n. 41, è sostituito con il
seguente:
"Possono ottenere le provvidenze di cui all'art. 2 i seguenti
soggetti:
a) i conduttori di aziende agricole residenti nel Comune in cui
sono ubicati gli immobili da sistemare;
b) i proprietari degli immobili compresi nelle zone di cui
all'art. 2 e residenti, da almeno 3 anni, nel Comune in cui sono
ubicati detti immobili;
c) i proprietari, da almeno 2 anni prima dell'entrata in vigore
della presente legge, di immobili compresi nelle zone di cui
all'art. 2, ma non residenti nei Comuni in cui sono ubicati detti
immobili.
Ai fini del computo dell'anzidetto periodo di 2 anni, non
costituiscono elemento interruttivo l'acquisizione a titolo oneroso
o gratuito della proprietà dell'immobile, a qualunque titolo, da
parte dei soggetti di cui all'art. 565 del Codice Civile;
d) i soggetti di cui ai punti precedenti riuniti in un'unica
iniziativa di sistemazione;
e) i Comuni della Valle d'Aosta".
PRESIDENTE
: Metto in approvazione l'art. 1 così
emendato:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE
: Do lettura dell'art. 2:
Art. 2
Alla fine del 3° comma dell'art. 21 della L.R. 8.10.1973, n.
33, sono aggiunte le parole seguenti: "ovvero ad una sua congrua
riduzione".
PRESIDENTE
: Come sapete, è stato proposto un emendamento
soppressivo dell'intero art. 2. Qualcuno vuole prendere la parola
per dichiarazione di voto?
Metto in approvazione l'emendamento soppressivo dell'intero art.
2:
ESITO DELLA VOTAZIONE
Presenti: 26
Votanti: 26
Favorevoli: 21
Contrari: 5
Il Consiglio approva
PRESIDENTE
: Con l'approvazione dell'emendamento
soppressivo l'art. 2 è eliminato dal testo della legge.
Do lettura dell'art. 3:
Art. 3
La presente legge è dichiarata urgente ai sensi del 3° comma
dell'art. 31 dello Statuto Speciale ed entrerà in vigore il giorno
successivo a quella della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE: Metto in approvazione l'art. 3:
ESITO DELLA VOTAZIONE
Presenti: 26
Votanti: 26
Maggioranza: 18
Favorevoli: 26
Il Consiglio approva all'unanimità
PRESIDENTE
: Nel testo di legge, l'art. 3 testè approvato
prende il numero 2, data la soppressione dell'articolo
precedente.
Ci sono dichiarazioni di voto prima della votazione segreta?
Passiamo quindi all'approvazione della legge nel suo complesso.
Metto in approvazione, per votazione segreta, il testo della
legge nel suo complesso:
VOTAZIONE SEGRETA
ESITO DELLA VOTAZIONE
Presenti: 27
Votanti: 27
Favorevoli: 24
Contrari: 3
Il Consiglio approva
PRESIDENTE: Passiamo alla trattazione dell'oggetto iscritto al
n. 30 dell'ordine del giorno.
