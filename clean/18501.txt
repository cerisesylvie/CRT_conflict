Classificazione
CONSULTE COMMISSIONI E ORGANI COLLEGIALI


Resoconto integrale del dibattito dell'aula
Oggetto del Consiglio n. 1607 del 15 novembre 2000 - Resoconto
OGGETTO N. 1607/XI Valutazioni in merito alla funzione della
Consulta regionale dell'economia e del lavoro (CREL).
(Interrogazione)
Interrogazione Preso atto delle affermazioni contenute
nell’intervento dell’Assessore
regionale alle Finanze in merito alla "Consulta regionale
dell’economia e del lavoro", nella seduta della 2^
Commissione consiliare del 2 ottobre u.s.;
Visto il ritardo con cui è stato richiesto il parere nella
commissione competente sul piano previsionale e di programma della
Consulta stessa per l’anno 2000;
il sottoscritto Consigliere regionale
Interroga
la Giunta regionale e l’Assessore competente per
conoscere:
1) se ritiene tuttora valide le finalità previste
dall’art. 1 della legge 23 novembre 1994 n. 70,
concernenti l’istituzione del CREL.
F.to: Beneforti
Président
La parole à l'Assesseur au budget, aux finances
et à la programmation, Agnesod.
Agnesod (UV)
L'interrogazione del Consigliere Beneforti
pone un solo quesito: se ritiene tuttora valide le finalità
previste dall’articolo 1 della legge 23 novembre
1994 n. 70, concernenti l'istituzione del CREL.
Le finalità contenute in questo articolo sono le seguenti: la
Regione Valle d'Aosta, al fine di rendere i propri interventi in
materia economica sempre più efficaci e rispondenti alle concrete
esigenze del sistema socio-economico locale, promuove una sede
permanente di confronto e di collaborazione con gli enti e le forze
economiche e sociali interessate ai processi di sviluppo
dell'economia regionale attraverso l'istituzione della
consulta.
Le finalità sono quindi in toto da confermare e i percorsi di
questi anni testimoniano la volontà di andare in questa direzione
perché i momenti di confronto sono stati cercati, sono stati poi
ottenuti, c'è stato questo tavolo permanente di confronto che
adesso è stato concluso con l'istituzione del patto per lo
sviluppo.
C'è in questa fase la predisposizione di un disegno di legge di
riorganizzazione del sistema camerale; in questo disegno di legge
troveranno sicuramente spazio questi momenti permanenti di
confronto fra le categorie e l'amministrazione pubblica e la
Regione, pertanto noi crediamo che per quanto riguarda le finalità
in sé debbano essere mantenute e anzi vadano codificate e inserite
in un'apposita legge che regolamenta non solo questo aspetto, ma
tutto il servizio camerale.
Quindi definiamo una legge quadro che contempla l'articolazione
di tutte le problematiche che hanno le varie categorie economiche
operanti nella nostra regione e in questa dovrà essere previsto
anche il momento di confronto.
Detto questo, confermo quanto ho detto in commissione che
riprende quanto ho espresso in questo momento e in altri momenti
rispondendo ad altre iniziative sul CREL presentate in questo
Consiglio.
Noi crediamo opportuno e importante continuare a mantenere
questo momento di analisi, di confronto, di collaborazione con gli
enti e le forze economiche e sociali interessate ai processi di
sviluppo dell'economia nella nostra Regione, ma crediamo che questo
momento debba trovare una propria collocazione più importante e
organica in un contesto nuovo del disegno di legge che stiamo
presentando.
Président
La parole au Conseiller Beneforti.
Beneforti (PVA-cU)
Questa interrogazione era stata
presentata dopo l'audizione dell'Assessore Agnesod da parte della
II Commissione in occasione dell'esame del bilancio di previsione
del CREL per il 2000.
In tale occasione, come risulta dal verbale della riunione della
commissione avvenuta il 2 ottobre, l'Assessore, oltre ad esprimere
il parere della Giunta sul bilancio, afferma che la Giunta
regionale per la formulazione di pareri, consulenze o altre forme
di collaborazione in ordine all'attività amministrativa regionale
sta facendo sempre più sovente affidamento ad altri organismi quali
il Patto per lo sviluppo e il CELVA che peraltro sono composti
dagli stessi interlocutori del CREL; precisa inoltre che il CREL
rimane comunque un organismo di consulenza anche del Consiglio
regionale.
Alla precisa domanda da parte mia di conoscere qual era la
volontà politica della Giunta in ordine al mantenimento o meno
della Consulta del CREL, domanda che ho riproposto con questa
interrogazione, l'Assessore rispondeva che reputava necessario
sentire direttamente dai rappresentanti delle categorie che
compongono il CREL se vogliono o meno mantenere in attività questo
organismo; aggiungeva che la legge istitutiva del CREL prevede,
oltre al contributo regionale, anche un contributo annuo degli enti
e associazioni che lo compongono che dovrebbero pertanto
autofinanziarsi; inoltre sottolineava che a suo avviso i membri
della consulta dovrebbero svolgere questo tipo di attività a titolo
di volontariato.
Questo è quello che rispose e mi sembra che sia molto diverso da
quello che oggi ha risposto; in quel momento in commissione
sembrava quasi che ci fosse la volontà politica della Giunta di
liquidare il CREL che poteva rimanere magari uno strumento del
Consiglio regionale.
Ecco il perché della mia interrogazione. Prendo atto della
risposta che l'Assessore ha dato e torneremo sul problema del CREL
sia in occasione della legge che l'Assessore ha annunciato essere
in preparazione, sia nel corso della discussione del bilancio di
previsione del CREL del 2000 che non è stato ancora presentato e
portato all'esame del Consiglio.
Non mi dichiaro del tutto soddisfatto della risposta; mi sembra
che ci siano delle contraddizioni di fondo che la Giunta deve
chiarire.
