Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 328 del 14 dicembre 1970 - Resoconto
OGGETTO N. 328/70 - Fatti di Milano. (Reiezione di ordine del
giorno)
Fosson (U.V.
) - Passiamo all'ordine del giorno presentato
dal Consigliere Tonino, dicendo che il responsabile di aver mandato
un po' più avanti i lavori del Consiglio è il Consigliere Tonino
eh, perché, altrimenti, avremmo chiuso una mezz'ora prima.
Pregherei, quindi, il Segretario di leggere l'ordine del
giorno.
Andrione (U.V.)
-
"Il Consiglio regionale della Valle
d'Aosta - venuto a conoscenza dei luttuosi avvenimenti di sabato 12
dicembre 1970 a Milano, fatti avvenuti durante una civile
manifestazione di protesta contro il regima fascista di Franco,
manifestazione condivisa dalla pubblica opinione, ad un anno esatto
dai tragici fatti di Piazza Fontana, dove ancora una volta il
meccanismo della provocazione delle cariche poliziesche hanno
probabilmente provocato la morte del giovane studente Saverio
Saltarelli e il ferimento di altri liberi cittadini;
indignato per tale barbara aggressione causata dalla
forsennata campagna del partito dell'avventura e delle forze
reazionarie della destra para-fascista economica e
politica;
condanna con ferma presa di posizione simili atti indignatori
e reazionari tendenti a reprimere e colpire le masse popolari e la
stessa democrazia;
il Consiglio regionale della Valle d'Aosta
mentre esprime l'espressione del più profondo cordoglio ai
famigliari della giovane vittima e gli auguri di pronta guarigione
ai feriti;
condanna il fazioso comportamento e la reticenza dell'organo
informativo della RAI-TV per le parziali distorte notizie su di un
episodio che doveva essere fatto conoscere nella sua piena realtà e
alla luce dei fatti;
protesta presso il Governo nazionale per la leggerezza
dimostrata al sopravvivere di manifestazioni fasciste nel
Paese;
auspica che tale stato di cose abbia a cessare - e che i
valori democratici abbiano il sopravvento su talune espressioni
incompatibili con la democrazia operaia ed operativa nel nostro
Paese e soprattutto per quanto concerne la nostra Regione a Statuto
speciale nata dalla lotta antifascista - che tale repressione sia
respinta nel modo più energico da un popolo lavoratore che auspica
che dalla lotta antifascista, amalgamata con le attuali esigenze
portate avanti dal popolo valdostano, che vuole portare avanti un
processo evolutivo a cui, in primo piano, i valori del popolo
valdostano lavoratore antifascista siano salvaguardati".
Andrione (U.V.)
- No, io vorrei pregare l'amico
Consigliere Tonino,
parce domine letaris sium lu debit
Jerusalem
, cioè è un salmo dell'Avvento e il nostro Consigliere
Albaney che ha dei trascorsi di quel genere se li ricorderà molto
bene, no in questo senso. Questo ordine del giorno, praticamente,
anche se stilato in maniera più completa e forse un po' più dura,
non aggiunge niente all'ordine del giorno che abbiamo votato prima
all'unanimità e, in un certo senso, farne un secondo, costituisce
una diminuzione dell'altro ordine del giorno. Una volta che abbiamo
raggiunto una unanimità su un certo tipo di protesta di fronte agli
avvenimenti di questo genere, tanto vale fermarsi a quel punto lì e
non caricare troppo la dose. Per cui, in tutta amicizia, io
pregherei il Consigliere Tonino di non obbligarci a prendere
posizioni di fronte ad un ordine del giorno che, per quanto giusto
nella sostanza, non modifica quello che abbiamo detto prima, non
aggiunge niente e quindi, in questo momento, adesso, appare
superfluo; in tutta amicizia io ti pregherei di ritirarlo.
Tonino (P.S.I.U.P.)
- Ma, io ho letto attentamente
l'ordine del giorno votato prima, che, per conto mio, è un ordine
del giorno che non dice niente, non rientra nei fatti conclusivi di
questa faccenda né nomina la faziosità della RAI-TV in cui si è
visto in modo come ancora questo strumento - che dovrebbe essere a
disposizione del popolo italiano tutto, per il bene della verità -
per una volta ancora noi abbiamo visto come questo strumento serva
a mistificare i fatti che accadono in certe circostanze.
A me spiace proprio per il Consigliere Andrione che mi sollecita
a ritirare questo ordine del giorno, mi spiace proprio, ma io
insisterei a porlo in votazione anche perché non è che questo
guasti l'ordine del giorno precedentemente votato.
Pollicini (D.P.)
- Senza entrare nel merito del testo
dell'ordine del giorno del Consigliere Tonino, di cui noi
condividiamo il contenuto, ritengo che, così, il Consigliere Tonino
assolva a un dovere di Partito, però non so sino a che punto.
Proprio per questo dovere di Partito, questo ordine del giorno avrà
pochissime probabilità - direi nessuna probabilità - di essere
approvato.
Senza anticipare l'esito della votazione, direi che l'ordine del
giorno porti acqua al mulino del Partito e serva, magari, soltanto
per poter dire che il proprio Consigliere nel Consiglio regionale
lo ha presentato.
Ora, mi pare che, nella sostanza del discorso, tenuto conto che
è sempre opportuna la ricerca di una unanimità in seno al Consiglio
regionale; questa unanimità è stata trovata nel precedente ordine
del giorno. Evidentemente, ognuno ha rinunciato a una parte di
quelle che potevano essere le proprie visioni politiche, le proprie
visioni sui fatti, proprio per raggiungere questo obiettivo di
unanimità. Quindi anch'io, mi consenta Consigliere Tonino, la prego
di esaminare la possibilità di ritirare questo ordine del
giorno.
Balestri (P.S.I.)
- Io aspetto una risposta dal
Consigliere Tonino; se, però, l'ordine del giorno fosse mantenuto,
si stratta di un ordine del giorno abbastanza lungo in cui, da una
prima lettura, molte cose possono essere condivise mentre alcune
non le condivido. Chiederei, quindi, una copia di quest'ordine del
giorno e una sospensione di cinque, dieci minuti per potermi
consultare e per vedere.
Germano (P.C.I.)
- L'accordo unitario è più forte e le
considerazioni che ha fatto il Consigliere Pollicini sono vere, è
anche vero, però, che la situazione in cui viviamo oggi nel nostro
Paese è una situazione preoccupante ed è anche vero che un accordo
unitario è fatto, per esempio, col Partito Liberale; ora questo non
esclude che un Consigliere, che un rappresentante di un gruppo o di
alcuni gruppi ritenga giusto l'accordo unitario, però, vista la
situazione grave, riteniamo di ribadire la nostra posizione - che
non è affatto dovuta a giustificazione presso il suo Partito o a
questioni di altro genere - diciamo le cose come stanno no? Il
rappresentante del Partito Liberale voleva che ci fosse la
responsabilità degli anarchici, noi volevamo che ci fosse la
responsabilità della polizia, la Democrazia Cristiana poteva non
essere d'accordo, il Partito Liberale non era d'accordo, abbiamo
eliminato tutti e due: anarchici e polizia, ma che ci sia la
responsabilità della polizia è una cosa che non si può negare.
Quindi, va bene, capisco anche che voi possiate non essere
d'accordo, però, il Consigliere Tonino ha tutti i doveri di
presentare l'ordine del giorno e noi che abbiamo votato l'ordine
del giorno unitario ci sentiamo, come posizione politica, in dovere
di votare questo ordine del giorno, perché lo riteniamo più vicino
alle posizioni che, nell'accordo unitario, noi abbiamo
sostenuto.
Bordon (D.C.)
- Il Consigliere Bordon, come Capo Gruppo,
si associa a quanto hanno detto il Consigliere Pollicini e gli
altri Consiglieri intervenuti. Però io ho l'impressione -
cercheremo di evitare questo - che qui ci si voglia portare nelle
solite polemiche ben note, specialmente quando vengono da parte del
Consigliere Tonino, perché abbiamo notato, già in altre occasioni,
delle frasi già preparate da lunga data che ci vengono regolarmente
ammannite e sanno di stantio e quindi ci nauseano anche.
Qui non entriamo in merito all'anarchia, alla polizia, a quello
che non è, ognuno ha le sue idee, e io vi dico soltanto che oggi
abbiamo votato un ordine del giorno all'unanimità. Per noi è
assurdo dover votare delle considerazioni che vengono fatte qui
soltanto a scopo demagogico che io potrei leggere e che, se
eventualmente sarà il caso, le leggeremo dopo. Noi, quindi, non
riteniamo di dover votare quest'ordine del giorno, proprio perché,
stamattina, anzi, questo pomeriggio - avete trovato questa
unanimità; noi abbiamo accondisceso, avevamo chiesto anche noi
qualche aggiunta per venire ad una conclusione, non abbiamo
insistito, noi, per il momento, non abbiamo altro da dire se non
che non voteremo questo ordine del giorno perché è soltanto
demagogia e nient'altro.
Tonino (P.S.I.U.P.)
- Ma io non ho chiesto a nessun
gruppo politico il favore o il piacere di votare questo ordine del
giorno; ogni gruppo politico faccia quello che vuole. Io presento
questo ordine del giorno non perché, così, sono dei racconti, come
ha detto il Consigliere Bordon, custoditi lì da lungo tempo, sono
notizie apparse oggi su tutti i giornali: ne parlano "La Stampa" e
la "Gazzetta del Popolo", ne parlano gli altri giornali. Io vorrei
solo prendere un piccolo brano che dice: "è ora di farla finita con
la tolleranza e con la compiacenza verso le squadre, le squadracce
fasciste, verso le organizzazioni para-milioni e verso gli intrighi
e le realtà torbide che si nascondono in certi ambienti delle forze
dell'ordine". Quindi, non è una cosa che si inventa il Consigliere
Tonino, ma sono realtà che capitano nel nostro Paese, per cui io
insisto che questo ordine del giorno venga posto in votazione e non
obbligo nessun Partito politico a votarlo se non lo condividono.
Prendo atto dei Partiti che non lo voteranno.
Fosson (U.V.)
- Altri che vogliono prendere la parola su
questo argomento? Allora mettiamo in votazione, Consigliere
Pollicini?
Pollicini (D.P.)
- Visto che l'ordine del giorno permane,
il nostro Gruppo voterà contro.
Balestri (P.S.I.)
- Me l'ero riguardato un momento,
alcuni punti li condividiamo, non possiamo, però, sottoscrivere
altri punti, per cui ci asterremo dalla votazione.
Fosson (U.V.)
- Allora metto in votazione l'ordine del
giorno presentato dal Consigliere Tonino. Chi è favorevole alzi la
mano. Chi è contrario alzi la mano. Astenuti?
Allora, otto favorevoli; quattordici contrari; tre astenuti.
L'ordine del giorno è respinto.
Sospendiamo quindi la seduta che sarà ripresa mercoledì mattina
alle ore 9,30, come da convocazione.
---
Si dà atto che la l'adunanza termina alle ore 20,22.
