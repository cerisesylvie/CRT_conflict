Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 3488 del 3 aprile 2024 - Resoconto
OGGETTO N. 3488/XVI - Interpellanza "Intendimenti in merito
alla razionalizzazione delle strutture dirigenziali e informazioni
degli incarichi di PPR".
Bertin (Presidente) -
Punto n. 29. Consigliera Erika
Guichardaz ha facoltà di intervenire.
Guichardaz E. (PCP) -
Torniamo a parlare di posizioni di
particolare responsabilità perché, come sappiamo, poco tempo fa c'è
stata la pubblicazione degli incarichi e dell'attribuzione degli
incarichi. Ricordiamo, in tal senso, le criticità espresse già nel
luglio 2023, quando si ventilava l'idea delle posizioni di
particolare responsabilità, prendendo parte dello studio Bocconi,
perché comunque all'interno di quello studio le posizioni andavano
viste in un secondo momento da quello che si poteva vedere nel
nuovo modello organizzativo proposto proprio dallo studio Bocconi;
successivamente, abbiamo anche presentato diverse iniziative
proprio perché, in riferimento alle posizioni di particolare
responsabilità, iniziavamo ad intravedere delle discrepanze, sia
rispetto ai punteggi da attribuire, sia rispetto allo spostamento
di alcune posizioni organizzative che hanno già, come abbiamo
sentito stamattina, visto i primi trasferimenti, proprio perché non
riconfermate.
Soprattutto, sappiamo bene che il passo successivo sarà quello
delle posizioni organizzative rafforzate, quindi anche sotto questo
punto di vista, nella strutturazione del nuovo modello
organizzativo, un altro passo importante sarà proprio quello
dell'individuazione delle posizioni organizzative rafforzate e
anche della limitazione invece di alcune direzioni, così ci diceva
nella risposta ad una delle nostre interpellanze, dove si stava
anche valutando la possibilità, nel caso di pensionamenti,
trasferimenti o altro, di ridurre anche il numero delle
dirigenze.
Abbiamo poi anche visto - ma sarà oggetto di futura iniziativa -
quanto è avvenuto sulle posizioni di particolare responsabilità dei
capi dei servizi di segreteria e anche sotto questo punto di vista
quanto avevamo ipotizzato si sta puntualmente verificando.
Per quest'anno sono solo a livello sperimentale, il prossimo
anno posso già dirle che, secondo me, molti non parteciperanno al
bando, se quel posto verrà messo a bando.
Quello che noi adesso vorremmo sapere, anche alla luce degli
incarichi attribuiti, è a quante delle cinque strutture in cui era
presente solo un funzionario D è stata attribuita proprio a questo
funzionario la PPR, se vi sono attribuzioni di PPR a candidati
senza possesso di laurea, con la presenza nelle graduatorie invece
di dipendenti che hanno il possesso della laurea (perché, ricordo,
erano quattordici gli incarichi che non prevedevano laurea sui
venti), quali sono le PPR individuate dal Segretario generale in
qualità di responsabile della prevenzione della corruzione e della
trasparenza, insieme al coordinatore del Dipartimento personale,
sulle quali insistono procedimenti maggiormente esposti al rischio
di corruzione e quali sono le modalità e le tempistiche individuate
al fine dell'applicazione del criterio di rotazione di tale
incarichi. Poi il cronoprogramma e le intenzioni
dell'Amministrazione rispetto ai pezzi successivi, ossia quello
della razionalizzazione delle strutture e all'attribuzione delle
indennità per attività che richiedono elevata professionalità, cioè
quei D rafforzati di cui ho parlato nelle premesse.
Presidente -
Risponde il Presidente della Regione.
Testolin (UV) -
Riguardo alla prima domanda, delle cinque
unità organizzative con un solo funzionario, in tre casi il
vincitore della procedura è risultato essere il funzionario già
titolare del posto.
Rispetto alla seconda domanda, tre dei ventitré incarichi di PPR
sono stati conferiti a funzionari privi della laurea che, come
evidenziato dal Dipartimento del personale, possiedono
un'esperienza professionale ultra-ventennale nei posti di
riferimento.
Rispetto alla terza domanda, l'attività di analisi finalizzata
all'individuazione delle posizioni da assoggettare a rotazione da
parte degli uffici è in corso. L'analisi è stata estesa anche alle
posizioni dirigenziali, valendo anche per queste ultime il medesimo
principio della rotazione quale misura di contrasto alla
corruzione.
Si conta di pervenire all'individuazione delle strutture
dirigenziali e delle PPR maggiormente esposte al rischio di
corruzione per le quali prevedere un obbligo di trattazione
periodica entro la fine dell'anno.
Riguardo alla quarta domanda, rispetto alla razionalizzazione
delle strutture dirigenziali, al momento si è provveduto ad un
primo intervento presso il Dipartimento agricoltura dovuto a
situazioni contingenti; è possibile che ne vengano realizzati altri
ma, come già detto in precedenti occasioni, gli interventi di
razionalizzazione delle strutture dirigenziali saranno l'esito
finale del processo di revisione organica della struttura
organizzativa dell'Amministrazione regionale attualmente in
corso.
Quanto alle indennità per attività della categoria D che
richiedono elevata professionalità, il 14 marzo è stata avviata la
contrattazione decentrata del FUA (Fondo Unico Aziendale), dove
tali indennità trovano finanziamento, e la contrattazione è
tutt'ora in corso.
Presidente -
Per la replica, consigliera Erika
Guichardaz.
Guichardaz E. (PCP) -
Come avevo già evidenziato, il
fatto di continuare a conferire a persone prive di laurea posizioni
di particolare responsabilità, anche se hanno delle competenze, lo
trovo poco incentivante, anche rispetto ai giovani a cui
continuiamo ad evidenziare l'importanza, invece, di conseguire quel
titolo di studio.
Questo lo dico perché già passare da C2 a D è un passo in più
rispetto a quello a cui potresti accedere senza la laurea. Da qui,
addirittura, a fare un passo ulteriore, credo sia profondamente
scorretto proprio a livello di pensiero, proprio perché - come
dicevo - gli incentivi vanno dati a persone che, sotto questo punto
di vista, forse hanno anche i titoli per farlo.
Aspetteremo invece le definizioni da parte del Segretario
generale e del Coordinatore del personale rispetto alla rotazione,
perché, vedendo le PPR assegnate, ci rendiamo conto che alcuni
ruoli, soprattutto legati agli appalti, sono dati a persone che
avevano già la PPO.
Sono curiosa quindi di capire se sotto questo punto di vista per
quelle persone quei posti verranno individuati perché evidentemente
la rotazione in queste particolari posizioni non c'è stata.
Valuteremo poi a seguito della definizione che ci verrà resa quanto
evidenziavo in precedenza.
Aspetteremo infine i risultati della nuova riorganizzazione
dell'Amministrazione conseguente alle nuove funzioni svolte dai
funzionari incaricati alle nuove modalità di gestione, che saranno
poste dai dirigenti una volta apprese le loro nozioni da
manager
,
come sappiamo, a seguito del corso che
stanno frequentando, un cambiamento che dovrà avere dei risultati
epocali, immaginiamo, e tangibili per l'efficienza della macchina
organizzativa di cui bisognerà tenere conto, visti i grandi
cambiamenti positivi in essere e le risorse economiche
utilizzate.
Naturalmente, sono ironica in questo senso, perché ribadisco che
nella riorganizzazione pensata dallo studio Bocconi si parlava come
tassello principale l'individuazione dei manager, cioè di quelli
che dovrebbero essere a capo delle varie strutture e poi a caduta;
noi stiamo facendo il contrario e mi sembra che lo stiamo già
facendo anche male rispetto alle ricadute che si vedono già da
questi primi passi, quindi da persone che chiedono il trasferimento
e da altre che vengono già alla porta per dire che quanto è stato
dato loro non va bene.
Sotto questo punto di vista, naturalmente, terremo sott'occhio
la situazione.
