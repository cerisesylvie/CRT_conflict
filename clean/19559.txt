Classificazione
INFORMAZIONE
Radiotelecomunicazioni


Resoconto integrale del dibattito dell'aula
Oggetto del Consiglio n. 2716 del 10 luglio 2002 - Resoconto
OGGETTO N. 2716/XI Normativa in materia di realizzazione delle
infrastrutture per le reti di telecomunicazioni.
(Interpellanza)
Interpellanza Preso atto che giovedì 20 giugno 2002 è stato
esaminato dalla Conferenza unificata Stato-Regioni il Decreto
Legislativo recante: "Disposizioni per accelerare la realizzazione
delle infrastrutture per le reti di telecomunicazioni";
Appurato che in tale decreto ci sono alcune norme che:
- ledono le prerogative costituzionali delle Regioni e dei
comuni, in quanto considerano le infrastrutture per le
telecomunicazioni come opere di interesse nazionale;
- pongono limitazioni legali alla proprietà privata, in quanto
consentono al gestore di agire direttamente in giudizio contro chi
impedisce il passaggio e l'installazione delle infrastrutture;
- consentono a tutti gli operatori di installare infrastrutture
celermente, espropriando le autonomie locali di quel ruolo di
prevenzione, controllo e pianificazione che compete loro;
Considerato che tali norme, se fossero approvate ed attuate,
costituirebbero un grave danno anche per la nostra regione;
Ritenendo che sarebbe compito della regione impedire a tutti i
livelli che tale progetto si trasformi in norma cogente;
i sottoscritti Consiglieri regionali
Interpellano
la Giunta regionale per sapere:
1) quale valutazione, nel decreto legislativo in questione, è
stata espressa, in sede di conferenza unificata Stato regioni,
dalla nostra regione;
2) come intenda operare perché sia fermata l'impostazione di
fondo di tale decreto legislativo;
3) se ritenga che abbia una influenza sulla legge regionale
31/00 e, in tal caso, se intenda operare per integrare le due
normative o se intenda ribadire la competenza primaria della
regione Valle d'Aosta in materia di governo del territorio.
F.to: Squarzino Secondina - Beneforti
Presidente
La parola alla Consigliera Squarzino
Secondina.
Squarzino (PVA-cU)
Il Consiglio dei ministri ha approvato
il 9 maggio uno schema di decreto legislativo, che riguarda delle
disposizioni per accelerare la realizzazione delle infrastrutture
per le reti di telecomunicazione, e lo scopo è quello di indicare
delle procedure semplificate per costruire le antenne per la
telefonia mobile.
La finalità di questo decreto legislativo è quella di estendere
alle infrastrutture per le reti di telecomunicazione le procedure
speciali che sono state introdotte, per realizzare opere
strategiche. Sono opere di cui c'è un elenco, condivisibile o meno,
ma un elenco c'è; in questo caso, però, non c'è nessun elenco di
opere ritenute importanti e che si intendono realizzare in deroga a
quanto prevede l'attuale legge di tutela ambientale.
Tale decreto interviene con pesanti agevolazioni in materia di
installazione delle antenne delle stazioni radio base per la
telefonia mobile e consente quindi agli operatori di installare le
proprie infrastrutture in modo celere. A noi pare che scopo
prioritario di tale decreto sia garantire alle compagnie di
telefonia mobile procedure più snelle e veloci, per installare le
loro antenne e stazioni radio.
Questa accelerazione delle procedure ha però come conseguenza
quella di vanificare gran parte della legislazione regionale in
materia, nonché tutte quelle iniziative dal punto di vista
urbanistico e di salvaguardia dell'ambiente, che i comuni e gli
enti locali hanno messo in atto con regolamenti, leggi e
disposizioni, perché questo decreto espropria gli enti locali del
loro ruolo di prevenzione, controllo e pianificazione.
Innanzitutto questo decreto considera le infrastrutture per le
telecomunicazioni come "opere di interesse nazionale",
assimilandole quindi alle opere di urbanizzazione primaria, senza
che ne venga data una motivazione adeguata. Ancora: sulla base del
fatto che sono opere di interesse nazionale, si propongono
limitazioni legali alla proprietà privata, per cui il gestore
potrebbe agire direttamente in giudizio, quindi ricorrere
all'esproprio, contro chi impedisce il passaggio o l'installazione
delle strutture che lui intende collocare sul territorio. Non si
capisce, fra l'altro, perché sia previsto un regime particolare di
tutela per l'operatore delle telecomunicazioni rispetto a tutti gli
altri operatori e imprenditori che operano sul terreno. Ancora: le
autorizzazioni pregresse vengono convertite nelle nuove
autorizzazioni senza che venga chiarito il rapporto che esiste fra
le strutture esistenti e le nuove realizzazioni: questo è il punto
che ci interessa per quanto riguarda la nostra legge regionale.
La cosa più grave, a nostro avviso, è che, se fosse applicato
questo decreto, sarebbe abrogato il comma 2 dell'articolo 11 della
legge n. 189/1997, l'articolo 2 bis, che prevede che nell'usare le
infrastrutture,
"le imprese devono garantire la compatibilità
delle stesse infrastrutture con le norme vigenti, relative ai
rischi sanitari per la popolazione, in particolare in merito ai
campi elettromagnetici da essi generati"
, e prevede anche che:
"l'installazione di infrastrutture sia sottoposta a opportune
procedure di valutazione di impatto ambientale".
Ho voluto illustrare questo decreto, per far capire quanto lo
stesso sia altamente negativo: da una parte, perché lesivo
dell'autonomia degli enti locali; dall'altra, perché prende
l'interesse di una parte, lo fa diventare interesse di un tutto, e
lo impone a tutti gli altri soggetti che operano su un territorio e
che sono responsabili di quel territorio.
Il decreto è stato portato all'esame della Conferenza unificata
Regioni-Stato-città-autonomie locali; in quella riunione - a quanto
pare - la Regione Valle d'Aosta ha espresso un parere negativo,
parere che condividiamo e in cui ci riconosciamo. Siamo contenti
che la Regione abbia espresso in questa occasione - a differenza di
altre - un parere negativo rispetto a tale decreto.
Quello che mi interessa è verificare le valutazioni che
l'Assessore dà, perché queste sono quelle che do io, magari lui ne
ha altre più pertinenti, più opportune, più precise. Inoltre, ci
interessa sapere come intende operare perché sia fermata
l'impostazione di fondo di questo decreto legislativo. C'è stato un
primo parere negativo alla conferenza, ma dopo cosa si vuole fare?
Terzo punto - che è poi quello nodale -: che rapporto ha questo
decreto, se fosse applicato, con la nostra legge regionale e cosa
comporta per noi, se questo comporta delle modifiche, delle
decisioni da prendere.
Presidente
La parola all'Assessore al territorio,
ambiente e opere pubbliche, Vallet.
Vallet (UV)
Nell'illustrazione dell'interpellanza la
Consigliera Squarzino ha ampiamente e esaustivamente illustrato il
contenuto del decreto, quindi su questo non tornerò. Sin dalla sua
approvazione, noi abbiamo rilevato come tale normativa rischi di
vanificare molto di quanto è stato fatto da parte delle Regioni e
dei Comuni - faticosamente, direi - per quanto riguarda la
definizione di norme urbanistiche e di tutela della salute per
regolare l'installazione di impianti per tele-radiocomunicazioni e
telefonia mobile.
Questo decreto prevede, in generale, uno spostamento di
competenze dalle Regioni e dagli Enti locali, agli Enti centrali.
Abbiamo rilevato inoltre come l'iter autorizzativo, fondato su
autonotifiche dei singoli gestori eventualmente consociati in
associazioni, sia controproducente rispetto a una serie di
situazioni. La nostra esperienza in merito all'applicazione della
legge n. 31/2001 ci ha permesso di verificare l'impossibilità di
dare fondati giudizi di compatibilità ambientale, senza una
preventiva acquisizione delle informazioni relative a tutti gli
impianti di tutti i gestori compresenti su un dato territorio, e
quindi poco significato ha la conoscenza del singolo impianto.
Sulla base di questi rilievi, abbiamo evidenziato che il decreto
ci sembrava privilegiare in modo marcato lo sviluppo delle reti a
scapito dei doverosi controlli necessari a garantire la salute
pubblica, disconoscendo le competenze in materia che la legge n.
36/2001 aveva attribuito alle Regioni e, soprattutto, non tenendo
in alcun conto le competenze regionali in materia di urbanistica,
di tutela della salute e dell'ambiente.
La Consigliera Squarzino ha già detto che il decreto è stato
oggetto di discussione in sede di conferenza unificata; in quella
sede abbiamo ribadito che lo schema di decreto non appare in linea
con i contenuti e i principi di cui alla legge obiettivo n.
443/2001, che dispone la semplificazione di specifiche procedure
per le sole opere inserite in un programma previa loro
individuazione, di intesa con le Regioni e Province autonome
interessate e di intesa con la Conferenza unificata. Alle
infrastrutture per telecomunicazioni non sarebbero pertanto
applicabili le disposizioni della legge n. 443.
Lo schema di decreto, poi, non appare in linea sia con i
contenuti, sia con i principi della legge n. 36/2001 in materia di
protezione dall'esposizione ai campi elettrici magnetici ed
elettromagnetici, in particolare con le disposizioni dell'articolo
8, nel quale sono individuati i compiti delle Regioni, delle
Province e dei Comuni.
Ancora, la previsione di procedure da applicarsi uniformemente
sul territorio nazionale, che non tengono conto delle normative
regionali e delle disposizioni locali in materia calibrate sulle
specifiche esigenze territoriali, ledono le singole autonomie. In
sede di Conferenza unificata è stata richiesta una modifica
dell'impianto del provvedimento, finalizzata a consentire il
raccordo con le normative regionali, sia per quanto riguarda le
normative regionali già in essere, sia per salvaguardare le
competenze in materia delle Regioni che ancora devono
legiferare.
Sono stati predisposti degli emendamenti rispetto ai quali il
Ministro delle comunicazioni ha espresso la sua posizione in un
apposito incontro, nel quale è stato trovato un accordo su un testo
emendato. Rispetto al testo iniziale, sono infatti state accolte
alcune delle modifiche richieste ma, in ogni caso, è stato
mantenuto e salvaguardato il principio di una procedura specifica
per la realizzazione delle reti.
Per quanto riguarda le risposte alle domande puntuali, ha già
detto la Consigliera che la Regione si è espressa in modo negativo
rispetto al provvedimento. Nella seduta della Conferenza unificata
tutte le Regioni hanno ritenuto necessario l'inserimento della
"clausola di cedevolezza", vale a dire la regola secondo la quale
la norma puntuale statale si applica là dove le Regioni non
dispongono di propria normativa.
Le Regioni Piemonte, Puglia, Sicilia, Lazio, Lombardia, Abruzzo,
Veneto e Calabria hanno preso atto che il Ministro delle
comunicazioni ha accolto gli emendamenti delle Regioni e hanno
espresso parere favorevole, subordinando all'inserimento nel testo
della clausola di cedevolezza. Le Regioni Emilia Romagna, Toscana,
Umbria, Basilicata e Valle d'Aosta hanno espresso parere negativo.
Inoltre, la nostra Regione, insieme a Umbria e Basilicata, ha
osservato rispetto all'inaccettabilità dei limiti posti
all'articolo 10 dello schema sulle limitazioni legali alla
proprietà privata.
Per quanto riguarda la seconda questione, mi pare che, sia
nell'illustrazione della premessa, sia con le cose che ho detto a
completamento, la risposta sia stata data.
Per quanto riguarda la terza domanda, quindi quale influenza
potrebbe avere questo decreto rispetto alla legge regionale n.
31/2000, evidentemente se non viene inserita e mantenuta la
clausola di cedevolezza, questa avrà un pesante riflesso
sull'applicazione della nostra legge regionale. Pensiamo che le
prerogative statutarie della nostra Regione vadano assolutamente
salvaguardate; questo decreto legislativo dovrà subire l'esame del
Parlamento e noi crediamo che, in quella sede, sia doveroso
intervenire per operare nel senso di salvaguardare le nostre
competenze. È evidente che ci riserviamo di valutare l'esito finale
della discussione, per verificare quali dovranno o potranno essere
le vie da percorrere per tutelare e salvaguardare le nostre
prerogative e le nostre competenze in materia.
Presidente
La parola alla Consigliera Squarzino
Secondina.
Squarzino (PVA-cU)
Sono soddisfatta, signor Assessore,
della sua risposta e delle scelte politiche che sono state fatte e
che si intendono fare. Credo che torneremo a confrontarci su questo
argomento nel momento in cui diventerà legge e diventerà norma
cogente.
