Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 2947 del 9 gennaio 2003 - Resoconto
OGGETTO N. 2947/XI Valutazione di un progetto di "project
financing" per la realizzazione di interventi presso le strutture
ospedaliere della Regione. (Interpellanza)
Interpellanza Vista la delibera di Giunta n. 1621 del 6 maggio
2002 con la quale la Giunta decide "dopo attente valutazioni" di
realizzare attraverso lo strumento del Project Financing, le
seguenti opere:
- Costruzione dell'ala nuova del Presidio Ospedaliero di Viale
Ginevra;
- Gestione dei servizi non medicali del P.O. di Viale
Ginevra;
- Costruzione e gestione di un parcheggio pluripiano e di
eventuali servizi ausiliari nell'area prospiciente il Presidio
Ospedaliero di Viale Ginevra;
- Ristrutturazione e gestione del Presidio Ospedaliero
Beauregard a struttura pubblica di riabilitazione e
lungodegenza;
Vista la delibera di Giunta n. 3783 del 14 ottobre 2002 nella
quale si prende atto che alla Finaosta è pervenuta solo una
proposta di un soggetto promotore;
Vista la delibera di Giunta n. 3885 del 21 ottobre, con la quale
si nomina la Commissione incaricata di valutare la proposta del
promotore per la realizzazione di un project financing;
Ritenuto opportuno, alla luce dell'importanza di tale
operazione, che vengono fornite informazioni utili a comprendere
sia le motivazioni e i contorni dell'operazione, sia come si sta
evolvendo;
i sottoscritti Consiglieri regionali
interpellano
l'Assessore competente per sapere:
1) chi è l'unico soggetto promotore che ha risposto e quali
sono, a suo avviso, i motivi per cui è pervenuta una sola
proposta;
2) se è a conoscenza dei primi elementi di valutazione che
stanno emergendo nel corso dell'attività di valutazione da parte
della commissione;
3) cosa intende fare in caso i lavori della commissione avessero
un esito negativo circa l'ammissibilità della proposta
pervenuta.
F.to: Squarzino Secondina - Curtaz - Beneforti
Président
La parole à la Conseillère Squarzino
Secondina.
Squarzino (PVA-cU)
Lo strumento del "project financing" è
stato deciso dalla Giunta con una delibera dello scorso anno del 6
maggio 2002, delibera nella quale si dice che la scelta è stata
fatta:
"dopo attente valutazioni".
Nonostante tante
richieste, abbiamo avuto difficoltà a capire quali siano state le
attente valutazioni fatte e speriamo che prima o poi queste ci
siano dette, non solo a noi, ma all'opinione pubblica e ai soggetti
interessati. È stato deciso, da una parte, di attuare la terza fase
dei progetti dell'Ospedale, che prevedeva la costruzione dell'ala
nuova del Presidio ospedaliero di Viale Ginevra, l'ala sud, e anche
di un parcheggio pluripiano - un vecchio progetto del 1975
addirittura -, e, contemporaneamente, è stato inserito un altro
elemento innovativo: l'aspetto gestionale. Non solo costruire
quegli edifici di cui i servizi ospedalieri hanno bisogno quindi,
ma anche gestire i servizi non medicali di viale Ginevra, il
parcheggio pluripiano, eventuali servizi ausiliari, tutti i servizi
del Presidio ospedaliero Beauregard, compresi quelli medicali.
Questo progetto ha iniziato il suo iter con la predisposizione del
bando di appalto e l'ha proseguito nel momento in cui sono giunte
le proposte. Cosa ci ha colpito subito? Il fatto che, di fronte ad
un progetto di così grande interesse, che, secondo l'Assessore e la
Giunta, avrebbe dovuto "intercettare" gli interessi di grandi
soggetti interessati a costruire e a gestire i servizi ospedalieri
e non, è arrivato un solo soggetto proponente. Questo già ci pone
alcuni dubbi, su cui semmai torneremo. È stato avviato l'iter di
esame di questa proposta, con la nomina della commissione, e con la
nomina del responsabile del progetto. Stanno scadendo i tempi entro
cui la commissione deve presentare la sua valutazione.
Noi riteniamo che sarebbe interessante conoscere alcune
valutazioni dell'Assessore su aspetti di questa operazione.
Vorremmo sapere: chi è l'unico soggetto promotore che ha risposto e
se l'Assessore individua dei motivi in base ai quali è arrivata una
sola proposta; se è a conoscenza - ed è questa la cosa che ci
interessa più da vicino in questo momento - dei primi elementi di
valutazione che stanno emergendo nel corso dell'attività di
valutazione da parte della commissione; infine se l'Assessore, nel
caso che la commissione concluda in modo negativo i propri lavori
circa l'ammissibilità della proposta pervenuta, ha di fronte a sé
già evidenziate delle possibili soluzioni alternative, ad esempio:
riproposizione di un altro bando, per vedere se altri soggetti, che
non hanno avuto il tempo di rispondere, sono adesso
interessati.
Vorremmo sapere se mantiene valida tutta l'impostazione del
progetto, per cui il problema è solo trovare fondi e trovarli con
altre modalità oppure se, ad un certo punto, c'è stato un attimo di
resipiscenza e c'è anche la possibilità di cambiare la tipologia di
progetto, rinunciando alla terza fase. Dal momento in cui è stata
pensata la terza fase al momento in cui questa viene attuata, sono
passati tanti di quegli anni che effettivamente è credibile che
anche un Assessore serio come lei, in tutti questi anni di gestione
della sanità, possa aver cambiato idea, anzi in genere la serietà
di una persona sta anche nell'essere in grado di capire i nuovi
elementi e di mettere in discussione scelte operate anni ed anni
addietro.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Alla prima domanda che è stata posta
dall'interpellante rispondo che, entro il termine stabilito del 30
settembre 2002, alle ore 17,00, è pervenuta la proposta presentata
dalla "Ati Bouygues Construction", "GFG Construction", "Cofathec
Servizi S.p.A.", "Cofathec e Iacorossi Progetti S.p.A.", "STI
S.p.A.", "Giglio Giovanni S.p.A.", "Euromedical s.r.l.". La società
"Bouygues Construction" ha la rappresentanza esclusiva
dell'associazione di impresa. La società francese ha un capitale
sociale di oltre 27 milioni di euro, possiede una vasta esperienza
di progettazione, realizzazione e sviluppo nel settore
dell'edilizia e delle opere pubbliche e ha un giro di affari di 6,3
miliardi di euro riferiti al 2001. La società ha esperienza in
campo ospedaliero a livello internazionale, fa parte del
raggruppamento di imprese impegnato nella realizzazione di un
ospedale in Gran Bretagna e ha in corso la realizzazione di un
ospedale a Lione.
Il soggetto promotore è inoltre identificabile nei seguenti
soggetti: "GFG Construction", una filiale di "Bouygues
Construction" in sviluppo in Italia; "Cofathec e Iacorossi Progetti
S.p.A.", con capitale sociale di oltre 5 milioni di euro; "Cofathec
Servizi S.p.A." con capitale sociale di oltre 20 milioni di euro,
società esperta in servizi integrati, in ingegneria ed
installazioni, in "general contracting" e in "project financing";
"Giglio Giovanni S.p.A.", società con capitale sociale di oltre 2
milioni di euro e sede a Piacenza, per la fornitura di servizi
integrati e legati agli edifici e agli impianti tecnologici, la
società opera nel settore della gestione delle apparecchiature
biomedicali e scientifiche attraverso la sua controllata
"Ingegneria Biomedica Santa Lucia"; "STI S.p.A.", con sede a
Pinerolo, Torino, operante nel settore della consulenza, della
progettazione tecnica, economica e dei servizi tecnici di
ingegneria per il patrimonio immobiliare e il territorio, ha
esperienze nella gestione di sistemi infrastrutturali complessi e
di grandi patrimoni immobiliari, la società dichiara avere
un'attività fortemente rivolta alla sanità pubblica, il capitale
sociale è di 400.000 €; "Euromedical" di Bonardo Mario & C.
S.r.l., con capitale sociale di 51.480 €, opera nel settore delle
forniture di apparecchiature medicali.
Il fatto che sia pervenuta una sola proposta - lungi da me dal
fare delle valutazioni nel merito perché non posso farle - è dovuto
probabilmente - esprimo qui un'opinione personale - all'elevata
complessità dell'operazione, ma va chiarito subito che ciò non
comporta che la stessa debba essere realizzata dal soggetto
promotore in quanto se l'Amministrazione regionale riterrà di
pubblico interesse il soggetto presentato, indirà regolare gara di
appalto aperta a tutte le imprese che vorranno partecipare. Spero
che siano numerose le imprese partecipanti o, probabilmente, la
società di imprese partecipanti.
Rispetto alla seconda domanda, la Commissione nominata per la
valutazione della proposta del soggetto promotore, composta da
esperti nei vari campi interessati dall'operazione stessa, ha
voluto sentire il sottoscritto e il Sindaco di Aosta in audizione,
ma non si è assolutamente espressa. Sta lavorando, ma al momento
non ha ancora prodotto valutazioni definitive sulle proposte che
saranno fatte entro fine mese.
Rispetto alla terza domanda:
"cosa intende fare in caso i
lavori della commissione avessero esito negativo"
, c'è da dire
che una valutazione negativa precluderebbe le dichiarazioni di
pubblico interesse della proposta del soggetto promotore,
interrompendo la procedura dell'articolo 37 bis della "Merloni
quater". Il soggetto promotore uscirebbe di scena e
l'Amministrazione dovrebbe valutare nuovamente la percorribilità
dell'operazione che è stata messa in moto, anche per singole parti
della proposta originaria.
Questa è la situazione ad oggi, maggiori delucidazioni potranno
essere date alla scadenza del 31 gennaio.
Presidente
La parola alla Consigliera Squarzino
Secondina.
Squarzino (PVA-cU)
Chiedo all'Assessore di avere l'elenco
di queste società, trattandosi di sigle. Ritengo che non sia
necessario presentare un'ulteriore iniziativa con richiesta di
risposta scritta o fare una richiesta di dati, in base all'articolo
116 del Regolamento, credo che un minimo di correttezza da parte
dell'Assessore possa suggerirgli di farmi avere questi dati.
Continuo ad insistere sulla prima domanda che ho posto: "perché
è giunta una sola proposta?". Credo che l'Assessore non sia in
grado di rispondere alla domanda. L'Assessore ha detto che il fatto
di avere un'unica risposta forse è dovuto alla complessità del tipo
di operazione. Può darsi. Però qui c'è un problema di fondo ed è
che i bandi vengono fatti perché si attivi la competizione. E il
fatto che si esaminino più progetti presentati dovrebbe garantire
il principio della concorrenza. Ci si chiede se il fatto che ci sia
un'unica proposta - è vero che è un elenco di società, comunque è
un solo soggetto che presenta un unico progetto - non renda
difficile anche valutare se si è pro o contro questa cordata di
società. Se non ci sono altre alternative come termine di confronto
non si è in grado di verificare se ci sono altre proposte più
interessanti dal punto di vista economico. Ci sono altre proposte a
livello di soluzioni tecniche? Ci sono altre proposte dal punto di
vista delle richieste fatte alla Regione di eventuali aiuti nei
servizi? Ci sono altre proposte dal punto di vista dei servizi
proposti?" Qui siamo di fronte ad una situazione in cui "o si
prende o si lascia", per cui credo che tutto l'interesse che si
aveva nel "mettere sul mercato" questa proposta, per verificare se
c'erano dei progetti interessanti che potevano essere presentati,
sia venuto meno. Ci si chiede allora se questo strumento del
"project financing", che sembra essere diventato oggi il progetto
più interessante e la via maestra per finanziare i servizi
pubblici, sia effettivamente così, perché il dubbio che abbiamo è
che queste società - anche se ce n'è una che lavora per la sanità
pubblica - abbiano come interesse prioritario quello di far rendere
i soldi che impegnano.
Sarebbe interessante capire questo: quanto costa alla Regione di
fatto la gestione di questi servizi? Il "project financing" ha
senso se c'è un capitale pubblico e privato insieme, ma qui il
pubblico ha detto: "Fate voi, privati, poi io vi do i soldi per
gestire i servizi". È questa impostazione che è totalmente
sbagliata, per questo motivo ho ricordato in premessa la frase:
"dopo attente valutazioni"
. Di fatto è un'operazione di così
grande respiro, come è stata più volte presentata dall'Assessore,
non viene motivata in nessun modo nella delibera, se non con la
frase:
"dopo attente valutazioni"
, che vuol dire tutto e il
contrario di tutto. Questo progetto, mano a mano che avanza, appare
sempre più "costruito sulla sabbia"!
Non sappiamo quali siano "le attente valutazioni" e non so se
l'Assessore le avesse chiare; se le avesse avute chiare, forse le
avrebbe anche indicate in delibera! In secondo luogo, è
un'operazione che non ha trovato l'interesse dei privati non solo
perché è complessa. Su "Il Sole 24Ore", vediamo che i bandi che
vengono pubblicati per appalti o per progetti di costruzione di
reparti ospedalieri hanno più proposte. Non solo, lei sa bene che
ci sono società italiane che sono specializzate in questo tipo di
costruzione; quando si è discusso del nuovo ospedale, quante
proposte sono arrivate, quante proposte abbiamo esaminato in V
Commissione di società che sono specializzate in questo tipo di
operazione! Il fatto che arrivi una proposta soltanto, è
indicazione della poca consistenza di questo tipo di progetto che
viene presentato!
Il 31 gennaio sarà interessante verificare qual è stata la
valutazione della commissione, se ha ritenuto interessante questo
progetto presentato e quanto costerà alla Regione dal punto di
vista economico-finanziario pagare la gestione di questi servizi.
Per cui noi, Regione, ci troviamo sì ad avere qualcuno che ha
costruito un'ala e un parcheggio (come se noi non fossimo in grado
di farlo)! Ma dobbiamo, poi, pagare lautamente chi gestirà questi
tipi di servizi! Lei ha detto che se c'è un parere negativo, la
procedura si interrompe… sì, si
interrompe, ma cosa capita dopo? Lei questo non lo ha
detto…
(interruzione dell'Assessore Vicquéry, fuori
microfono)
… Il 22 maggio, di fronte alle
nostre richieste, ha detto: "Sottolineo che questa delibera dà
mandato alla Finaosta di cercare i promoter, questa delibera è
sotto il segno della sperimentazione e tale rimarrà, perché
potrebbe concludersi con un nulla di fatto". Ora, se si conclude
con un nulla di fatto, cosa si fa?
(nuova interruzione dell'Assessore Vicquéry, fuori
microfono)
… ha detto che cercherà altre
soluzioni, ma non ha detto quali e soprattutto non è chiaro come
intenda continuare e quali saranno le "attente valutazioni" che
farà per dire che la nuova soluzione sarà migliore dell'altra!
