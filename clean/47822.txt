Classificazione
EDILIZIA
Edilizia residenziale



Oggetto del Consiglio n. 3984 del 3 ottobre 2024 - Resoconto
OGGETTO N. 3984/XVI - Approvazione di mozione: "Impegno del
Governo regionale a presentare un progetto di rifacimento degli
alloggi denominati 'Ex-casa Gagliardi'".
Bertin (Presidente) -
Con
32 Consiglieri presenti,
riprendiamo con l'analisi dell'ordine del giorno. Punto n. 8. Per
illustrare la mozione, si è prenotato il consigliere Baccega: ne ha
facoltà.
Baccega (FI) -
Già nel Consiglio scorso ci eravamo
occupati di ex-casa Gagliardi, a seguito di una serie di
problematiche che si erano riscontrate all'interno dell'edificio
gestito dall'ARER, ma di proprietà del Comune.
Si tratta di 25 monolocali da 22 metri quadrati, qualcuno anche
di meno, e 5 tra bilocali e trilocali da 28 metri quadrati. Per chi
abita i monolocali, davvero una vitaccia.
Sono unità immobiliari decisamente piccole, spazi impossibili,
che si sono realizzati per effetto di una deroga che fu fatta
rispetto alla legge 3/2013, che prevedeva ampiezza minima di 28
metri quadri per i monolocali e di 38 metri quadri per i bilocali,
6 metri quadri sono già una differenza.
Peraltro, anche con queste misure previste dalla legge, ai
nostri giorni si tratta di spazi davvero impossibili per un abitare
umano e sereno e in 26 di quegli alloggi le cucine piccole sono
piccoli angoli cottura ad una piastra, che è stata fornita
all'epoca dall'Amministrazione comunale, e soprattutto i bagni sono
diventati particolarmente angusti, perché la doccia, molto spesso,
sta sopra il bidet, quindi una cosa davvero difficile e complicata
da vedere.
Nella mozione abbiamo anche richiamato la rassegna stampa di
allora perché in realtà io facevo parte di quella Giunta
comunale.
Richiamo alcuni titoli de "La Stampa" che ho qui, che sono
riuscito a recuperare; "La Stampa" intitolava: "gli alloggi loculo
diventati un
boomerang
per il gruppo del PD", gruppo del PD
che pare negli ultimi anni si sia dimenticato che l'edilizia
residenziale pubblica era un suo caposaldo negli obiettivi di
Governo.
Un'altra testata titolava: "ex-casa Gagliardi, è polemica sulle
dimensioni degli alloggi". É polemica perché il sottoscritto,
all'interno di quella maggioranza, evidentemente aveva alzato il
tiro, ma, siccome si andava nella direzione di assegnare il famoso
UNI1 (62 alloggi al quartiere Dora e 36 alloggi al quartiere
Cogne), si è deciso di non far cadere quella maggioranza,
altrimenti veniva fuori un
patatrac
.
In realtà, avrebbe potuto cadere la maggioranza comunale proprio
in quella fase, quindi, sulla base delle considerazioni che ho
fatto, non era il caso.
Qualcuno propose di realizzare alloggi a nuclei di anziani
monoparentali, realizzando una sorta di portierato sociale: secondo
me tornerà questa cosa, ma non se ne fece nulla perché, fin da
subito, diverse rinunce furono fatte proprio da coloro che avevano
il diritto, rispetto alla graduatoria, di essere accomodati in
questi monolocali.
Ora anche la gestione dei rifiuti, avere quattro bidoncini in
monolocali, davvero è impossibile per queste persone, quindi
bisogna davvero cambiare paradigma.
Per questo noi sosteniamo che non si possa più assegnare, in via
definitiva, ovvero per tempi lunghi, alloggi monolocali di questo
tipo, perché è necessario assegnare alle persone alloggi più
confortevoli e con superfici minime da adeguare.
Pensare di cucinare, mangiare e dormire nello stesso spazio è un
insulto al buon senso e doversi fare la doccia sopra un bidet,
anche per una persona anziana, è estremamente pericoloso.
Per questo, noi chiediamo al Governo regionale di predisporre un
progetto di trasformazione dei monolocali in bilocali, con
superficie minima intorno ai 45 metri quadrati, e di sollecitare il
gruppo che si sta occupando della revisione e della realizzazione
della nuova legge regionale sull'edilizia residenziale pubblica -
che dovrebbe arrivare sui nostri tavoli a breve, secondo quanto ci
ha detto in Commissione l'assessore Marzi la settimana scorsa -,
affinché si escludano i monolocali dal panorama delle nuove
progettazioni e assegnare i bilocali anche ai nuclei familiari
composti da una sola persona.
Per questo noi allora diciamo che siamo in attesa di capire se
in questa direzione il Governo regionale può davvero dare una
risposta che è una risposta di buon senso, credo.
Presidente -
Apriamo la discussione generale sulla
mozione. Si è prenotato il consigliere Manfrin, ne ha facoltà.
Manfrin (LEGA VDA) -
Ringrazio ovviamente il collega
Baccega e il gruppo di Forza Italia per la presentazione di
quest'iniziativa e ho trovato particolarmente azzeccata anche la
presentazione del collega Baccega, perché ha citato la rassegna
stampa.
Proprio parlando di stampa, le devo confessare che io, ai tempi,
non svolgevo un ruolo pubblico, ma avevo un ruolo da giornalista e
il 10 ottobre del 2012 scrissi l'articolo che adesso le citerò: "Un
uovo delizioso con una pessima sorpresa. Questa è casa Gagliardi. A
guardarla esternamente, non si può che rimanere affascinati, la
costruzione si presenta nuova, la facciata elegante e signorile e
l'ingresso vasto. I problemi affiorano però quando si gratta la
superficie, ovvero parlando con gli inquilini. C'è chi, come la
signora Severina, fa qualche cauta critica, 'gli alloggi sono
veramente piccoli, io vivo da sola, ma se ci fosse stata una stanza
in più, sarebbe stato meglio'. Altri ci accolgono mostrando gli
appartamenti e, scongiurando di rimanere anonimi, vuotano il sacco.
'Il bagno non ha il piatto doccia e lo scarico non ha nemmeno la
pendenza per permettere all'acqua di defluire. I bidet sono troppo
piccoli per entrarci. Ho dato i miei mobili alla Caritas perché non
entravano e speso soldi per comprarne altri', dice uno. 'Abbiamo le
ventole poiché solo uno su 28 ha le finestre in bagno, e quando le
attacchiamo, lo facciamo tutti insieme o se uno è spento riceve gli
odori degli altri', dice un altro. Ma questo è solo il preludio. Il
problema principale è nelle dimensioni: gli appartamenti, infatti,
per scelta dell'allora vicesindaco di centro sinistra,
Guglielminotti Gaiet, furono costruiti in palese deroga alla
normativa che stabilisce una metratura minima di 28 metri quadri
per i monolocali, arrivando a consegnare - dalle dichiarazioni
raccolte - anche alloggi di 21-25 metri quadri, con il risultato di
trasformare abitazioni decorose in stambugi difficilmente
abitabili. E qui si presenta la seconda parte del problema, poiché,
come dichiarato dall'Assessore Baccega, non avrebbero dovuto essere
assegnati, viste le ridotte dimensioni, a persone anziane, ma solo
under 65. Nel sopralluogo, invece, abbiamo incontrato ben tre
anziani e ci è stata assicurata la presenza di altri. Descrivere la
vita di un anziano in quegli spazi angusti è già lancinante, ma a
questo si aggiunge il rapido degrado del condominio. La sbarra che
impedisce l'accesso alle macchine è stata rotta, per consentire
l'ingresso a chiunque, sul retro è parcheggiata una roulotte che
contiene tre cani rinchiusi lì tutto il giorno. Il garage sta
diventando rapidamente un deposito di cianfrusaglie, così come la
lavanderia comune, dove vengono lavate coperte canine e altre
sporcizie, con il risultato di intasare gli scarichi. Altro
problema sono gli accessi, 'a volte persone esterne vengono a
dormire qui', ci dicono le coinquiline, 'la sera c'è un via vai di
macchine a causa di quest'ospitalità ed è accaduto che un esterno
si presentasse di giorno e trovasse la casa chiusa, quindi
disturbasse tutti per riuscire ed entrare, e come ultima soluzione
usasse martello e chiodi per aprire la porta'. Riflettiamoci bene,
se toccasse a noi o ad un nostro parente, vorremmo davvero vivere
in queste condizioni?".
Io credo che la cronaca che feci all'epoca, inconsapevole di
quello che poi ci avrebbe riservato il futuro, fotografa in maniera
piuttosto precisa la situazione e mi sento appunto di condividere
le valutazioni che sono state fatte. Peraltro ricordo che, ai
tempi, il giornale per cui lavoravo fu chiamato da una signora che
viveva in quegli alloggi e che mi risulta - perché sono stato lì
recentemente - vive ancora, tra l'altro, lì, che era disperata
perché aveva una necessità, un'esigenza sanitaria, ed era
costantemente collegata ad una bombola d'ossigeno. Questa bombola
d'ossigeno doveva sfiatare ogni tanto e, da prescrizione medica,
questa bombola doveva essere collocata in una stanza diversa da
quella in cui viveva, altrimenti le esalazioni avrebbero potuto
nuocerle.
Questo era il 2012, oggi siamo nel 2024, questa persona vive
ancora lì, quindi è di tutta evidenza che un problema c'è e
condividiamo assolutamente quello che è stato detto.
Tra l'altro, giustamente lei, collega Baccega, ha parlato della
questione dei bidet che credo che sia, per quanto magari possa
sembrare di poco conto, in realtà importante.
Per esempio io sono andato lì e la signora mi ha fatto vedere
che il bidet è talmente attaccato al muro che non si può mettere
neanche la gamba dall'altra parte, per cui praticamente è una cosa
veramente imbarazzante.
Io davvero sono stato colpito dalle condizioni, come sapete e
come molti colleghi sanno, mi occupo di case popolari ormai da
tempo e devo dire che forse il panorama peggiore l'ho visto proprio
in quello stabile.
Noi ovviamente non possiamo che condividere, nella maniera più
assoluta, lo spirito e le finalità di questa mozione, quindi
sosterremo, qualora verrà posto in votazione, il testo che è stato
proposto.
Presidente -
Siamo sempre in discussione generale, si è
prenotato l'assessore Sapinet, a cui passo la parola.
Sapinet (UV) -
Buongiorno ai colleghi.
Un'iniziativa che è stata più volte rimandata, che oggi arriva
in discussione in relazione proprio a questa mozione relativa
all'edificio denominato ex-casa Gagliardi di Aosta, che è stata
oggetto anche di altre iniziative che abbiamo discusso.
Riportiamo alcune righe che ci comunica l'ARER con una propria
nota, che fanno un po' una prima parte di storia sull'immobile.
Il fabbricato che è sito in Aosta in Via
Saint-Martin-de-Corléans 212, denominato ex-casa Gagliardi, è stato
acquisito dall'ARER nell'ottobre del 2002, per poi essere destinato
a nuova sede aziendale, con una progettazione preliminare che si è
conclusa nel settembre del 2003.
Tuttavia poi, con la deliberazione n. 16 del 24 marzo 2004, il
CdA aziendale, preso atto dell'esito dei tavoli di concertazione
tenuti con le Amministrazioni locali e regionali interessate, e
condivisa la volontà politica espressa dalla Giunta regionale,
dall'Assessorato all'epoca competente, dal Sindaco, Vicesindaco,
dagli Assessori alla casa, all'urbanistica, alle politiche sociali
del Comune di Aosta, di ripristinare gli alloggi ubicati nel
fabbricato per locarli ad anziani collocati nella graduatoria di
ERP, ha deliberato l'integrazione del Piano operativo degli
interventi dell'anno 2004, andando all'epoca poi a modificare la
destinazione prevista del fabbricato a nuova sede aziendale in
manutenzione straordinaria per il ripristino degli alloggi
esistenti da locare a nuclei di anziani autosufficienti collocati
nella graduatoria ERP.
Per quanto sopra esposto, ne discende che l'intervento
finanziato, per un costo complessivo pari a 2 milioni e 250 mila
euro, ultimato nel 2011, per espressa volontà condivisa di tutti
gli interessati, si è concretizzato nella manutenzione
straordinaria di alloggi già esistenti che sono stati mantenuti
come tali a livello di distribuzione delle superfici.
Questo era un po' quello che si desume dalla storia di
quest'immobile.
Venendo all'iniziativa, relativamente al primo impegno che viene
chiesto al Governo, vanno messi in evidenza alcuni passaggi
necessari che andrebbero messi in campo in caso di intervento
sull'immobile. Questo al fine di avere tutti gli elementi utili al
confronto senza avere una posizione discordante, anzi.
Un eventuale intervento di rifacimento di detti alloggi, per la
trasformazione dei monolocali in bilocali, comporterebbe
prioritariamente il reperimento di trenta alloggi sfitti adeguati,
da destinare al trasferimento coatto dei nuclei attualmente
residenti, sottraendoli all'assegnazione del bando.
Il necessario stanziamento delle risorse economiche si
innesterebbe su lavori ultimati da poco, poco più di 10 anni, e
quindi ancora nell'alveo del ciclo di vita utile.
Come ricordavo, queste sono considerazioni che mettiamo a fattor
comune, così per avere a disposizione tutti gli elementi che non
sono banali e servono appunto al confronto.
Si evidenzia che la tipologia di alloggio monolocale è presente
in altri fabbricati, sia nel patrimonio del quartiere Dora, sia nei
fabbricati di recente costruzione in località Croix Noire, in Via
Cesare Battisti e in Via Giorgio Elter, e che un'eventuale
esclusione dalla possibilità di assegnazione comporterebbe una
riduzione degli alloggi disponibili, difficilmente utilizzabili in
altro modo.
Tuttavia - e qui concordo con lei - è possibile immaginare quale
linea guida per le progettazioni future l'eliminazione di tale
tipologia. Uso il termine "immaginare" perché, pur condividendo un
principio, è chiaro che la sua eventuale applicazione sarà
possibile dopo un'attenta valutazione di quelli che sono gli
aspetti positivi e delle criticità che gli intervenuti hanno messo
in evidenza durante il loro intervento.
Per i soli monolocali del fabbricato in oggetto, invece,
considerata la struttura dell'immobile, potrebbe essere altresì
impostato anche un utilizzo diverso dall'assegnazione definitiva in
ERP, attraverso la messa a disposizione di tali unità, via via che
vengono sfittate alla Regione, per varie assegnazioni o
destinazioni, restando inteso che non sarà possibile l'assegnazione
di tali unità in via definitiva.
Gli alloggi rimarrebbero dunque permanentemente in disponibilità
della Regione in numero sempre maggiore, con la prospettiva che,
raggiunta una determinata percentuale, potrà essere possibile
immaginare l'utilizzo di un fabbricato per ospitare progetti più
ampi di coabitazione, con annessi servizi sociali, in spazi
comuni.
Questo per riportare alcuni dei ragionamenti che, considerate le
criticità che sono emerse durante la discussione, ma che conosciamo
bene, sono stati fatti da ARER per le varie ipotesi e che sono
attualmente oggetto di attente valutazioni e di confronto con le
parti politiche coinvolte.
Come ampiamente riportato, il Governo regionale è consapevole
della problematica evidenziata dal proponente attraverso questa
mozione, derivante da una scelta assunta vent'anni fa e la cui
risoluzione non può essere immediata, ma va sicuramente presa in
considerazione e ponderata, come abbiamo detto.
L'impegno che ci sentiamo di prendere, relativamente alla
questione, è duplice: da un lato, come proposto da ARER,
congiuntamente alla struttura regionale competente, avviare un
confronto allo scopo di prevedere, per casa Gagliardi, il
progressivo utilizzo dei mini alloggi per la sola emergenza
abitativa temporanea e non più per l'assegnazione definitiva, non
essendo, a nostro avviso, percorribile la strada del rifacimento
delle attuali unità abitative.
Dall'altro, come richiesto dal proponente al punto 2 della
mozione, avviare un
iter
di modifica della legge 3, nella
direzione di aumentare la metratura minima degli alloggi da
assegnare ai nuclei composti da una sola persona, fermo restando la
progressività di tale misura nel tempo, anche attraverso ipotesi di
mobilità volontaria degli attuali assegnatari dei mini alloggi.
A fronte appunto di questa disponibilità, si propone di emendare
l'iniziativa, andando ad aggiungere, per quanto riguarda la parte
delle premesse: "dato atto che l'eventuale cambio di destinazione,
con trasformazione da monolocali a più locali comporta
necessariamente ampie valutazioni da parte di ARER, sia rispetto
alla fattibilità tecnica costi-benefici degli interventi di
ampliamento, che rispetto alla programmazione generale che
comprende, tra i vari aspetti, anche la disponibilità di alloggi da
destinare a nuclei attualmente residenti, nel caso si renda
necessario il loro trasferimento per consentire i lavori
all'interno dell'immobile".
Riguardo alla parte dell'impegnativa, come abbiamo visto anche
con le strutture del collega Marzi, che ringrazio, proponiamo di
riunire le due impegnative in un'unica impegnativa che direbbe: "il
Consiglio regionale impegna il Governo regionale a dare mandato ad
ARER di predisporre una valutazione tecnica rispetto alla
trasformazione di tali alloggi da monolocali in più locali,
individuando nel contempo diverse opzioni di destinazione d'uso, da
condividere nell'ambito del tavolo di lavoro di revisione della
legge regionale 3/2013".
Presidente -
Vi sono altri interventi in discussione
generale? Consigliere Baccega, ne ha facoltà.
Baccega (FI) -
Siamo riusciti sul tema a fare un po' di
storia; devo correggerla, perché sono stati spesi 3 milioni e 627
mila euro, ma, al di là di questo, l'ARER, secondo quanto lei mi
dice, assume, come ha assunto negli ultimi anni, un potere
straordinario. Ma l'ARER va guidato e va guidato come? Attraverso
gli indirizzi che la maggioranza gli vorrà dare, e se la
maggioranza deciderà di andare in quella direzione, allora l'ARER
dovrà agire per andare in quella direzione. Quindi, ben venga
l'ipotesi di dare mandato all'ARER di predisporre una valutazione
tecnica rispetto alla trasformazione di tali alloggi, ma ci deve
essere la volontà politica che dice "non si possono più far vivere
le persone in quello stato".
Ben venga anche il fatto che nella futura legge, che andrà a
regolamentare l'edilizia residenziale pubblica, si possa inserire
un concetto, che il monolocale in Valle d'Aosta non può più
esistere.
Attenzione, qui parliamo di monolocali che, in deroga, sono
stati assegnati con misure molto più piccole di quelle che la legge
3 prevedeva: da 28 a 22 metri; 6 metri quadri fanno già una piccola
differenza. A questo si è aggiunto - come le ho detto prima - il
fatto che per la gestione dei rifiuti in quei monolocali devono
tenere - perché molti non hanno neanche il balcone - quattro
bidoncini per la spazzatura; lei si immagini come vive questa
gente.
L'emergenza abitativa. Quando si esce dall'emergenza abitativa?
Quando si trova un lavoro? Quelli che sono in emergenza abitativa
sono praticamente stanziali, la percentuale è minima di coloro che
riescono ad uscire dall'emergenza abitativa, minima.
Parlare di gestione sociale... ci avevamo provato all'epoca,
vent'anni fa, il portierato, è una filosofia che non è più
accettabile perché non esiste.
Bisogna prendere quegli alloggi, far fare una valutazione
tecnica per trasformarli in bilocali e allora riusciamo a dare una
risposta decente alle persone e agli assegnatari che vivranno
lì.
Come fare? Certo, c'è un percorso lungo, non è immediato, ma già
il fatto che si possa andare nella direzione di dire: "da oggi in
avanti i monolocali non li programmeremo più", è un fatto
estremamente positivo, a mio avviso.
Certo, bisognerà prevedere una mobilità coatta, bisognerà
costruire alloggi; in passato ogni anno si assegnavano 120-130
alloggi nuovi ed era possibile fare quei percorsi di mobilità che
davano delle risposte, 120 alloggi ne ho citati, ne abbiamo
assegnati 120 in quell'anno, oltre a quelli di casa Gagliardi.
Non si sono più realizzati alloggi, non ce n'è più, l'edilizia
popolare è stata bloccata in questo quinquennio, un po' fermata dal
Covid prima e successivamente non riattivata.
Ora, Assessore, che le posso dire? Io credo che, nella filosofia
che lei ha evidenziato, il fatto di dire: "impegnare il Governo
regionale a dare il mandato all'ARER di predisporre una valutazione
tecnica rispetto alla trasformazione di tali alloggi e monolocali
in più locali", consapevoli del fatto che lei ha detto che, in
effetti, è difficile vivere lì, quindi si può andare in quella
direzione, "individuando nel contempo diverse opzioni per la
destinazione d'uso da condividere nell'ambito del tavolo di lavoro
della revisione della legge 3/2013", questo è quello che vogliamo,
è vero, e guardo il mio collega, è quello che ci sentiamo di
dire.
Auspichiamo che quanto prima arrivi la bozza della legge 3,
proprio per capire e valutare attentamente se, condividendo i suoi
emendamenti, realmente c'è la volontà politica da parte vostra di
andare nella direzione di migliorare la vivibilità di questi nuclei
familiari e non più cadere nel percorso di dire "progettiamo dei
monolocali", ancorché di 28 metri quadrati.
Noi quindi accogliamo l'emendamento, auspicando che poi ci sia
una conseguenza a tutto quanto scritto in quest'impegno.
Presidente -
Consigliera Minelli ne ha facoltà, siamo
sempre in discussione generale, a lei la parola.
Minelli (PCP) -
Abbiamo ascoltato la presentazione della
mozione da parte del collega Baccega e anche l'intervento
dell'Assessore con la proposta di emendamento.
Dico subito che, dal punto di vista del buon senso - e penso
soltanto in questo momento a quello -, a me sembra che la richiesta
di avere degli alloggi di edilizia popolare anche più vivibili sia
assolutamente condivisibile, perché credo che tutti abbiano
necessità di poter abitare in luoghi idonei, che non siano delle
scatole e dei loculi, come è stato più volte evidenziato, quindi se
verrà messa in votazione, visto che accettate l'emendamento,
voteremo la mozione.
Io ho però qualche perplessità se penso ad un discorso più
generale per quello che riguarda la situazione casa anche nel
nostro Paese perché, come tutti sappiamo, il decreto Salva Casa è
stato convertito in legge e proprio quel decreto prevede che le
metrature assegnate alle persone sono diminuite, perché per una
persona si passa da 28 a 20 e per due da 38 a 28 metri quadri, e
anche le altezze da 2 e 70 passano a 2 e 40, quindi su quel
decreto, che è stato convertito in legge, noi abbiamo delle grosse
perplessità, proprio perché il discorso che ha fatto il collega
Baccega che, a mio avviso, è di buon senso, pensando a quelli che
devono essere gli alloggi dignitosi per le persone... poi però qui,
a livello di normativa nazionale, si va a dire, -e mi sembra che la
forza che rappresentate sia al Governo- qualche cosa che è in
controtendenza, per lo meno.
Non solo, io ho letto sui giornali - però devo essere sincera,
lo confesso, non ho approfondito molto la questione - che durante
la discussione del decreto, che poi è stato convertito in legge, è
stato anche ritirato dalla stessa maggioranza un suo emendamento
che era stato presentato e che andava a insistere proprio su
normative che riguardavano l'edilizia popolare pubblica.
Ben venga quindi la volontà di sistemare una situazione nella
nostra Regione, noi siamo d'accordo, però la mia perplessità è che
si viaggia un po' a corrente alternata, a livello locale, per
quello che riguarda anche la forza che rappresentate e a livello
nazionale.
Comunque, con la modifica che ha proposto l'Assessore - anticipo
già la dichiarazione di voto - noi voteremo questa mozione, però
manteniamo una perplessità di fondo, perché poi ci rendiamo conto
che, invece, sul territorio nazionale succederanno delle cose
diverse e, per assurdo, si potrebbe arrivare addirittura ad una
situazione per cui io mi posso comprare, affittare un alloggio da
20 metri quadrati se sono da sola e se invece sono in una
condizione di edilizia popolare però devo averne 45.
C'è qualcosa che non quadra bene, secondo noi.
Presidente -
Consigliere Distort, ne ha facoltà.
Distort (LEGA VDA) -
Dopo le considerazioni della collega
Minelli, espressione del pensiero della sua forza politica di
appartenenza, su questioni tecniche delle metrature minime degli
appartamenti, mi sento in dovere di intervenire, riferendo con
tutta onestà intellettuale alla collega Minelli che il contenuto
della sua esternazione, relativa al fatto che il Governo attuale ha
emanato un decreto che prevede una riduzione delle metrature minime
degli appartamenti, sia un lato negativo, un elemento negativo.
Questa vostra posizione esprime un inno all'incomprensione delle
dinamiche normative che sono alla base delle scelte sulla riduzione
delle metrature minime.
Prima di tutto qui, in questa mozione, stiamo parlando di altro,
stiamo parlando di edilizia sociale per persone che hanno certe
esigenze, qui si parla di questo.
Il decreto non va ad omogeneizzare, ad appiattire qualunque tipo
di posizionamento o di requisito ai vari ambiti delle abitazioni.
Quest'azione di appiattimento è tipica della vostra forza politica,
di omologare; la forza politica invece di cui faccio parte e in cui
militiamo anche in diversi schieramenti politici, diverse persone
in quest'Aula e diversi gruppi in quest'Aula, invece prevede un
concetto che per un'ideologia, una forza politica che costruisce la
sua ideologia sull'omologazione, non può pensare, non può neanche
concepire, ed è il concetto di contestualizzazione.
Il fatto che ci sia la possibilità normativa di considerare
idonea un'unità abitativa di superficie inferiore a quanto
prevedeva il decreto ministeriale allora varato sul dimensionamento
minimo delle abitazioni, si chiama elasticità edilizia. Elasticità
perché ci sono situazioni dove possono esserci nuclei di persone
giovani, di media età che, per scelta e per condizioni economiche,
sentono il bisogno di alloggi con metratura più piccola.
Guardi che, nell'ambito dell'architettura, c'è tutto un filone
che si chiama e che si diffonde, tra l'altro apprezzatissimo sia
dai progettisti ma sia anche dagli utenti, il filone delle
tiny
house
, le piccole case, le mini case, che piacciono tantissimo
a certe persone, ad altre persone no.
Questo è un concetto normale che appartiene alla linea politica
di cui io ho il piacere di far parte, che considera il fatto che
uno abbia la libertà di scegliere se abitare in una casa grande o
in una casa piccola, se preferisce una casa piccola più facile da
gestire, con un costo d'acquisto inferiore, perché i metri quadri
sono inferiori, quindi, se il valore immobiliare è dedicato alla
metratura, automaticamente si riduce il costo, e questo permette un
certo tipo di vita.
Poi aggiungiamo anche un altro elemento. Portate pazienza, io
non voglio fare il saputello, ma ad un certo punto la formazione
culturale e professionale io vorrei che fosse spesa a servizio di
quest'Aula.
La differenza fondamentale non sta nei metri quadri, ma come
vengono gestiti progettualmente i metri quadri e soprattutto come
viene gestito l'arredamento.
Nessuno di voi è mai andato in vacanza in un caravan, in un
camper, in un'imbarcazione? Si rende conto che in piccoli spazi la
genialità di chi ha progettato quegli spazi sta proprio nel gestire
un arredamento, perfettamente funzionale alle esigenze, in spazi
ridotti. Quindi, portate pazienza ma io mi aspetto un'apertura
mentale su questi temi.
Se ho dato l'impressione di essere il maestrino che dà una
lezione, perdonatemi, perché non è questo il mio intendimento, però
ad un certo punto bisogna dire "pane al pane, vino al vino".
Tutt'altra cosa è la proposta del collega Baccega perché è
legata a un
target
di età e di abitudini completamente
diverse, tra l'altro un target che si porta i suoi mobili, quindi
giustamente ha bisogno di certi spazi. Ma nulla c'entra l'apertura
normativa che ben venga sia venuta e spero che sia presto acquisita
dalla nostra Regione, perché permette veramente quel concetto di
elasticità di cui il mondo dell'edilizia e dell'abitare ha
assolutamente bisogno.
Presidente -
Consigliere Baccega, ha facoltà per secondo
intervento.
Baccega (FI) -
È vero, collega Minelli, ma io mi ero
preoccupato di capire per quale motivo il decreto Casa era stato
impostato in quel modo.
In effetti, c'è un patrimonio nazionale di spazi enorme che non
è utilizzato, ma si tratta di spazi privati, di spazi dove le
persone possono intervenire e locare quei mini locali, quei mini
alloggi a chi? A studenti universitari che stavano con le tende di
fronte all'Università, per esempio.
Questa è una motivazione forte che ha portato ad andare nella
direzione del decreto Casa, quindi questo patrimonio enorme poteva
essere recuperato e poteva essere utilizzato secondo una logica
che, in quel momento e ancora adesso, prevede delle forti
criticità, soprattutto nelle città più grandi.
Ma io parlo di edilizia residenziale pubblica, dove vengono
investiti i soldi pubblici e noi non possiamo non pensare che
vogliamo dare ai nostri utenti un sistema di vita che deve essere
un sistema di vita accettabile, una decente vivibilità per le
persone, questo sto dicendo.
Decente vivibilità che, purtroppo, non hanno a casa Gagliardi.
Ma lo dicevo 10, 12, 14 anni fa: lo dicevo e lo urlavo in quel
Consiglio comunale e sono andato sotto perché ho proposto di
modificare e di cambiare; non ho voluto far cadere la maggioranza,
perché c'erano 120 alloggi da assegnare in quella fase e in quel
periodo, quindi il buon senso ha fatto sì che il sottoscritto
decidesse di mandare giù il rospo, ma ci ritorno, 12 anni dopo ci
ritorno, eccomi qua.
Io vi invito a fare un sopralluogo, invito la quinta
Commissione: facciamo un sopralluogo, chiediamo di andare a vedere
tre monolocali, con la disponibilità di chi ci abita, e ci rendiamo
conto di come vive questa gente, che deve tirare giù il letto che
va vicino al cucinotto e dorme lì dopo aver fatto la
pastasciutta.
È una cosa impossibile da vivere, signori miei, è
impossibile.
Ecco perché dico: sono soldi pubblici, sono soldi investiti in
quel modo? Cambiamo il paradigma, andiamo nella direzione di
modificare quella palazzina secondo quello che ci dirà l'ARER dal
punto di vista tecnico in termini di costi, in termini di
approfondimento tecnico, ovviamente sulla base di un indirizzo
chiaro; valutate cosa ci costa trasformare 30 e rotti alloggi in 18
bilocali, per esempio, e per il futuro diciamo a chi progetterà
case popolari: mai più monolocali. Questo è il nostro DNA.
Presidente -
Consigliere Chatrian, ne ha facoltà.
Chatrian (UV) -
Solo qualche riflessione su questo
delicato tema, non tanto sul piano tecnico - il mio collega è già
entrato nel merito, cercando anche di portare quelle che sono le
esigenze di un mercato, magari più globalizzato, se possiamo
definirlo così, o che cambia a livello di esigenze -, ma torno
sulla proposta che il collega Baccega ci ha sottoposto.
Indubbiamente, sul piano politico, è importante dare un mandato
ad ARER di poter quantomeno valutare se, da quello che abbiamo
sentito, la qualità della vita è comunque fragile, difficile, di
come sono stati strutturati, se per queste famiglie fragili
comunque non ci sono le possibilità per avere una certa dignità
all'interno di questi monolocali, quindi bene, anzi, molto bene, se
questo Consiglio a questo punto dà questo incarico di poter
valutare, dal punto di vista economico, finanziario e di
percorso.
Passatemi invece, dall'altra parte, quella capacità che è
difficile capire che questo Consiglio regionale dà questo
importante invito all'ARER, a queste famiglie fragili, dove hanno
tutta una serie di complicazioni e di difficoltà, e dall'altra
parte, a livello nazionale, si sta andando nella direzione ma
completamente opposta, riducendo nettamente quella qualità che lei,
collega Baccega, solo un attimo fa metteva giustamente in evidenza:
com'è possibile poter convivere con quella poca metratura in certe
zone.
Viene da pensare che - come il collega Distort prima ha messo in
evidenza - magari il monolocale di 20 metri in certe posizioni
turistiche e di altro pregio studiate in maniera scientifica,
perfetta, architettonicamente quasi al millimetro, perché così si
può fare, c'è la possibilità, quando quella metratura invece viene
posta in certe zone dove l'
appeal
non è come quello di
quelle località turistiche, e posso citarne tantissime; lì pensiamo
che sia invece molto più difficile. Guardo il collega Distort e
penso che sia praticamente impossibile, quindi diventa difficile
garantire quella qualità di vita, possiamo dircelo, collega
Distort, che se come il collega Baccega diceva è impossibile dare
una certa qualità di poter vivere dignitosamente in 28 metri
quadrati, lo dico tecnicamente, ma non voglio fare il tecnico
perché non abbiamo questo ruolo tecnico in questo momento, com'è
possibile farlo in 20 metri quadri?
Senza fare l'esempio, penso che sia ancora più difficile quello
del bilocale, perché il bilocale, con una metratura nettamente più
bassa - guardo ancora il collega - penso sia impossibile dare
dignità con poche risorse economiche e quindi riuscire a trovare
quel punto di caduta.
Era una considerazione del tutto successiva anche ai
ragionamenti che sono stati messi in campo principalmente da chi ha
proposto quest'atto.
Ripeto, modificato ed emendato, dà giustamente il mandato ad
ARER di valutare e poi avremo modo, penso, di posizionarci e capire
se è fattibile, in che maniera e con che risorse per garantire
quella qualità della vita.
Togliendo le grandi località turistiche, come dicevo, invece
l'inversione su questo punto delle metrature, collega Baccega, mi
viene difficile, avendo pochissime capacità di disponibilità, a
trovare una dignità per poter far vivere, per magari tutta la vita,
le persone in 20 metri quadrati.
Presidente -
Consigliere Manfrin, secondo intervento, ne
ha facoltà
Manfrin (LEGA VDA) -
Solo perché, secondo me, si è presa
una piega che va assolutamente chiarita.
Ringrazio il collega Distort che ha spiegato, a livello
ovviamente tecnico, qual è la direzione della norma del "Salva
Casa", di cui peraltro stiamo attendendo, ancora in maniera
fervente, il recepimento in questa Regione, ma quello che purtroppo
deve sapere chi si avvicina all'edilizia residenziale pubblica e
vuole parlare di edilizia residenziale pubblica è che c'è una
disciplina dell'edilizia residenziale pubblica e che in questa
disciplina, che è la 3/2013, c'è anche un articolo che prevede la
nozione di "alloggio adeguato".
La nozione di alloggio adeguato è quella che comanda rispetto
all'assegnazione.
Allora qual è la questione? Quando si parla di piano "Salva
Casa", si parla di possibilità di rendere abitabili alloggi che ad
oggi non lo sono, quindi di andare a soddisfare una domanda di
alloggi che, purtroppo, è diventata spasmodica, lo abbiamo detto in
tutte le salse.
La cosa opposta, diversa, completamente slegata, è invece
l'edilizia residenziale pubblica, che è disciplinata da alcune
norme che sono completamente diverse, quindi non c'è - collega
Chatrian - una direzione diversa del "Salva Casa" rispetto a quelle
che sono necessità di ampliamento, perché lei che siede lì, assieme
al suo collega Marzi e assieme al suo collega Sapinet, potete fare
una cosa domani, se volete, tanto le leggi avete dimostrato che, se
volete, sono urgenti e si possono modificare.
Domani depositate una legge di un articolo solo - l'articolo se
vuole glielo cito anche, così almeno ne avrà contezza: l'articolo
16 della legge regionale 3/2013 -, e, nella nozione di alloggio
adeguato, lei mette tutti i metri quadri che vuole ed è a
posto.
Oggi c'è una disciplina, si può cambiare ed è sicuramente
superiore rispetto a quello che è stato detto. Se si vuole, si
può.
La differenza però è che chi vuole parlare di edilizia
residenziale pubblica dovrebbe sapere anche come vengono fatte le
assegnazioni, perché la 3/2013 prevede anche quelle che sono le
modalità di assegnazione: non funziona - come qualcuno può
immaginare - che una persona può scegliere fra mille alloggi,
l'alloggio di 1.000 metri quadri e l'alloggio da 1 metro quadro,
non funziona così; vi fanno vedere - è tutto disciplinato - tre
alloggi, tendenzialmente, visto che conosciamo, abbiamo imparato a
conoscere l'umanità di ARER, sono tre che non variano molto, tutti
nella stessa zona, e ti dicono: "o questa minestra o quella
finestra".
Questa è la scelta che ti viene fatta fare. Se tu non accetti
uno di questi tre alloggi, che sono pessimi tutti e tre, decadi
dalla graduatoria e una persona, messa di fronte a questa scelta,
dice: "un tetto sopra la testa o dormo sotto un ponte?".
Tendenzialmente è un tetto sopra la testa, ma poi ci troviamo
nelle fattispecie che sono state descritte.
Se ci si vuole avvicinare al tema, e il collega Baccega lo
conosce bene, il tema dell'edilizia residenziale pubblica, credo
che una lettura della 3/2013 sia d'obbligo.
Avete questo spirito perché a livello nazionale si fanno delle
cose sbagliate? Lo volete fare? Lo potete cambiare domani: avete
una maggioranza, depositate un articolo, "articolo urgente per
garantire la dignità degli alloggi di edilizia residenziale
pubblica".
Lo cambiate domani e siamo a posto. Se volete, sennò sono
chiacchiere.
Presidente -
Siamo sempre in discussione generale, ci
sono altri che vogliono intervenire? Se non vedo richieste, chiudo
la discussione generale. La discussione generale è chiusa. Il
Governo è già intervenuto, vuole intervenire per la replica?
Consigliera Minelli per dichiarazione di voto.
Minelli (PCP) -
In dichiarazione di voto per ribadire che
voteremo questa mozione, come ho detto fin dall'inizio, soprattutto
perché è dettata, per quella che è la nostra interpretazione, da
una questione assolutamente di buon senso e le argomentazioni
legate alla invivibilità di certi alloggi sono condivisibili e
convincenti.
Ringrazio anche il collega Distort per il suo contributo e per
la sua "lezione", in un certo senso. Come lei avrà ascoltato,
collega Distort, io avevo detto che non avevo approfondito
adeguatamente il tema, ma ho sottolineato quella che a me sembra un
po' una lieve contraddizione, quando ad un livello, che è quello
nazionale, si persegue un certo obiettivo attraverso una legge, e
poi si sentono le osservazioni che sono state fatte.
Lei ha detto che le mie parole (perché ho parlato io) erano un
inno all'incomprensione della
ratio
della norma,
l'incapacità di comprendere la contestualizzazione, poi ha parlato
di concetto di elasticità edilizia.
Quel concetto di elasticità edilizia si presta a varie
interpretazioni che, con i pregressi che ci sono stati anche nel
nostro Paese, è un concetto che un pochino mi preoccupa.
Quello che nella sua spiegazione ha dimenticato di spiegare il
collega Distort è come mai, però, allora, visto che i contesti
erano diversi, era stato presentato un emendamento firmato da tutte
le forze di maggioranza nazionali, tutte, e poi è scomparso nella
discussione.
Per onor del vero e per completezza di informazione, questo lo
devo dire, quell'emendamento era firmato da un esponente di Forza
Italia, poi, forse, nelle discussioni e nelle dinamiche che ci sono
anche all'interno del centro destra, bisogna fare quello che il
collega Baccega ha spiegato, cioè rinunciare ad una cosa per non
mettere in discussione, in crisi e non creare problemi alle
maggioranze.
Presidente -
Consigliere Baccega, ne ha facoltà.
Baccega (FI) -
Come abbiamo detto, il gruppo di Forza
Italia accoglie gli emendamenti proposti dall'Assessore, li ho
controfirmati, e sono lieto di questa discussione e di questo
approfondimento che, dopo quattro anni, viene fatto sull'edilizia
residenziale pubblica. Sono lieto perché in realtà abbiamo un
elenco piuttosto corposo di iniziative, che andavano tutte nella
direzione che doveva favorire una visione diversa dell'edilizia
residenziale pubblica, ribadisco edilizia residenziale pubblica,
mentre il decreto Casa dava una risposta importante ad un'edilizia
privata, quindi al mercato libero, ed è una risposta importante che
il collega Distort ha sottolineato: l'elasticità edilizia è uno
degli elementi chiave di quel decreto.
Collega Minelli, ogni tanto bisogna ovviamente pensare con buon
senso alle prospettive: ritirare un emendamento può voler dire
proseguire un percorso politico, serio, che porta a risultati; poi
magari, come succede oggi, su certi argomenti si può ritornare e
magari si porta anche a casa qualche risultato.
Noi quindi siamo lieti di questo dibattito, abbiamo presentato
anche un'interpellanza sempre in questo Consiglio, legata alla
modifica della legge 3 e sarà un approfondimento anche breve,
suppongo, perché c'è già l'impegno di arrivare entro un mese a
vedere una prima bozza della nuova legge 3 e lì, come ha detto il
collega Manfrin, si potrà valutare e decidere quali sono le vie che
intende intraprendere la vostra maggioranza rispetto all'edilizia
residenziale pubblica.
Presidente -
Assessore Sapinet, ne ha facoltà, per
dichiarazione di voto.
Sapinet (UV) -
Brevemente, ringraziando i vari
intervenuti per il confronto; un dibattito ed un confronto avuto
anche con le strutture del collega Marzi per quel che era lo
stretto oggetto dell'iniziativa, ovvero l'edificio casa Gagliardi,
che mi ha permesso, anche personalmente, di meglio conoscere e
meglio approfondire queste problematiche.
Si è parlato anche di "Salva Casa", ne abbiamo parlato nei
Consigli precedenti, di cui rinnovo sicuramente l'impegno di quello
che è il governo di affrontare a brevissimo la questione,
l'affronteremo sicuramente all'interno del movimento, all'interno
della nostra maggioranza, poi nel percorso in Commissione, tenendo
ben presente anche le considerazioni che il collega Chatrian ha
posto all'attenzione; previsione che avverrà ovviamente all'interno
di quella che era già una manutenzione della legge 11 che era già
in programma, che va ad anticipare poi il grande lavoro che ci sarà
sulla revisione del PTP.
Presidente -
Ci sono altre dichiarazioni di voto? Non
vedo richieste. Metto in votazione la mozione. La votazione è
aperta. La votazione è chiusa.
Presenti, votanti e favorevoli: 33
La mozione è approvata all'unanimità.
