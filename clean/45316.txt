Classificazione
COMMERCIO
Fiere, mostre e mercati



Oggetto del Consiglio n. 2089 del 15 dicembre 2022 - Resoconto
OGGETTO N. 2089/XVI - Interpellanza: "Azioni volte a tutelare
il commercio su aree pubbliche e le manifestazioni fieristiche
locali.".
Bertin (Presidente) -
Punto numero 28. Consigliere
Ganis, per la presentazione dell'interpellanza.
Ganis (LEGA VDA) -
Rimaniamo nell'ambito del commercio,
in particolar modo su area pubblica. Questa iniziativa vuole
portare all'attenzione di questo Consiglio una problematica che si
è manifestata durante la stagione estiva 2022 nei mercati che si
svolgono nei comuni di Torgnon e di La Thuile.
Vorrei fare una precisazione: per poter esercitare la
professione di operatore su area pubblica bisogna essere in
possesso di determinati requisiti e bisogna rispettare una
normativa regionale, la n. 20 del 2 agosto del 1999, che tra
l'altro è stata aggiornata il 25 novembre 2014. Tale normativa
disciplina il commercio su area pubblica, alla quale gli operatori
commerciali devono rendere conto per poter appunto esercitare la
loro professione. Ma torniamo all'importanza dell'iniziativa.
È successo che in piena stagione estiva un'associazione di
ambulanti denominata Crocetta Più in Tour, abbia svolto un mercato
straordinario nel comune di La Thuile nel giorno 11 agosto e nei
giorni 9 e 23 agosto a Torgnon. Pochi giorni prima dello
svolgimento del mercato stagionale. Vorrei precisare che tale
iniziativa si pone in diretta concorrenza con il mercato
settimanale, dove operatori commerciali, anche locali, aspettano il
mese di agosto per poter lavorare, e questo arreca loro un danno
economico. Questa considerazione potrebbe essere semplicemente di
carattere commerciale, ma non è così. L'iniziativa in oggetto
adottata dal Comune di La Thuile va in contrasto con la legge
regionale che stabilisce i crismi per poter svolgere regolarmente
il mercato su area pubblica. Infatti, il comma 6 dell'articolo 11
non prevede che i Comuni possano istituire mercati o fiere
commerciali simili a un mercato e aventi le stesse tipologie
merceologiche, ma soltanto fiere e mercati specializzati o aventi
particolare rilievo promozionale o turistico. Proprio per queste
considerazioni il mercato straordinario della Crocetta non risulta
che abbia queste caratteristiche. Inoltre, nel medesimo comma 6 non
si prevede la possibilità di istituire mercati straordinari, salvo
per recuperare le giornate perse. In ultimo, il Comune non può
delegare ad altri soggetti esterni l'assegnazione dei posteggi, ma
può delegare ad altri soggetti, previa convenzione, soltanto le
fasi organizzative e di gestione dell'evento.
Se il Comune avesse voluto organizzare un mercato straordinario,
avrebbe potuto scegliere due opzioni: proporre l'evento agli
attuali titolari di posteggio del mercato, oppure istituirlo
seguendo la normativa in vigore, attraverso un avviso pubblico, per
presentare le domande, stipulare una graduatoria e assegnare a
questo punto i posteggi. Se ne evince che il mercato straordinario
Crocetta Più in Tour non risulta essere conforme alla summenzionata
legge regionale, in contrasto appunto con le modalità
stabilite.
In base a queste considerazioni, si interpella l'Assessore
competente per sapere se fosse a conoscenza di queste iniziative
che si sono svolte sul territorio valdostano e che stanno creando
una concorrenza disarmante e sleale alle nostre aziende locali, e
quali azioni intenda porre in essere per tutelare il commercio
locale.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
In termini generali occorre
premettere che in Valle d'Aosta la normativa del commercio su area
pubblica, recata dalla legge regionale 2 agosto 1999 n. 20, oltre a
disciplinare tutti i procedimenti abilitativi in tale materia,
attribuisce integralmente ai Comuni la competenza regolamentare per
l'istituzione di mercati, di fiere e di imprese commerciali. E non
può essere diversamente, dal momento che il suolo pubblico occupato
per l'esercizio dell'attività commerciale appartiene al patrimonio
comunale. Pertanto, sotto l'aspetto strettamente normativo e/o
amministrativo l'Amministrazione regionale non dispone di alcun
potere di vigilanza e quindi sanzionatorio nei confronti dei
Comuni, che in ipotesi realizzano iniziative mercatali o
fieristiche eventualmente lesive di interessi collettivi di cui
siano portatrici imprese commerciali, locali, ambulanti o in sede
fissa. La tutela di tali interessi, sempre che vi sia loro lesione
giuridicamente rilevante, può essere promossa esclusivamente dalle
imprese locali o dalle loro associazioni di rappresentanza,
attraverso l'impugnazione dei provvedimenti comunali istitutivi
delle iniziative commerciali contestate, come peraltro è stato
spiegato quando siete venuti a parlare di questo tema in presenza
dei rappresentanti.
Quanto sopra premesso, l'Assessorato è venuto a conoscenza
esclusivamente attraverso gli organi di stampa delle iniziative
svolte nei comuni di Torgnon e La Thuile, in cui le stesse sono
state promosse, in quanto sui Comuni interessati, per i motivi
sopra esposti, non grava alcun obbligo di comunicazione preventivo
alla Regione; come lei ben sa, conoscendo la norma.
Comunque, entrando nel merito delle iniziative oggetto della
presente interpellanza, le quali si sono svolte nella sola giornata
infrasettimanale di giovedì 11 agosto 2022 nel comune di La Thuile
e nelle due giornate infrasettimanali di martedì 9 e martedì 23
agosto 2022 nel comune di Torgnon, senza sottovalutare e
disconoscere la crisi generalizzata e perdurante del commercio di
vicinato e senza ritenere che non vi sia stata alcuna forma di
concorrenza per imprenditori locali, stanziali o ambulanti operanti
nei medesimi settori merceologici, occorre però considerare il
fatto che si è trattato di eventi promozionali puntuali e
circoscritti, che i Comuni hanno inteso realizzare al fine di
generare attrazione turistica e animazione nel proprio territorio
in giornate infrasettimanali estive e quindi anche indotto per
tutte le altre attività economiche ivi operanti. In altre parole,
sarebbe opportuno anche chiedersi se in assenza di questi eventi il
numero di turisti o anche di residenti valdostani che si sono
recati a La Thuile o a Torgnon in quelle tre giornate, sarebbe
stato lo stesso; quindi, se operando un'analisi costi-benefici
complessiva, il saldo dal punto di vista economico, promozionale e
sociale sia stato per queste località nel complesso positivo o
meno.
Si vuole infine assicurare che, qualora le iniziative comunali e
commerciali su suolo pubblico come quelle contestate dovessero
moltiplicarsi o avere durate più impattanti, sarà comunque premura
dell'Assessorato avviare opportune interlocuzioni politiche con i
Comuni interessati e con il CPEL, per fare in modo che il fenomeno
delineato permanga in una dimensione accettabile e sia quindi in
grado di contemperare gli interessi di tutti o almeno di molti.
Presidente -
Per la replica il consigliere Ganis.
Ganis (LEGA VDA) -
Grazie, Assessore. Come lei ben sa e
l'ha detto anche lei, l'articolo 11 non prevede che i Comuni
possano istituire mercati o fiere commerciali. Qua si parla di un
mercato straordinario: non lo potevano assolutamente fare! Tra
l'altro, come si fa a organizzare un mercato uno o due giorni prima
dello svolgimento del mercato settimanale? Per me questo è un
danno. Io questo lavoro l'ho fatto. Se il giorno prima del mercato
mi arriva un'associazione di ambulanti, il giorno dopo io lavorerò
molto meno, questo è un dato di fatto. Poi, se lei mi dice che il
giorno dei mercati c'era più gente a La Thuile e c'era più gente a
Torgnon, va bene, ma ricordiamoci che siamo ad agosto, non a
settembre.
Quello che le voglio dire è che ben vengano queste
manifestazioni fieristiche; perfetto, l'abbiamo sempre detto! Però
che rispettino tutte le normative regionali, tenendo conto anche di
chi comunque lavora sul territorio, paga un plateatico annuale,
bimestrale; qua c'è gente che paga un plateatico, aspetta il mese
di agosto per poter lavorare. Ad agosto è chiaro che c'è gente
dappertutto e ovunque: per fortuna, è chiaro! Siamo tutti d'accordo
che bisogna promuovere al meglio le offerte turistiche nella nostra
regione, ma in tutti i mesi dell'anno. Perché non fare un mercato
straordinario della Crocetta a settembre o a giugno? Così avrebbe
il senso di valorizzare maggiormente la nostra Valle. È chiaro che
ad agosto c'è gente dappertutto, è facile!
A mio avviso credo che bisogna modificare la legge regionale,
l'abbiamo già detto, e poi credo che la politica debba intervenire
a sostegno delle attività commerciali; quello che non sta
facendo.
