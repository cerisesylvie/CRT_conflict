Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 469 del 11 marzo 2014 - Resoconto
OGGETTO N. 469/XIV - Interpellanza: "Notizie in merito
all'andamento della Struttura complessa di Chirurgia
vascolare".
Presidente -
Saremmo al punto n. 20 dell'ordine del
giorno; se siete d'accordo, colleghi, passiamo al punto 21 e poi
riprendiamo col punto 20. Punto 21.
Pour l'illustration, la parole au collègue Guichardaz.
Guichardaz (PD-SIN.VDA) -
Grazie Presidente.
Già dal titolo "Notizie in merito all'andamento della Struttura
complessa di Chirurgia vascolare", la nostra iniziativa, questa
interpellanza, può apparire un po' circoscritta, in quanto si
propone di approfondire le modalità di gestione di una specifica
struttura complessa dell'USL, cioè della Chirurgia vascolare.
Perché questo interessamento per una singola struttura complessa,
in gergo per un primariato, e non per un'altra o per una pluralità
di strutture? A parte che a me interesserebbe avere i dati che
abbiamo chiesto per la Chirurgia vascolare con riferimento a tutte
le altre Strutture semplici e complesse dell'Azienda USL, anche
solo per avere un quadro complessivo del nostro sistema sanitario
regionale per poter cominciare a ragionare in termini di
efficientamento e di razionalizzazione delle
strutture...razionalizzazione che, come lei sa Assessore, è il
necessario presupposto - lo dicevamo prima - per intraprendere un
cammino di risparmio vero e duraturo, senza sacrificare la qualità
del servizio, anzi dei servizi, senza dover ricorrere a ulteriori
forme di compartecipazione da parte degli utenti, e mi riferisco in
particolare ai ticket che, come tutti sappiamo, toccano soprattutto
le fasce più deboli, e senza dover sacrificare gli
organici...quando si toccano gli organici a rimetterci sono sempre
i lavoratori più indifesi: i precari, i meno qualificati, gli
addetti ai servizi. Ed è in quella direzione che va anche
l'interpellanza sulla riduzione dei primariati appena discussa,
nella direzione cioè di razionalizzazione dei costi a cominciare
dai vertici e non dalla base.
Per tornare a questa struttura in particolare...faccio rilevare
tra l'altro che l'iniziativa è intergruppo, cioè è voluta da UVP,
ALPE, PD-Sin.VdA e Movimento Cinque Stelle...dicevo, per tornare
all'iniziativa riguardante la Struttura complessa Chirurgia
vascolare, ci interessa avere sue notizie - e per il momento ci
limitiamo a questa singola struttura come dicevo all'inizio -
giusto per fare una sorta di refresh, per cercare di capire, adesso
che sono trascorsi 4 anni dalla vicenda che fu su tutte le prime
pagine dei giornali, a che punto siamo.
Non so se ricordate, colleghi, il polverone che si alzò intorno
alla nomina dell'attuale primario di Chirurgia vascolare, il dottor
Flavio Peinetti. Per chi non ebbe modo di seguire quella vicenda o
per chi non se la ricorda, la riassumo in breve. Nel marzo del 2010
l'allora Assessore alla sanità, Lanièce, e l'allora Presidente
della Giunta, Rollandin, preannunciarono, nel corso di una riunione
dell'allora gruppo consiliare dell'Union Valdôtaine, che la
dottoressa Stefania Riccardi - all'epoca Direttore generale
dell'USL - avrebbe nominato, da lì a poco, il dott. Flavio Peinetti
quale Direttore della Struttura complessa Chirurgia vascolare.
La cosa scatenò un pandemonio fuori e dentro l'Union Valdôtaine:
fuori, in quanto il dottor Peinetti era stato candidato non eletto
alle regionali del 2008 con l'Union Valdôtaine, quindi la nomina
preannunciata in modo così improvvido, preannunciata dentro al
gruppo consiliare del partito di maggioranza, non poteva non
odorare di nomina politica, di premio di fedeltà, di riconoscenza
post-elettorale per essere chiari. Tenete conto che il primario
avrebbe dovuto essere scelto qualche giorno dopo dal Direttore
generale dell'USL in piena e totale autonomia, e sulla base di
criteri conformi a principi di imparzialità e buon andamento
(almeno così prevedeva la norma e alcuni richiami giurisprudenziali
dell'epoca). E quindi i politici notoriamente non imparziali, non
sempre avvezzi a considerare le capacità e le competenze tra i
criteri di valutazione dei nominati o, meglio, dei prescelti - ne
abbiamo qualche esempio lampante - avrebbero dovuto tenersi ben
lontani da quella nomina per non politicizzarla, per non
contaminarla, se così si può dire.
Anche dentro la maggioranza ci fu qualche imbarazzo, e direi
anche qualche reazione contrariata...ricordiamo cosa disse l'ex
Senatore Fosson in un'intervista alla
Gazzetta Matin
del 29
marzo 2010, a commento della preannunciata nomina di
Peinetti...disse:
"si è deciso di far ritornare chi se ne era
andato"
, senza per altro chiarire chi fosse il soggetto, o i
soggetti, che avevano deciso di far ritornare il primario in
questione (ricorderete che Peinetti e un bel gruppetto di medici
della Chirurgia vascolare si dimisero, direi in modo non proprio
consensuale, dall'USL valdostana per tentare l'avventura nel
privato per andare a lavorare al gruppo policlinico di Monza...se
non erro era il 2003). Le cronache parlarono, in occasione della
nomina preannunciata, di "sfida per il potere, di scontro
nell'Union, di atto che scuote la sanità valdostana"...questi sono
i titoli della stampa di quell'epoca, del marzo del 2010. Sì,
perché ci fu una sollevazione anche da parte dei sindacati della
sanità e pure da parte di alcuni medici che considerarono tutta la
vicenda un po' torbida. Insomma, per un po' di giorni lo scoop
della stampa rese bollente quella poltrona. Naturalmente andò a
finire come sempre va a finire qui da noi, come sempre è successo
quando a preannunciare qualcosa o qualcuno è il Presidente
Rollandin, e cioè che il dottor Peinetti fu nominato, a dispetto di
ogni politica esterna e polemiche esterne, soprattutto interna, e i
due preannunciatori di nomina non dovettero dare tante spiegazioni
sul loro comportamento, perché evidentemente non lo ritennero
necessario, e forse perché non gli furono più di tanto
richieste.
Presumo che dopo quella vicenda non proprio edificante il dottor
Peinetti abbia operato al meglio, nessuno di noi ha motivi per
dubitarne, ma poiché noi siamo come San Tommaso e non ci fidiamo
dei criteri di valutazione adottati sia dalla sua volta nominata
Direttrice dell'USL, sia dal nominato a suo volta Assessore
tecnico, né tanto meno ci fidiamo della capacità di valorizzare il
merito a discapito dell'appartenenza politica o di qualche sorta di
affinità del Presidente Rollandin, vogliamo, con questa iniziativa,
chiudere o riaprire un cerchio, a seconda delle risposte che ci
saranno date. Poiché il dottor Peinetti fu scelto senza alcuna
pressione esterna, dichiarò in seconda istanza la dottoressa
Riccardi, smentendo peraltro le sue dichiarazioni iniziali circa
presunte "pressioni" di non si sa bene chi...dicevo, poiché il
dottor Peinetti fu scelto in virtù delle sue
"ottime capacità
organizzative, per le sue innegabili attitudini relazionali, per la
sua buona conoscenza del territorio, per l'ampia esperienza e
casistiche trattate, per la sua considerevole produzione
scientifica"
, oggi diamo modo a lei, Assessore, di dimostrare
la correttezza e la lungimiranza di quella scelta controversa, che,
bisogna riconoscere, lei avversò in qualche modo, scelta che la
dottoressa Riccardi definì "solida come una barra di
tungsteno".
Attraverso i cosiddetti "indicatori sanitari standard" riferiti
al periodo di direzione del dottor Peinetti, e al raffronto con il
periodo antecedente, lei, Assessore, potrà sicuramente delineare
l'andamento della Struttura complessa Chirurgia vascolare, la bontà
o meno della sua gestione. Sta a lei, Assessore, raccontarci con
numeri e dati, come da richiesta specifica - numeri e dati che
immagino le saranno stati forniti direttamente dal dottor Peinetti,
quindi di massima affidabilità - se la scelta, a distanza di 4 anni
dai fatti raccontati, continua a potersi considerare davvero così
solida. Grazie.
Presidente
- Per la risposta, la parola all'Assessore
Fosson.
Fosson (UV)
- Sì, grazie Presidente.
Io mi atterei alle domande che lei ha fatto, facendo però una
sottolineatura: questi non sono dei dati che mi sono stati offerti
dalla Chirurgia vascolare, sono dei dati che portano la firma del
Direttore generale e del Direttore sanitario, che io le darò...però
la prego di non fare illazioni di questo tipo, sono dati oggettivi.
Io non ho nulla da nascondere, ho da rispondere a quelle che sono
le sue corrette domande. Su quanto è successo prima non vorrei
ritornare, anche perché non c'è stato nessun ricorso e quindi, a
tutti gli effetti, il concorso è stato poi giudicato valido. Mi
permetto anche di dirle che questi sono dati che sono presenti sui
siti dell'USL per tutti i reparti, i dati che lei chiede in realtà,
non so dirle se sono sul sito, ma sono dei dati forniti
dall'ufficio del dottor Noto, per cui sono a disposizione credo di
tutti, e possono essere verificati da tutti.
Su una cosa vorrei porre l'attenzione: sono dei dati oggettivi,
non sono assolutamente dei dati governati da nessuna Struttura.
Questi dati che io le darò sono riferiti al 2012, perché i dati del
2013 non li abbiamo ancora nella loro sintesi. La Struttura di
Chirurgia vascolare, indicatori di attività 2008-2012: i pazienti
dimessi nei ricoveri ordinari sono stati, nel 2008, 822; nel 2009,
827; nel 2011, 692 e, nel 2012, 675. Le giornate di degenza passano
da 4561 del 2008 a 4310 nel 2009; 4875 nel 2010; 5244 nel 2012. La
degenza media è stata di 5,3 giorni nel 2008; 4,9 nel 2009; 5,8 nel
2010 e 7,1 nel 2012. Il tasso di occupazione dei letti passa da un
69,4 percento del 2008, 65 percento nel 2009, 83 percento nel 2010
e 81 percento nel 2012. L'ICP dato estremamente importante, insieme
a
case mix
- anche questo sui dati per tutti i reparti come
le dicevo prima - era di 0,77 nel 2008; 0,66 nel 2009; 0,97 nel
2010; 0,82 nel 2011 e 1 nel 2012. Invece il
case mix
era di
1,13 nel 2008; 1,17 nel 2009; 1,15 nel 2010; 1,09 nel 2011 e 1,1
nel 2012. Il tasso di attrazione di pazienti non residenti,
ricoveri ordinari, cioè la cosiddetta "mobilità attiva", passa da
30,5 percento nel 2008; 32,8 percento nel 2009, 33,2 percento nel
2010; 33,2 percento nel 2011 e 33,0 percento nel 2012. Il tasso di
attrazione dei pazienti non residenti per day hospital, cioè la
mobilità attiva era di 18,2 nel 2008; 17,2 nel 2009; 21,7 nel 2011;
21,6 nel 2012. Il numero di visite ambulatoriali (anche perché è
stato aperto un ambulatorio a Châtillon) passa da 15.419 nel 2008 -
qui le do solo i dati iniziali e finali, poi le darò tutta questa
documentazione - a 16.838 nel 2012. Il fatturato della produzione
passa da 5.571.000 euro nel 2008, 6.475.000 nel 2009, 6.347.000 nel
2010, 5.941.000 per scendere poi, nel 2012, a 5.727.000. Qui
bisogna pensare - è l'unico commento che faccio - che ormai siamo
entrati in un periodo di endoprotesi, cioè di sostituzione
d'intervento chirurgico con l'utilizzo dell'endoprotesi e che le
endoprotesi sono diminuite per i costi negli ultimi tempi.
Le osservazioni del quinquennio sono a firma della Direzione
sanitaria dell'ospedale, anche se è comprensibile come sia
difficile leggere solo dei dati circoscritti, eccetera, senza
ragionare sui DRG e su quanto ha prodotto l'Unità. Le osservazioni
sono le seguenti. Uno: il numero di dimissioni è diminuito e,
parallelamente, è aumentato il numero di visite ambulatoriali
(questo dato è in linea con le indicazioni nazionali sulla
necessità di ridurre i ricoveri per acuti trasferendo le
prestazioni in regime per esterni). Due: le giornate di degenza
sono leggermente aumentate (+7%) per aumento dei pazienti
lungodegenti; in questo c'è un'indicazione, per il ricovero di
pazienti angiologici, cioè i pazienti che prima venivano trasferiti
in altre parti ed è documentato con il numero DRG presenti, mi
riferisco ad esempio alle piaghe, eccetera; se si ricoverano questi
malati e questi DRG lo confermano, è chiaro che le degenze
aumentano; se invece questi malati vengono ricoverati in Geriatria
o in altri reparti questo non succede. Tre: la degenza media è
aumentata di 2 giorni con un tasso di occupazione aumentato.
Quattro: il tasso di occupazione è migliorato ed è in linea con i
standard nazionali per i reparti chirurgici, l'ICP è leggermente
aumentato. Il
case mix
, la mobilità attiva e il ricovero
ordinario per il day hospital è aumentato...il
case mix
,
come ho detto, è aumentato leggermente. Non esiste,
praticamente al momento, tranne casi solitari di cui mi segnalavano
due malati, mobilità passiva e i ricoveri precoci, ripetuti,
evidenziano un leggero miglioramento. Questo è il giudizio dal
punto di vista della Direzione sanitaria dell'ospedale.
Dal punto di vista organizzativo, e quindi politico, mi permetto
due osservazioni: che non è cambiata comunque l'équipe, ma solo il
primario, quindi l'équipe che c'era prima continua a lavorare
nell'ambito della Chirurgia vascolare, e non ci possono essere
delle variazioni estremamente significative perché comunque
l'équipe è sempre la stessa. La seconda osservazione che mi sembra
di dover sottolineare dal punto di vista politico-organizzativo
perché ne sono stato testimone, nel 2003 è che le Chirurgie
vascolari del Piemonte e Valle d'Aosta erano 5; ora, sempre nel
Piemonte e nella Valle d'Aosta, tra Chirurgie private vascolari e
pubbliche arriviamo quasi a 10, tant'è vero che il progetto Agenas,
per le urgenze di chirurgia vascolare e di cui abbiamo discusso
anche con l'Assessore alla sanità piemontese, prevede la chiusura
di alcune divisioni di Chirurgia vascolare nate negli ultimi anni,
per esempio di quella privata di Ivrea. È prevista con questa
chiusura il potenziamento di alcune Strutture di Chirurgia
vascolare e quindi anche della nostra. Questi sono i dati che
sicuramente le darò.
Président
- Pour la réplique, la parole au collègue
Guichardaz.
Guichardaz (PD-SIN.VDA)
- Grazie Presidente.
Allora tutto okay, vuol dire che siamo assolutamente in linea e
ne prendiamo atto. Mi interessava avere dei dati. Non erano
illazioni quando ho detto che sicuramente glieli avrebbe forniti il
dottor Peinetti, perché generalmente i dati che dipingono il
funzionamento di una Struttura sono a conoscenza,
in primis,
di chi dirige la Struttura; quindi non era un'illazione, ma era
semplicemente un fare una considerazione. Poi è chiaro che i
dati...adesso so che i dati possono essere estrapolati...poi, se è
possibile avere eventualmente il percorso per poterli estrapolare,
in quel caso mi preoccuperò anche di fare valutazioni su altre
Strutture complesse, tanto per non dare l'idea che me la prendo o
ce la prendiamo con qualcuno in particolare.
I dati ovviamente in questo momento io non posso commentarli,
perché lei li ha letti a velocità della luce, per cui evidentemente
aspetto di averli. Non posso assolutamente, in nessun modo, fare
delle considerazioni, solo un'annotazione. L'
excursus
che ho
fatto sulla vicenda che, diciamo, fu oggetto delle prime pagine nel
2010 non l'ho fatto così, campato in aria, ma perché è contenuto
nella premessa dell'interpellanza ed è il motivo per cui, a
distanza di 4 anni, abbiamo ritenuto di dover fare...diciamo un
refresh
, di cercare di capire se quella scelta
effettivamente fu una scelta illuminata, fu una scelta solida come
il tungsteno, come affermò la dottoressa Riccardi, e nulla di più.
Per cui la ricostruzione che ho fatto è una ricostruzione
assolutamente cronicistica che si può trovare su tutti i giornali
dell'epoca. Oggi sappiamo che quella fu una scelta evidentemente
ben fatta. Grazie.
