Classificazione
ACQUE
Acque pubbliche
ENERGIA
Energia idroelettrica


Resoconto integrale del dibattito dell'aula
Oggetto del Consiglio n. 837 del 21 luglio 1994 - Resoconto
OGGETTO N. 837/X - Approvazione del riparto fra il Comune di
La Salle e la Regione Autonoma Valle d'Aosta del sovracanone dovuto
dalla S.n.c. "Impresa elettrica Plassier Luigi, di Carlo e Ottavio
Plassier" per la derivazione idroelettrica dal torrente Linteney,
in Comune di La Salle.
Deliberazione - Il Consiglio
Premesso che:
- la legge 22 dicembre 1980, n. 925, stabilisce che, a decorrere
dal 1° gennaio 1980, i sovracanoni previsti dall'articolo 53 del
T.U. di leggi sulle acque e sugli impianti elettrici, approvato con
R.D. 11 dicembre 1933, n. 1775 e successive modificazioni, sono
conferiti nella misura fissa di lire 1200 per ogni Kw di potenza
nominale media concessa o riconosciuta per le derivazioni d'acqua
con potenza superiore a 220 Kw.
- l'articolo 3 della stessa legge demanda al Ministero delle
finanze il compito di provvedere, ogni biennio, con decorrenza dal
1° gennaio 1982, alla revisione della predetta misura del
sovracanone sulla base dei dati ISTAT relativi all'andamento del
costo della vita;
- il riparto del gettito annuo può avvenire con accordo diretto,
ratificato con Decreto del Ministero delle finanze, fra i comuni e
le province beneficiarie del sovracanone (nel nostro caso fra i
comuni e la Regione).
Tenuto presente che l'impianto idroelettrico di Chabodey, in
Comune di La Salle, subconcesso alla S.n.c. "Impresa Elettrica
Plassier Luigi, di Carlo e Ottavio Plassier", con decreto del
Presidente della Giunta regionale n. 14 in data 18 gennaio 1960,
aveva inizialmente una potenza nominale media di Kw 210, portata a
Kw 521,32 in seguito a varianti autorizzate con D.P.G.R. n. 759 in
data 7 dicembre 1979 che hanno mantenuto la scadenza originaria del
17 gennaio 1990. Tale subconcessione è stata rinnovata con D.P.G.R.
n. 591 in data 14 giugno 1994 che ha mantenuto la potenza
dell'impianto in Kw 521,32 alla quale corrisponde un sovracanone
annuo di lire 625.584 per il biennio 1980-1981, di lire 841.410 per
il biennio 1982-1983, lire 1.116.146 per il biennio 1984-1985, lire
1.319.982 per il biennio 1986-1987, lire 1.460.739 per il biennio
1988-1989, lire 1.634.338 per il biennio 1990-1991, lire 1.842.866
per il biennio 1992-1993, lire 2.018.030 per il biennio 1994-1995,
in quanto la misura del sovracanone annuo stabilita dall'articolo 2
della legge 22 dicembre 1980, n. 925, in lire 1200 per ogni Kw di
potenza nominale concessa per il periodo dal 1° gennaio 1980 al 31
dicembre 1981 è stata elevata con decreto del Ministero delle
finanze in data 24 novembre 1981 a lire 1614 per il periodo dal 1°
gennaio 1982 al 31 dicembre 1983, con decreto del Ministero delle
finanze in data 19 novembre 1983 a lire 2141, per il periodo dal 1°
gennaio 1984 al 31 dicembre 1985, con decreto del Ministero delle
finanze in data 26 novembre 1985 a lire 2532 per il periodo dal 1°
gennaio 1986 al 31 dicembre 1987, con decreto del Ministero delle
finanze in data 25 novembre 1987 a lire 2802 per il periodo dal 1°
gennaio 1988 al 31 dicembre 1989, con decreto del Ministero delle
finanze in data 25 gennaio 1990 a lire 3135 per il periodo dal 1°
gennaio 1990 al 31 dicembre 1991, con decreto del Ministero delle
finanze in data 7 agosto 1992 a lire 3535 per il periodo dal 1°
gennaio 1992 al 31 dicembre 1993, con decreto del Ministero delle
finanze in data 1° febbraio 1994 a lire 3871 per il periodo dal 1°
gennaio 1994 al 31 dicembre 1995, per ogni Kw di potenza nominale
media subconcesso.
Dato che sono riconosciuti beneficiari del sovracanone il Comune
di La Salle e la Regione Autonoma della Valle d'Aosta.
Rilevato inoltre che, siccome non era ancora stato definito, tra
l'Amministrazione regionale ed il Comune di La Salle, l'accordo
diretto per la ripartizione del sovracanone, il giorno 10 agosto
1993, si sono riuniti in Aosta nella sede dell'Assessorato dei
lavori pubblici della Regione, i rappresentanti della Regione e del
Comune di La Salle, per concordare i coefficienti di ripartizione
del sovracanone di cui si tratta. L'accordo in base al quale sarà
emesso il decreto di approvazione da parte del Ministero delle
finanze è già stato approvato dal Consiglio comunale di La Salle
con deliberazione n. 88 in data 7 settembre 1993. Tale accordo
prevede i seguenti coefficienti di ripartizione:
Amministrazione regionale 10 percento
Comune di La Salle 90 percento
Considerato che in passato, per casi analoghi l'Amministrazione
regionale si è sempre riservata una percentuale di sovracanoni del
10 percento.
Visto il parere favorevole rilasciato, in assenza del Dirigente,
dal Vice Dirigente del Servizio assetto e tutela del territorio
dell'Assessorato dei lavori pubblici, ai sensi del combinato
disposto dell'articolo 72 della legge regionale n. 3/1956 e
successive modificazioni e dell'articolo 21 della legge regionale
n. 18/1980 e successive modificazioni, in ordine alla legittimità
della presente deliberazione;
Delibera
1) di stabilire la seguente ripartizione tra la Regione autonoma
Valle d'Aosta ed il Comune di La Salle per il sovracanone dovuto
dalla S.n.c. "Impresa Elettrica Plassier Luigi, di Carlo e Ottavio
Plassier" per l'impianto idroelettrico di Chabodey, ai sensi
dell'articolo 53 del T.U. di leggi 11 dicembre 1933, n. 1775 e
successive modificazioni, nonché della legge 22 dicembre 1980, n.
925, contenente "Nuove norme relative ai sovracanoni in tema di
concessioni di derivazioni d'acqua per produzione di energia
elettrica":
- Amministrazione regionale 10 percento (dieci per cento)
- Comune di La Salle 90 percento (novanta per cento)
2) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 8 del
decreto legislativo 22 aprile 1994, n. 320 e di darne
esecuzione.
Presidente -
La parola all'Assessore
dei
lavori pubblici, Ferrero.
Ferrero (Ass.tec.) -
Si tratta di una questione
amministrativa in quanto la subconcessione è stata rinnovata con
delibera di Giunta in data 14 giugno 1994 mantenendo la potenza
dell'impianto in 521 Kwh. A questo, corrisponde un sovraccarico
annuo a partire dal biennio 1980-1981. In sede di domanda di
rinnovo, è emerso che la Regione e il Comune di La Salle che sono i
beneficiari del sovracanone, non si erano ancora accordati. Quindi
già nell'agosto del 1993 si era giunti all'accordo: 10 percento per
la Regione e 90 percento per il Comune di La Salle. La ripartizione
è già stata approvata dal Comune di La Salle e deve essere
approvata dalla Regione per essere sottoposta al Ministero. Il
gruppo di lavoro che deve presentare delle proposte sui criteri per
le subconcessioni di derivazione d'acqua ha terminato i lavori. La
Giunta ha esaminato i risultati e ha fatto delle scelte e in questi
giorni è in corso la stesura dell'atto da approvare in Giunta e in
Consiglio.
Presidente -
La parola al Consigliere
Tibaldi.
Tibaldi (LN) -
L'Assessore ha messo le mani avanti
prima di entrare nel vivo del problema che è appunto la definizione
dei criteri di rilascio di subconcessione nel campo idroelettrico.
Mi pare che sulla base di una mozione votata all'unanimità il piano
doveva essere presentato entro un certo tempo, che è scaduto. Ora
si dice che il piano è pronto; non vorrei che fosse il solito
escamotage
per rinviare la materia. In IV Commissione siamo
chiamati venerdì a esaminare 5 subconcessioni e, in assenza di un
piano, noi non esprimeremo un parere favorevole. Non ci sembra
idoneo prendere provvedimenti singoli che non rientrino in una
programmazione definita.
Presidente -
Passiamo alla votazione della
deliberazione in oggetto.
Presenti: 25
Votanti e favorevoli: 21
Astenuti: 4 (Bavastro, Chiarello, Linty, Tibaldi)
Il Consiglio approva
