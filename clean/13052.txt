Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4008 del 9 dicembre 1992 - Resoconto
OGGETTO N. 4008/IX Istituzione di una riserva naturale in
località "Les Iles" nei comuni di Saint-Marcel, Brissogne, Nus e
Quart.
(Interrogazione)
Interrogazione Premesso che in data 6 novembre u.s. è stato
approvato con delibera di Giunta un provvedimento di proposta per
l'istituzione di una riserva naturale in localita "Les Iles" nei
comuni di Saint-Marcel, Brissogne, Quart e Nus;
Considerato che entro il termine di 60 giorni dal ricevimento
del provvedimento nei comuni, i proprietari o conduttori di fondi
possono far pervenire le loro osservazioni all'Assessorato
competente e, decorso tale periodo si intende che il consenso sia
validamente accordato;
Considerato inoltre che, se non farà opposizione al
provvedimento più di 2/3 dei proprietari o conduttori dei fondi
costituenti l'area che si intende vincolare, il Presidente della
Giunta regionale potrà, con decreto, istituire immediatamente la
riserva;
Constatato, dopo quanto detto, che se non si darà sufficiente
diffusione al provvedimento di cui sopra molti proprietari, o
conduttori di fondi, o associazioni varie non verranno a conoscenza
dello stesso che per legge viene inviato solo alle Amministrazioni
comunali interessate;
il sottoscritto Consigliere regionale
interroga
l'Assessore competente per conoscere:
1) se sono state fatte delle riunioni con i proprietari o
conduttori dei fondi interessati e in modo particolare se è stato
risolto il contenzioso fra alcuni di loro e il Demanio;
2) se è stata sentita l'Associazione degli "Sports de noutra
tera" la quale, con questo provvedimento e secondo l'allegata
planimetria, vedrebbe ridurre l'area destinata a tale attività, e
sopratutto vedrebbe compromessa la creazione di un campo
indispensabile allo svolgimento di detti sports;
3) se è stato sentito il consorzio regionale pesca, affittuario
del laghetto Ovest e i rappresentanti delle varie categorie di
disabili per le quali, a suo tempo, era stato predisposto un
itinerario e un punto di osservazione;
4) se è stato sentito, considerato che l'area è stata inserita
nella planimetria, il titolare dell'impianto di lavorazione inerti,
poiché la stessa lavorazione, secondo l'articolo 25 della legge,
verrebbe ad essere incompatibile con l'istituzione della riserva
naturale.
F.to: Limonet.
Presidente
Ha chiesto di parlare l'Assessore
all'ambiente, territorio e trasporti, Nicco.
Nicco (Ass.tec.)
Con questa interrogazione si
pongono quattro differenti quesiti:
Prima questione: se sono stati incontrati i proprietari. Sì,
l'Amministrazione comunale di Saint-Marcel ha convocato su nostra
richiesta una riunione dei proprietari a cui è stata presentata la
proposta di riserva naturale, ed in quella sede si è esaminata
anche la questione - che è aperta da ormai molti anni - del
contenzioso esistente tra alcuni proprietari ed il demanio, a cui
pure l'interrogazione fa riferimento.
In merito a ciò, si è convenuto di costituire un gruppo di
lavoro composto da due rappresentanti dei proprietari e da uno
dell'Amministrazione che ha lo scopo preciso di seguire questa
vicenda piuttosto complessa in tutte le sedi competenti.
Stiamo aspettando che i proprietari ci indichino i due loro
rappresentanti. Seconda questione: se si è sentita l'associazione
"Sports de noutra tera".
Già nel mese di maggio c'era stato un sopralluogo da parte di
alcuni funzionari, di alcuni tecnici dell'Amministrazione regionale
e in seguito ci sono stati degli incontri sia con l'Assessorato
dell'ambiente, sia con l'Assessorato del turismo.
Il 25 agosto la Fédération des sports de noutra tera ha
riepilogato in una lettera la situazione:
"A seguito di quegli
incontri"
, leggo,
"dal contesto degli interventi da
eseguire, è stato scorporato il ripristino a verde della zona sud
est in quanto questa costituisce una area boscata omogenea con
quella della zona umida di Saint-Marcel. La scrivente Fédération al
fine di compensare la mancata usufruibilità di questa area
confinante con la sopracitata zona umida si è quindi attivata
contattando direttamente i proprietari per l'acquisizione o la
locazione dei terreni inclusi tra l'attuale area ed il ponte di
Villefranche di Quart"
.
Non ci sono quindi sensibili interferenze tra la perimetrazione
proposta per l'area naturale protetta, perimetrazione che segue il
limite della zona non bonificata e l'area destinata agli sports
tradizionali valdostani, area acquistata dall'Amministrazione
regionale con legge 20 giugno 1990 n.41, la cui espansione è
prevista per l'appunto nella direzione opposta.
A proposito del terzo quesito, c'è stato un incontro con il
Presidente del Consorzio con il quale si è concordato di
individuare nell'arco di tre anni un'altra località per le attività
che attualmente si svolgono nel laghetto ovest.
Ciò è stato richiamato poi espressamente nella deliberazione, là
dove si dice che per un periodo massimo di tre anni è consentita la
pesca nel laghetto ovest, onde consentire al Consorzio regionale
pesca di reperire un'altra località alternativa.
A proposito del quarto quesito. E' stato sentito il titolare
dell'impianto di lavorazione inerti, le ha manifestato la piena
disponibilità a trasferire la propria attività.
A questo fine già l'Amministrazione regionale si è attivata, ha
avviato dei contatti per individuare un'altra localizzazione.
PresidenteHa chiesto di parlare il Consigliere Limonet.
Limonet (DC)
Ringrazio l'Assessore per le sue
risposte. Mi sembra che abbia detto di aver sentito
l'Amministrazione di Saint-Marcel, e le Amministrazioni di
Brissogne, Quart e Nus sono state sentite?
Mi pare egli dica che per Saint-Marcel ci sia stato un incontro
anche con la popolazione; la stessa cosa è avvenuta anche negli
altri comuni, con le rispettive popolazioni e conduttori di fondo
di quei comuni o meno?
Queste sono richieste a cui mi pare non sia stata data
soddisfazione.
Presidente
Ha chiesto di parlare l'Assessore
all'ambiente, territorio e trasporti, Nicco.
Nicco (Ass.tec.)
Tutti i proprietari si sono
riuniti in una unica riunione, i proprietari di Saint-Marcel e
degli altri comuni.
Presidente
Ha chiesto di parlare il Consigliere
Limonet.
Limonet (DC)
Mi pare che sia stato costituito un
gruppo di lavoro fra proprietari e i comuni. Tenuto conto che
questi devono dare una risposta entro sessanta giorni, dopo di che
può essere fatto il decreto da parte del Presidente della Giunta,
avranno il tempo materiale di dare delle risposte?
Mi accorgo che si fa uso un po' spregiudicato delle delibere di
Giunta per creare nuove riserve naturali senza però sentire gli
interessati per come debbono essere sentiti.
Questo ci fa preoccupare un po', non solo perché così facendo
non si rispetta totalmente la volontà della popolazione, ma
soprattutto perché questo sistema mi pare un po' prevaricatorio.
Quindi ingeneriamo una specie di diffidenza indiscriminata verso le
aree protette, le riserve e i parchi.
In definitiva mi sembra che questa possa essere un'azione che si
ritorca poi contro la natura.
In questo senso io non sono tanto soddisfatto delle risposte
date dall'Assessore, più per altro per come viene affrontato e
gestito il problema nel suo insieme.
Si dà atto che, dalle ore 11,12, presiede il Vicepresidente
Stévenin.
