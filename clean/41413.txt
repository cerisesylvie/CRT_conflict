Classificazione
CONSIGLIO REGIONALE
Attività consiliare d'aula



Oggetto del Consiglio n. 542 del 3 aprile 2019 - Resoconto
OGGETTO N. 542/XV - Ordine dei lavori. Iscrizione di una
risoluzione.
Rini (Presidente)
- Prima di passare al punto successivo,
colleghi, metterei in votazione l'iscrizione della seguente
risoluzione: "Impegno della I Commissione consiliare permanente ad
avviare una fase istruttoria per la revisione dei meccanismi di
elezione del Consiglio regionale". La risoluzione è stata
distribuita e diventerebbe il punto n. 58.01 all'ordine del giorno.
Ha chiesto la parola il collega Cognetta.
Cognetta (MOUV')
- Per dichiarazione di voto rispetto a
questa risoluzione. Il nostro gruppo è contrario all'iscrizione
perché riteniamo che un'iniziativa di questo tipo non possa essere
discussa con una risoluzione; di conseguenza, noi siamo contrari
all'iscrizione di questo punto.
Presidente
- Ci sono altre dichiarazioni di voto? La
parola al collega Aggravi.
Aggravi (LEGA VDA)
- Anche da parte del gruppo Lega
Vallée d'Aoste confermiamo la posizione del gruppo MOUV', voteremo
contro questa risoluzione.
Presidente
- Ha chiesto la parola il collega Restano.
Restano (GM)
- Ho già avuto modo di esprimermi in
commissione su queste iscrizioni. Io ritengo - e poi ci
confronteremo se la maggioranza vuole sospendere un attimo i lavori
del Consiglio - che questa risoluzione non abbia i requisiti per
l'iscrizione, non ha né l'urgenza, né si tratta di un punto già
trattato. Iscriverla oggi significherebbe portarla sicuramente al
prossimo Consiglio. Allora, colleghi, tanto vale presentare una
mozione. Rinnovo poi, Signor Presidente, la richiesta di
convocazione di una Commissione per il Regolamento, perché potremmo
discutere di questi argomenti, modificare il Regolamento per
consentire di iscrivere anche risoluzioni come questa, o andare
avanti nel discorso che avevamo già impostato nel corso dello
scorso Consiglio.
Presidente
- Sarà nostra premura convocare entro la
prossima settimana una riunione della Commissione per il
Regolamento, quindi invito anche ogni gruppo a fare le proprie
osservazioni e le proprie riflessioni in merito. È richiesta una
sospensione? Sì. Il Consiglio è sospeso.
La seduta è sospesa dalle ore 18:12 alle ore 18:28.
Rini (Presidente)
- Ha chiesto la parola la collega
Morelli.
Morelli (AV)
- Giusto per spiegare qual è la conclusione
della riunione di maggioranza in merito alla richiesta di
iscrizione di questa risoluzione. In principio non siamo contrari a
iscrivere la risoluzione, anche se in realtà nel merito vi è una
questione di Regolamento, perché comunque il nostro Regolamento
prevede che le risoluzioni possano essere presentate in occasione
di dibattiti concernenti petizioni, mozioni, comunicazioni e
relazioni, dopodiché è vero che è consuetudine quella di iscrivere
comunque delle risoluzioni. La nostra decisione quindi è a favore
della risoluzione ma ci si prende l'impegno a convocare una
Commissione del Regolamento per andare ad affrontare una volta per
tutte la questione dell'iscrizione delle risoluzioni. Come
Presidente della I Commissione, ci tengo però anche a ricordare che
di questo argomento si è già parlato in commissione e c'è già un
impegno da parte della I Commissione ad affrontare la legge
elettorale regionale per quanto riguarda la governabilità, quindi
ci sembra anche un po' pleonastico, però c'è comunque la
disponibilità.
Presidente
- Su questo, se posso intervenire a livello di
presidenza e del Regolamento che ad oggi abbiamo, la risoluzione,
così come disciplinato dall'articolo 65, viene presentata in
occasione di dibattiti concernenti petizioni, mozioni,
comunicazioni e relazioni su specifici argomenti. È vero quindi che
la prassi ha sempre portato poi quest'Aula a iscrivere risoluzioni
anche non in questo caso preciso. Io quindi accolgo assolutamente
la sollecitazione fatta dalla collega Morelli ora e fatta anche dal
collega Restano prima. Sarà mia premura convocare, entro la
prossima settimana, una riunione della Commissione per il
Regolamento al fine di regolamentare meglio questo aspetto in
maniera più puntuale di modo che non ci siano più interpretazioni
che possano essere diverse di volta in volta e di caso in caso.
Ha chiesto la parola il collega Bertin.
Bertin (RC-AC)
- Si crede opportuno che si faccia
un'interpretazione del Regolamento univoca, ricordo che però la
prassi consolidata di questo Consiglio è sempre stata quella di
iscrivere tutte le risoluzioni indipendentemente dall' argomento
trattato. Sempre si è fatto così, salvo eccezioni che sono sempre
state viste dall'opposizione di turno come una forzatura, ricordo
che
à tour de rôle
, quando la gente passava in maggioranza e
non iscriveva le risoluzioni delle opposizioni... viceversa
personalmente ho sempre votato per l'iscrizione di tutte le
risoluzioni.
Presidente
- Il collega Bertin ha riassunto quello che ho
detto anch'io, quindi che c'è una prassi consolidata ma che
appunto, per disciplinare meglio, crediamo sia opportuno mettere
mano al Regolamento. Apriamo la votazione sull'iscrizione. La
votazione è aperta. La votazione è chiusa.
Presenti e votanti: 34
Favorevoli: 24
Contrari: 10
Il Consiglio delibera di iscrivere la risoluzione al punto 58.01
dell'ordine del giorno dell'adunanza in corso.
