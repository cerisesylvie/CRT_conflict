Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 309 del 14 dicembre 1970 - Resoconto
OGGETTO N. 309/70 - Progettazione dell'Istituto
Psico-Medico-Pedagogico. -Appalto-concorso - Bando. (Ritiro di
Mozione)
Mappelli (D.C.)
- Almeno, in questo momento, non ritengo
opportuno di mettere a conoscenza il Consiglio del fatto per cui
avevamo deciso, a suo tempo, di fare un concorso pubblico nazionale
per l'Istituto Geriatrico. Se, però, lo riterrò avrò ancora qualche
cosetta da dire in merito a questa nostra decisione presa a suo
tempo, grazie a Dio mi è buon testimonio l'amico Bordon. Dunque,
nel maggio e nel giugno del 1967 - io non sono voluto andare a
vedere quella presa d'atto del 1967 - la Giunta aveva, per quei
motivi che mi sono riservato di non dire in questo momento, aveva
deciso di fare un pubblico concorso per il Geriatrico e visto che
l'Assessore Benzo, quando noi chiedevamo questo concorso, ebbe
così, per sua convinzione, a dire che era più rapido il periodo per
la progettazione dell'appalto-concorso, cosa che noi non chiedevamo
- purtroppo il tempo ci darà ragione, perché se non è vero che, nel
giugno, mettiamo anche maggio perché adesso non ho presente la data
precisa di questa presa d'atto - è altrettanto vero che furono dati
immediatamente alcuni incarichi per questo bando di concorso, e
precisamente all'Ing. Luboz e al Geom. Cuc per quanto riguardava la
relazione di servitù, ecc. e le caratteristiche statiche del
terreno, e, nel contempo, per conto proprio è andato avanti il
Medicio regionale per mettere giù questo bando.
Comunque quelle che contano sono le date e le date sono queste:
il bando venne pubblicato il 1° agosto del 1967 e questo bando
recitava all'articolo 6 che gli elaborati dovranno pervenire a
spese dei concorrenti esclusivamente a mezzo plichi postali alla
Segreteria Generale della Regione entro le ore 12 del giorno 30
novembre 1967; cosa si voleva dire col 30 novembre 1967? Si voleva
dire che - agosto, settembre e novembre - entro quattro mesi il
concorso nazionale sarebbe stato espletato dai Gruppi professionali
che avrebbero concorso.
La Commissione fu integrata in seguito a un ricorso da parte
degli organi nazionali degli architetti e degli ingegneri; fatto
sta che questi 15 commissari, sempre nel dicembre del 1967, si
riunirono sotto la presidenza del Sig. Presidente Bionaz che,
avendo fiducia nel sottoscritto, aveva dato mandato di presenziare
a questa selezione. Nel gennaio del 1968 la Giunta ratificava la
graduatoria; nel mese di febbraio del 1968 il Presidente della
Giunta Bionaz ebbe a scrivere a coloro che avevano vinto questo
concorso per la progettazione esecutiva. Io qui voglio solo
leggervi un comma di questa lettera che dice:
"il progetto
esecutivo dovrà essere redatto entro mesi quattro dalla data di
ricevimento della presente apportando al progetto di massima (che
era quello del concorso nazionale) le modifiche che saranno
eventualmente suggerite dai competenti uffici regionali e dagli
organici consultivi statali"
è tra questi ultimi, vi è
chiaramente il Genio Civile che rappresenta il Ministero dei Lavori
Pubblici.
Pertanto, questione di tempi, così in base alle date, è qui
chiaro e dimostrabile che, partendo il bando il 1° di agosto del
1967, entro fine giugno del 1968 l'esecutivo era a disposizione
dell'Amministrazione. È chiaro che poi il dopo è un discorso che è
sempre molto elastico perché ci possono essere una come mille
modifiche e il tempo chiaramente varia in base al numero di queste
modifiche.
Pertanto, noi ci eravamo permessi, appunto in base alle
dichiarazioni fatte dall'Assessore alla Sanità che riteneva che,
con questo metodo, il tempo sarebbe stato più breve, io mi
permettevo, così, di mettere a conoscenza il Consiglio che nel giro
di 10 mesi è stato fatto un bando di concorso pubblico e il
progetto esecutivo. Ecco perché è venuta fuori questa mozione che
parla della prima seduta consiliare del mese di dicembre. Ma noi,
se ritenete che, per esigenze tecniche, badate bene, io mi rendo
perfettamente conto che l'appalto-concorso, quando voi l'avrete
anche stilato, dovrà poi essere approvato, prima di portarlo in
questa sede, da parte degli uffici del Genio Civile, perché se noi
lo approviamo e poi quelli non sono d'accordo si deve ripetere di
nuovo tutto daccapo e pertanto non è questione di tempi, non sono
convinto di questo, - se la Giunta ritiene che, su questo progetto,
vuol farci un pensierino, su questo siamo d'accordo. Diversamente,
noi siamo qui per modificare questa data, a dimostrare, con dati di
fatto, che in 10 mesi con l'appalto-concorso non avremo su questi
tavoli il progetto esecutivo, cosa che è stata fatto per il
Geriatrico.
Savioz (P.C.I.) -
Tenuto conto della mozione, penso che
non sia fuori argomento richiamare un momento l'attenzione dei
Consiglieri regionali su una lettera che ci è stata inviata, penso
che tutti l'abbiano ricevuta, da parte dell'Unione Italiana per la
promozione dei diritti del minore. Evidentemente, per poter
discutere a fondo di problemi di questo genere bisogna essere
preparati e bisogna essere tecnicamente all'altezza del compito,
però non sfugge a nessuno il fatto che dei bambini che sono
menomati nella capacità intellettiva, se vengono presi e messi
tutti assieme non è che questo porti dei grandi benefici al loro
sviluppo. Invece se inseriti nella società insieme ad altri bambini
sviluppati a tutti gli effetti, questi possono avere indubbiamente
del giovamento. Ci si potrà obiettare che c'è il contro, cioè ci
sono casi purtroppo dove i bambini menomati vengono un po'
abbandonati a sé stessi e quindi non correttamente, se la parola mi
è consentita, educati per la propria esistenza. Comunque io sono
del parere che, ad un certo momento, sarebbe opportuno farci un
piccolo pensiero qui sopra, se non altro non credo che il Consiglio
regionale possa non tenere conto che, perlomeno, sia necessario
rispondere e chiarire il nostro atteggiamento in materia. Non
dimentichiamo che si tratta di bambini, che si tratta del
patrimonio più importante che tutte le nazioni possono avere.
Io non vorrei aggiungere altro, pregherei, però, i Consiglieri
regionali di voler pensare un momento e di voler, forse, dare anche
una guardatina a questa lettera che ci è stata inviata.
Benzo (D.P.)
- In merito alla mozione presentata dal
gruppo consiliare democristiano, con la quale si chiede che il
Consiglio regionale deliberi di invitare la Giunta a sollecitare la
stesura del bando di appalto-concorso per la realizzazione
dell'Istituto Psico-Medico-Pedagogico regionale, confermo che la
Giunta regionale, con provvedimento del 14 ottobre 1970,
deliberava, tra l'altro, di prevedere alla realizzazione dell'opera
a mezzo di apposito appalto-concorso, dando mandato ai competenti
uffici dell'Amministrazione regionale di predisporre il relativo
bando da sottoporre all'approvazione del Consiglio regionale.
L'incarico per la stesura del bando suddetto venne conferito
successivamente, in esecuzione alla deliberazione suddetta, al
Medico regionale, per quanto si riferisce alla parte sanitaria, e
all'Ingegnere Capo dell'Assessorato dei Lavori pubblici, per quanto
si riferisce alla parte tecnica, con invito agli stessi di
accelerare i tempi al massimo, praticamente in relazione ai compiti
di istituto affidati agli stessi.
A tal proposito, ritengo necessario dare lettura della relazione
fattami pervenire dai tecnici incaricati:
"Al Sig. Assessore alla Sanità - In relazione alla richiesta di
precisazione dei tempi minimi occorrenti per la predisposizione del
bando di cui all'oggetto, i sottoscritti hanno l'onore di riferire
quanto segue: Si premette che l'opera presenterà una notevole
complessità per la sua intrinseca natura. Per intrinseca natura si
allude alla necessità di addivenire ad una costruzione che non
abbia quale finalità primaria e l'istituzionalizzazione del minore
da recuperare, ma bensì il principio della recuperabilità dello
stesso mediante forme architettoniche perfettamente aderenti ai
principi del nucleo di famiglia e dell'apertura dell'Istituto verso
l'ambiente esterno inteso nella sua socialità. A loro volta le
forme architettoniche non potranno prescindere dalle necessità
terapeutiche ed assistenziali proprie dell'Istituto che è
essenzialmente una scuola speciale suddivisa in gruppi
famiglia.
Il ricorso alla creazione di gruppi famiglia in seno
all'Istituto conferma l'importanza della famiglia per lo sviluppo
neuro-psichico del minore disadattato. A quanti, sia a livello
nazionale che internazionale, sollevano obiezioni circa l'utilità
oggi di costruire istituti psico-medico-pedagogici - Consigliere
Savioz la pregherei di sentire quella che è la parte tecnica che,
in effetti, dà già una risposta implicita alle sue giuste domande
-, in quanto la famiglia e solo la famiglia costituisce l'elemento
terapeutico più valido per questi minori. Si controdeduce, da parte
di altri specialisti del settore, con l'osservazione che, se la
famiglia incontestabilmente costituisce l'elemento terapeutico
ottimale, la mancanza di una preparazione da parte di molti
genitori o addirittura la difficile inseribilità degli stessi
genitori nel contesto sociale - padre alcolizzato, madre asociale -
porta a concludere positivamente, per l'alternativa creata
dall'Istituto psico-medico-pedagogico con le caratteristiche
avanzate in premessa (gruppi famiglia). La progettazione
dell'Istituto psico-medico-pedagogico regionale a livello di
ideazione diversifica quindi profondamente, per fare un esempio,
dal tipo di costruzione del recente Ospedale Geriatrico. Per
l'Ospedale Geriatrico non si ponevano, in effetti, i delicati
problemi del rapporto fra minore e famiglia, che invece
costituiscono un argomento di fondamentale importanza, dal quale
non si può esulare, pena lo scadimento dell'opera o la sua non
perfetta aderenza agli indirizzi della moderna neuro-psichiatria
infantile. Se, a lato di questo concetto di base, si aggiunge che,
diversamente dall'Ospedale Geriatrico, l'incarico conferito ai
tecnici regionali per l'Istituto psico-medico-pedagogico è quello
di predisporre il bando per l'appalto-concorso, è particolarmente
intuibile che tale bando, tale predisposizione deve essere anche
corredata da una dettagliata analisi di tutti gli elementi tecnici
propri della costruzione, in quanto la Ditta che appalterà
l'Istituto dovrà disporre di un complesso di elaborati non
modificabili in epoche successive al conferimento dell'opera.
Dai sovraesposti concetti discende la conseguente complessità
tecnica della predisposizione del bando in quanto è indispensabile
vincolare le imprese concorrenti sotto tutti gli aspetti fra cui,
ad esempio, dati illuminotecnici funzionali dell'impianto
elettrico; chiarimento delle prestazioni da richiedersi
all'impianto elettrico; chiarimento delle prestazioni da
richiedersi all'impianto di riscaldamento: la taratura e
l'articolazione dell'impianto dovranno permettere il raggiungimento
di temperature diverse a seconda dell'uso dei vari locali, per
corsi, aule scolastiche, locali per attività collettive, ecc.; i
livelli di qualità richiesti per serramenti esterni e interni; tipi
di pavimenti e rivestimenti e tinteggiature, prescrizioni
necessarie a garantire, oltre alla massima funzionalità, la
minimizzazione dei costi di gestione, e, in generale, la
definizione della tipologia di tutti i particolari dell'edificio
atta a garantire la presentazione di progetti di alta qualità.
Tutto quanto sopra elencato è stato eseguito dai sottoscritti
anche in occasione della redazione del progetto esecutivo
dell'Ospedale Geriatrico durante numerosi incontri con i
progettisti e qui apro una parentesi; è da notare che le date
riportate poc'anzi dal Consigliere Mappelli sono esatte solo così,
diciamo, dall'atto dell'effettiva partenza in quanto quando la
Regione ha determinato di effettuare il bando di concorso, nei mesi
precedenti, proprio il Medico regionale, per alcuni mesi, aveva già
predisposto questo bando. Quindi, signori, la partenza è del 1966
quando già lui andava a vedere a Firenze, ecc. come ha avuto
occasione di confermarmi, per preparare questo Istituto geriatrico
nei primi mesi del 1967; fino a maggio ha predisposto il bando che
poi è stato approvato solo dalla Giunta di allora. Quindi, dal 1967
al 1968 si sono avuti solo i tempi tecnici di esecuzione, di una
progettazione di massima, successivamente c'è stata una fase di
alcuni mesi di discussione fra i progettisti e la Commissione
tecnica e gli organi regionali per definire i particolari, per
passare alla progettazione esecutiva che, finalmente, nel
giugno-luglio del 1968 era ultima. Da allora passò un altro anno
prima di appaltare i lavori: in totale tre anni e mezzo mal
contati, tre anni e mezzo mal contati dall'inizio della
preparazione del bando di concorso all'appalto dei lavori, da
gennaio 1967, tanto per prendere una data, a marzo-aprile 1970 per
l'appalto.
Nel caso attuale, vedendo la differenza tra il progetto
esecutivo dell'Ospedale Geriatrico e quello
psico-medico-pedagogico, nel caso attuale, per la natura stessa del
tipo di affidamento dei lavori che è stato prescelto,
appalto-concorso, deve essere eseguita, in via preliminare, nella
redazione del bando la stessa procedura, questo dicono i
tecnici.
In conclusione, sembra evidente che il tempo occorrente per la
predisposizione del bando non sarà di nocumento alla speditezza
della realizzazione dell'opera in quanto trattasi di un tempo
tecnico comunque indispensabile qualunque sia la forma di appalto
adottata.
Si osserva ancora che l'appalto-concorso può garantire un
notevole risparmio di tempo, tenuto conto della complessità e
durata nel tempo delle procedure di approvazione previste dalla
legge ancor più onerose per le opere il cui finanziamento sia a
carico dello Stato. Con la procedura adottata dalla Giunta
regionale e poi dal Consiglio successivamente, si può
ragionevolmente prevedere un dimezzamento dei tempi burocratici. Si
deve, infine, osservare che la semplificazione delle procedure, cui
si è accennato e il relativo guadagno di tempo, potrà avvenire solo
se il bando di appalto-concorso sarà sufficientemente chiaro e
dettagliato e tale da non poter dar luogo alla presentazione di
progetti concettualmente errati.
Da tali considerazioni discende l'assoluta necessità di
predisporre il bando con la massima accuratezza, compito che può
essere svolto nel modo migliore solo disponendo di un lasso di
tempo sufficiente; si prevede comunque che tale elaborato possa
venire completato e sottoposto all'approvazione del Consiglio
regionale entro la prossima primavera. F.to il Medico regionale:
Dr. Piercarlo Barbero e L'Ingegnere Capo dirigente dell'Assessorato
Lavori Pubblici Ing. Grosjacques."
Mi pare che questa approfondita relazione dei nostri tecnici
dimostri, esaurientemente, i tempi di procedura oltre a essere
entrata nella prima parte addirittura in merito proprio ad alcune
considerazioni circa l'utilità. Faccio notare, fra l'altro, al
Consiglio che la lettera scritta dal Presidente dell'Unione
Italiana Tutela dei Minori prevedeva addirittura l'eliminazione
totale di qualsiasi tipo di istituto geriatrico, collegio-convitto
per orfani, insomma l'eliminazione totale di qualsiasi tipo di
struttura, sia pur moderna, aperta, ecc. In quel senso, in alcuni
capoversi, come i Consiglieri avranno potuto constatare, ci sono
addirittura delle osservazioni, direi, quanto meno inesatte o
semplicistiche. Circa il problema dei tempi per rispondere
esattamente alla mozione mi pare che la risposta dei tecnici sia
quella: se i Consiglieri presentatori della mozione hanno questa
chiarezza, hanno compreso quello che i tecnici regionali hanno
richiesto come tempistica, compatibilmente con i compiti di
istituto, nel giro di alcuni mesi il bando sarà predisposto, sarà
pronto e sarà quindi portato - previo esame, come si usa fare, con
i competenti organi statali - sarà portato all'approvazione del
Consiglio. Logicamente, da quel momento, ci vorrà un certo numero
di mesi che potranno variare per dar tempo alla progettazione
esecutiva dell'appalto-concorso, alle Ditte interessate, non so
quanti mesi ci metteranno i tecnici, ma diciamo che, nello spazio
di altri sei mesi, tutto potrebbe essere fatto, il che
dimostrerebbe che, nel ciclo massimo di un anno e mezzo, e non di
tre anni e mezzo questo Istituto potrebbe essere ultimato. Si
tratterebbe di un Istituto moderno, configurato con scuola, gruppi
famiglia, ecc., che ci permetterebbe, non solo, di avere i nostri
60 e più bambini che attualmente sono fuori dalla Regione, ma di
permettere di recuperare e di curare, preventivamente già vedere
anche per quelli che sono minori di età, non più dai 6 ai 14 anni
ma dai 0 ai 6 anni, di prevenire la possibilità o quanto meno
permettere un recupero dei minori in stato di disadattamento o di
subnormalità.
Mappelli (D.C.)
- Pregherei il Sig. Presidente di voler
prendere nota che saremmo d'accordo con i miei amici di prolungare
i tempi previsti da questa mozione da dicembre a febbraio,
invitando la Giunta a sollecitare la stesura del bando affinché sia
portato in Consiglio nella prima seduta consiliare del mese di
febbraio.
Quando l'Assessore Benzo stava leggendo la relazione, fra di noi
stavamo dicendo, qualcuno, appunto facesse rilevare: "sta dicendo
quello che tu, a suo tempo, avevi detto".
Poi è venuto fuori che la relazione non l'aveva fatta lui, ma i
tecnici. Infatti, quando i tecnici dicono che l'appalto-concorso
deve essere corredato da tutta una analisi tecnica, questo era
quanto, giustamente, io, a suo tempo, ribadivo, nel senso che per
fare un appalto concorso bisogna avere le idee molto chiare. Vorrei
semplicemente sottolineare e - pregherei poi i funzionari
gentilmente di voler prenderne nota e, con altrettanta gentilezza,
di darmene comunicazione - la data in cui, in Giunta, si era
accantonata l'ipotesi del concorso per l'incarico per l'Ospedale
Geriatrico.
Assessore Benzo, deve sapere che, nel 1966, non si poteva
parlare di bado di concorso per l'Ospedale Geriatrico perché non
avevamo ancora il terreno; il 1966, dunque, le metta da parte un
momento. Se poi il Dottor Barbero andasse a Firenze o meno, non so
io mi rifiuto di credere che una persona come il Dott. Barbero per
fare tredici articoli impieghi dal 1966 al 1967 al mese di giugno.
Perché? Perché il concorso di idee sono i tecnici che lo devono
fare, non i tecnici della Regione, ma i tecnici delle Ditte che
concorrono all'appalto-concorso, al concorso pubblico per la
progettazione. Ecco qui, secondo me, la bontà e questa è
collaborazione secondo me, io non capisco come mai si è reticenti
su una posizione di collaborazione; io ritengo che con tutto il
rispetto, come si può andare a mettere nero su bianco, noi qui
quando possiamo avere a nostra disposizione decine e decine di
tecnici di tutta Italia che fanno un concorso di idee per un
progetto di massima, con tutto il rispetto che ho, metto in dubbio
che sia l'ottimo. Mentre se noi abbiamo centinaia di tecnici da
tutta Italia e quattro mesi dalla pubblicazione, signori, quattro
mesi - io l'altro giorno questo affare qui non l'avevo sotto mano,
ma è chiaro che il bando è stato pubblicato il 1° agosto. Questa
prima scadenza, cioè quella del concorso di idee è stata
rispettata; tutto il resto è discutibile, ma che il bando sia stato
pubblicato il 1° agosto e che il 30 novembre i progetti erano in
questo Palazzo, questo è inconfutabile. Dunque, sono quattro mesi
per il concorso di idee, cioè per il progetto di massima e avevamo,
e abbiamo, - non ho detto io perché io non ho nessun merito, caso
mai il merito era di tutti coloro che credevano in questa
iniziativa, cari Signori, abbiamo avuto quanto di meglio ci fosse
in Italia. Che poi ci si mette a discutere sulla validità o meno di
questo Istituto, questo è un altro discorso, ma io dico: se si ha
da fare, date retta ad un amico, qui si tratta di spendere,
specialmente per la gestione di un complesso di questo genere -
voglio che questo rimanga a verbale - nel prossimo futuro qualcosa
come centinaia e centinaia di milioni all'anno, dunque non si può
per questioni di scadenze, io vi sto dimostrando che non è vero
niente che con l'appalto-concorso si fa prima. Dunque, se la Giunta
ritiene di sedersi e di rivedere questo problema, benissimo, io
penso che siamo tutti d'accordo di ritirarla. Diversamente, se
vedremo che a febbraio non sarà ancora pronto questo
appalto-concorso, perché non siamo mica nati oggi, bisognerà andare
al Genio Civile, bisognerà modificare l'appalto-concorso che dovrà
ritornare in aula con tutte le modifiche. Poi io non credo che sia
l'ottimale, perché ritengo - io, come ripeto, non ho nessunissimo
merito - ma ritengo che centinaia di tecnici di tutta Italia
possono dare il meglio in questo senso anche perché hanno poi, in
prospettiva, il progetto esecutivo e che il progetto esecutivo sia
poi fatto in una certa direzione o in un'altra, Assessore Benzo,
non cambia niente. Che sia dato dalla Regione in base
all'appalto-concorso o che sia una conseguenza del bando di
concorso il tempo è sempre il medesimo. Dunque, dove noi ci
areniamo è sull'appalto-concorso oppure sul concorso nazionale; io
ho dimostrato che con quattro mesi si può fare il concorso
nazionale. Dunque novembre, dicembre, siamo già a gennaio,
arriveremo a febbraio forse a marzo, saranno passati cinque mesi
prima che parta da qui il bando di concorso, ma per fare un bando
di concorso di 12 articoli non ci vogliono degli anni, signori, non
ci vogliono degli anni, nel 1966 - e questo non volevo neanche
cominciare a dirlo perché potremmo andare a toccare delle persone e
non ne ho voglia, non ne ho proprio voglia - ma ancora nel 1967 si
doveva dare l'incarico, su questa faccenda, dunque non c'entra per
niente il 1966, perché all'epoca non avevamo il terreno e per oggi
basta così.
Io chiedo alla Giunta una risposta su quanto ho proposto, se
ritengono di riesaminare la questione dell'appalto-bando di
concorso o sull'appalto pubblico, cioè bando di concorso pubblico o
l'appalto-concorso, se pensano di rivedere questo noi ritiriamo la
mozione. Se, invece, la Giunta insiste noi la mettiamo così
emendata in votazione. Non abbiamo altro da aggiungere, credendo,
certamente, fiduciosi di collaborare per il bene
dell'Amministrazione regionale, perché poi ritorneremo sopra a
questo problema, è chiaro.
Caveri (U.V.)
- J'ai écouté avec beaucoup d'attention les
paroles prononcées par Monsieur Mappelli qui est certainement la
personne la plus qualifiée pour pontifier en matière d'Istituto
Psico-Medico-Pedagogico, vu les grands mérites qu'il a eus, par
exemple, en matière d'achat de terrains. Certainement, il a
démontré de grands mérites, et voilà pourquoi nous avons attendu,
nous avons écouté avec beaucoup d'attention les raisons
pontificales de Monsieur Mappelli: j'étais là pour dire Monseigneur
Mappelli, non seulement Conseiller Mappelli. Mais maintenant, à
part ces petites méchancetés - qui sont dans ma nature comme dans
la nature de Monsieur Bordon, d'autre part, - à part ces petites
méchancetés, je voudrais dire une chose que - et je demande pardon
au Conseil si quelqu'un, justement pourrait dire que ces remarques
que je fais, peut-être, sont un peu des divagations de l'argument -
quand j'ai vu qu'il y avait la possibilité que l'hôpital Mauricien
et d'autres institutions hospitalières puissent devenir régionales,
d'un côté je me suis réjoui en tant que régionaliste et d'autre
part je n'avais pas oublié la longue polémique du docteur Réan. Le
docteur Réan s'était battu pour que l'hôpital Mauricien redevienne
une institution valdôtaine. Cependant, dès le commencement, j'ai
senti les dangers qu'ils y avaient aussi des côtés négatifs et
aujourd'hui nous touchons avec les doigts qu'il y a des côtés
négatifs dans cela et il faudra chercher à profiter des côtés
positifs et à combattre les côtés négatifs. Mais, quels sont les
côtés négatifs? C'est que le Commissaire à l'hôpital se met à faire
des nominations à l'hôpital et il regarde si on a "la tessera", il
faut avoir "la tessera" de la Démocratie Chrétienne pour être nommé
employé à l'hôpital Mauricien. Non seulement, mais il y a deux
Commissions: il y a la Commission de "l'organico", il y a la
Commission du personnel et, par exemple, il devrait être les
représentants des syndicats et, régulièrement soit pour une
Commission soit pour l'autre, Monsieur Bondaz, en tant que
Commissaire de l'hôpital, a envoyé des lettres aux autres syndicats
mais il n'a pas envoyé aucune lettre au SAVT, de manière que le
SAVT ne devrait pas avoir son représentant ni dans une Commission
ni dans l'autre. Voilà, alors je me suis permis, vu qu'on parle
d'une organisation hospitalière, je me permets de profiter de
l'occasion, - vous ne direz pas trop à propos - mais je me permets
de signaler ce phénomène à la Junte afin qu'on puisse voir ensemble
la possibilité d'enrayer ces dégénérations de la réforme Mariotti
qui se résous dans des abochages qui sont assez inspirés à une idée
sectaire et factieuse.
Savioz (P.C.I.)
- Io vorrei ritornare ancora un momento
su quella lettera che abbiamo ricevuto; intanto vorrei ringraziare
l'Assessore per quanto ha letto e lo vorrei pregare, se fosse
possibile, di avere una copia di quella relazione, perché mi sembra
che tra le righe di quella relazione si potrebbero prendere degli
elementi per esaminare con più competenza la lettera che abbiamo
ricevuto. Nello stesso tempo, mi permetterei di ricordare che qui,
nella sala delle manifestazioni, c'è stata una riunione con una
relazione interessantissima sulla questione dei minorati tenuta
dalla Prof.ssa Guidetti-Serra di Torino.
Mi consta che la Regione possieda quella relazione. Ora, in base
a quella relazione fatta dalla Professoressa sui minorati, tenuto
conto della lettera che abbiamo ricevuto da parte di questa
Istituzione e considerato che il problema è di una certa envergure,
io sarei del parere, per non tediare di più il Consiglio e i
Consiglieri, sempre che il Presidente della Giunta sia d'accordo e
l'Assessore competente pure, se volessero convocare una riunione
della Commissione della Sanità, perché esamini il contenuto di
tutto questo, tenuto conto di quanto già è stato detto e preparato
da parte degli organi competenti in merito all'Istituto
Medico-Psico-Pedagogico, sarebbe opportuno studiare anche, sia pure
con una certa rapidità, questi problemi che vengono portati alla
luce del sole e che, in un certo senso, a me sembra che possano
dare degli spunti per fare un qualche cosa di veramente buono nella
nostra Regione.
Chantel (P.S.I.)
- Su questo argomento, io non so se voi
l'avete seguito, ma, in questo momento, in Francia si fa una
campagna nazionale, radio, televisione, raccolta di fondi,
interessamento di tutti i Sindaci, interessamento della
popolazione. Ora, io ritengo che se la Francia ha fatto una
campagna nazionale e sta facendo una campagna nazionale
nell'interesse dei désadaptés, non sarebbe male se l'Assessore
volesse fare raccogliere i dati che esistono presso il Governo
francese o presso chi se ne occupa, anche per avere dei raffronti,
anche perché avendo voltato, ripeto, la campagna a tal punto che,
domenica scorsa tutti i Municipi di Francia sono stati aperti per
raccogliere, in campo nazionale, dei fondi a favore
dell'istituzione e a favore di questi désadaptés, per creare,
naturalmente, tutta una serie di opere, di istituzioni, ecc., non
sarebbe niente male di vedere quali sono i dati, i presupposti e le
diverse campane e di sentire il Paese dove questa questione è
diventata di livello nazionale. Ci troviamo, infatti, in un
argomento sul quale, diciamo, ci sono diverse opinioni. Però noi
non dobbiamo poi lasciarci trascinare su quello che sarebbe
l'optimum teorico futuro per arrivare poi a delle soluzioni che,
forse potrebbero ritardare un'opera che è necessaria. È vero,
infatti, l'optimum sarebbe di lasciare il disadattato preso la
famiglia, ma io dico che è altrettanto vero che in certe zone, come
la Francia e la Gran Bretagna, ci sono anche 3.000 assistenti
sociali ed è altrettanto vero che la possibilità del beneficio
verso il bambino deve presupporre, da parte della famiglia, una
possibilità che, tante volte, è economico-sostituiva; non è che noi
possiamo lasciare dei disadattati in mano alla famiglia se questa
famiglia non è in grado di provvedere, se questa famiglia è una
famiglia, non dico solo di lavoratori, ma comprendere nei
lavoratori anche il ceto medio, l'impiegato, ecc., il quale
dovrebbe avere, naturalmente, una persona che si occupi solo del
bambino, con tutto il contorno: assistenti sociali, medici,
educatori, e via di seguito. Perciò io direi che, per instaurare
una discussione del genere, occorre proprio la possibilità di
ottenere attraverso questa Associazione dei dati, attraverso la
campagna nazionale che è in atto in Francia raccogliere tutti i
dati, cioè raccogliere tutte le campane. Questa è un po' la storia
di quando mi si viene a dire: lasciamo stare l'Ospedale com'è e
facciamone uno nuovo. Io dico: va beh l'idea può anche essere
buona, però in un caso simile, io chiedo dove sono i quattrini,
dove sono i soldi, qual è la possibilità di risoluzione, perché ci
sono dei problemi, che vanno contemperati; io so che oggi i posti
letto in Aosta, in Valle d'Aosta sono carenti, io so che i
lavoratori hanno bisogno di assistenza. Cerchiamo però un po' di
contemperare quello che è l'optimum teoretico con quella che è la
pratica giornaliera delle cose. Oggi come oggi, noi dobbiamo
acquistare dei posti letto, dobbiamo migliorare i servizi, questa è
la situazione di Aosta: noi abbiamo un ospedale, ripeto ancora una
volta, abbiamo dei malati nei sotterranei, abbiamo degli ambulatori
senza sale di aspetto, dove abbiamo la situazione che abbiamo, è
logico che, teoricamente, si potrebbe arrivare all'optimum; bisogna
vedere il tempo che richiede l'optimum, il costo che richiede
arrivare alla soluzione che si vuole adottare. Allora, presi i
problemi su questa base anche teoretica, riportata sulla
possibilità di applicazione pratica, decideremo qualcosa di utile
per tutti.
Germano (P.C.I.)
- Ma io voglio entrare non nel merito
della mozione, ma nel merito dell'argomento: è un terreno quello
dei disadattati, quello della psichiatria in generale che è oggetto
di una discussione vivacissima in tutto il Paese e i nostri
orientamenti, alla luce di questa discussione, sono orientamenti
arretrati. I nuovi movimenti culturali che discutono di questo
dicono che la maggior parte dell'attenzione deve essere dedicata
alla prevenzione e alla cura, prevenzione e cura però che non
avvengono nell'ambiente come è stato prefissato nel passato che è
l'ospedale psichiatrico o che è il grande casermone. Eh no, qui noi
facciamo un ospedale per 200 bambini che è un grosso casermone,
purtroppo nella legge per il riparto fiscale nelle linee che
tracciamo per il piano di sviluppo, per quanto riguarda la sanità,
mettiamo l'ospedale psichiatrico. Gli ospedali psichiatrici non li
vogliono più, dicono che bisogna che i pochi che ci sono siano
curati in un ambiente assieme a tutti gli altri ammalati e non
isolati, no chiusi, cosa che li peggiora.
Io sono anche non preparato per affrontare l'argomento, penso
però che sia necessario, prima di continuare su questa strada, di
fare un esame approfondito, dove la questione soldi con meno soldi
spesi bene si ottengono maggiori risultati; guardate che ad esempio
l'Ospedale psichiatrico di Collegno lo stanno smantellando, lo
stanno cambiando ma riducendo, perché ci sono persone competenti
che affermano che non c'è più del 10-15% che sono ammalati, gli
altri sono lasciati lì. Per esempio, c'è il caso di un valdostano,
proprio a Collegno, di cui adesso mi sfugge il nome, che è il
migliore, il più capace, uno specialista in porte, serrature,
serramenti, ecc. che da 10 anni non è ammalato che però non ha il
posto dove andare qui, non ha la famiglia che lo può ricevere e
allora questo diventa un condannato al carcere, deve vivere in un
ambiente dove corre il rischio di ridiventare ammalato. Sono
problemi grossi che, secondo me, devono essere affrontati con la
dovuta preparazione, però l'impressione è che noi siamo su una
strada che non è quella giusta, che dovremmo rettificare, perciò
io, a parte la mozione, io penso che su questo argomento noi
presenteremo una mozione e dovremo dedicare un po' di attenzione al
problema visto globalmente per vedere di correggere quello che
siamo ancora nella possibilità di correggere. Io capisco che c'è lo
stanziamento dello Stato, che abbiamo acquistato i terreni; c'è
anche la realtà di bambini valdostani che sono in giro che si dice
si vuole portarli qui, ci sono fattori oggettivi dei quali bisogna
tenere conto. Bisogna, però, anche che non ci mettiamo in coda,
mentre in tutto il Paese si agisce in un modo diverso bisogna che
noi teniamo conto di questi fattori nuovi che sono emersi dalla
discussione. Perciò noi ci riserveremo di presentare una mozione in
materia.
Benzo (D.P.)
- Non vado per ordine, ringrazio il Dr.
Chantel per la panoramica che ha fatto data anche la sua
particolare competenza in questi settori. Penso che, ad un certo
momento, sarà tanto opportuno - non mi consta sia già stato fatto -
ma, certo, reperire tutti quei dati anche nella Nazione confinante,
in questo momento, proprio in questo particolare settore, che
vengano portati alla ribalta della pubblica opinione.
Per collegarmi a quanto dicevo, mi risulta che i nostri tecnici
e, in particolare, stiamo seguendo, in stretto collegamento con
tecnici di altissima qualificazione, proprio queste moderne teorie
nel campo sia della psichiatria sia della psico-pedagogia proprio
perché, e qui passo al Consigliere Germano
(è uscito)
-
risponderò dopo al Consigliere Germano. Il Consigliere Savioz anche
lui ha di nuovo riaccennato a quella situazione, io sono d'accordo
che alla Commissione consiliare Sanità si possa approfondire in
modo che i Consiglieri dei vari Gruppi abbiano una più approfondita
conoscenza perché vi devo dire che, personalmente, in questi mesi,
sono stato assai preoccupato, molto preoccupato, tutte le volte
cercavo di approfondire per me stesso, data la responsabilità che
per l'Assessorato che presiedo mi compete, per vedere poi anche con
i colleghi della Giunta questo argomento; si dà il caso che,
appunto, è necessario che anche altri approfondiscano questa
tematica. Perché? Perché è vero - Le passerò copia di questa
relazione Consigliere Savioz - ma abbiano anche relazioni molto più
approfondite di tecnici nazionali e internazionali, quali il Prof.
Bollea di Roma, ecc. che hanno sempre sostenuto queste ottimali
teorie, fermo restando che la casistica che nelle varie Nazioni
emerge nel campo specifico delle malattie mentali, vuoi dei minori
vuoi degli anziani, fa vedere e risultare nettamente la possibilità
di creare determinate strutture operative a livello di
neuro-psichiatria, psicologi e assistenti sociali, di gruppi
operativi per certe situazioni che possono essere seguite nelle
famiglie. Questo è ben vero ed è altrettanto vero - vedo che il
Consigliere Germano c'è - che la prima cosa da fare è la
prevenzione e cioè cercare con dei centri - e noi ce l'abbiamo e
l'abbiamo anche potenziato in questo momento - il Centro di
Medicina Preventiva con il particolare servizio
neuro-psico-medico-pedagogico dove cerchiamo proprio a monte di
riuscire a fare un qualche cosa per i minori e in maniera identica
faremo per gli anziani col Centro di igiene mentale che sarà quello
che permetterà di non mandare a questi Istituti coloro i quali non
debbono e possono non essere messi in questi Istituti. Però, come
bene ha già accennato l'Assessore Chantel, abbiamo dei casi di
famiglia, abbiamo dei problemi di abbandonati, abbiamo, oltre a
tutto, per certi settori, quando arriviamo ai limiti, agli
spastici, agli epilettici, ai mongoloidi, ecc. e altri tipi di
malattie mentali gravi per anziani, la necessità sociale però non è
più di chiuderli, come li chiama un signore in un ghetto. La nuova
teoria non è più quella, non sono più Istituti, non
impressioniamoci della parola Istituto, c'è l'Istituto di Fisica
Nucleare, ci sono tutti gli Istituti di questo mondo, c'è
l'Istituto S. Giuseppe; la parola istituto ha un suo significato
nella misura in cui viene configurato il servizio che viene dato al
cittadino in quel luogo. Anche in Italia oggi questi Istituti ci
sono già in alcune province, si stanno verificando delle nuove
situazioni - permettetemi che vi illumini un momentino di quello
che è a mia conoscenza in questo settore - e noi facciamo tesoro di
queste iniziative, ma sono iniziative che, ad un certo momento,
arrivano poi ad avere in luoghi aperti con annessa la scuola, con
annessa i gruppi famiglia, considerando non solo più il minore,
quando è già tardi per il recupero, dai 6 ai 14 anni, ma iniziando
dall'età minima, da 0-1 anno fino a 6 anni. Noi ne abbiamo
parecchi, abbiamo tutti quelli, abbiamo una casistica molto
differenziata, abbiamo quelli delle scuole differenziali, abbiamo
quelli delle scuole speciali, abbiamo determinati gruppi di bambini
che necessitano di una costante cura. Ora, questa discussione,
Consigliere Germano, - a parte il fatto che l'approfondiremo nella
Commissione Sanità - sarà il luogo adatto per farla nel momento in
cui i nostri tecnici, alla luce delle più moderne esperienze e
esigenze in campo nazionale e internazionale, ci porteranno il
bando di concorso che prevederà, proprio questo tipo nuovo di
Istituto, che, in questo momento, potrei così a grandi linee, farvi
conoscere per quanto mi è stato detto dai tecnici in quel settore
ed è proprio quello di un Istituto con scuola, gruppi famiglia.
Addirittura sarà prevista, saranno previste delle camere di
allattamento delle madri, in cui esse potranno addirittura
allattare i loro bambini. Vedete che man mano che si avanza si
modificano i concetti sanitari di prevenzione sanitaria, di cura,
ma la cura è una cosa ancora differente e non dimentichiamo il
fenomeno più importante che è quello della riabilitazione. Ora,
questi ragazzi per essere riabilitativi necessitano di essere
sempre tenuti sotto controllo, avere delle équipes, avere delle
assistenti sociali, avere delle ortofreniche che giornalmente,
direi minuto per minuto, possono seguirli concedendo tutto, ci sarà
anche un esternato per coloro i quali possono andarci. Ecco perché
non avere i nostri ragazzi sparsi in dodici Istituti e avere gli
altri che, talvolta, non vogliono andarci; dirò di più al
Consiglio, mi risulta proprio che invece da parte delle famiglie
che hanno questa dolorosa incombenza di avere avuto questi
figlioli, da parte di altre associazioni ben numerose, sono loro
che dobbiamo sentire. Questo nostro impegno, questa nostra
determinazione sono visti molto bene. Noi, in fondo, lavoriamo per
i cittadini della nostra Valle, per coloro i quali hanno proprio
queste necessità; io avrò piacere che, ad un certo momento, il
Consiglio sia portato a conoscenza anche di queste loro istanze, io
li sento, direi, quasi giornalmente in questi ultimi tempi proprio
dopo che è successo questo intervento. Intervento, mi permetto di
dire, demolitore di tutta una serie di istituzioni, demolitore, non
più geriatrico, con più collegi-convitti per orfani, abbandonati e
bisognosi, ma qui arriviamo all'assurdo, Signori Consiglieri,
queste sono assurdità, stiamo coi piedi per terra, viviamo la
realtà di ogni giorno e cerchiamo con quella sensibilità che
abbiamo tutti, anche come padri di famiglia, di capire quali sono
le difficoltà anche per gli ospedali psichiatrici, io ho sentito
delle affermazioni - Consigliere Germano - certe volte fatte così,
con facilità, ho sentito delle percentuali, adesso il Consigliere
Germano è arrivato a parlare solo più del 10%, io mi ero
impressionato quando una persona mi disse: ma noi lì abbiamo nei
nostri ospedali il 40% di nostri malati mentali, possono essere
benissimo essere messi fuori l'indomani; ma come possiamo noi
allora Giunta regionale, Consiglio regionale, tenere i nostri
cittadini valdostani in quelle condizioni? Togliamoli subito, ma
dove li mettiamo? Quali sono le strutture? Quali sono le strutture
operative che noi abbiamo a disposizione? Quanti sono i
neuro-psichiatri, i neurologi, le assistenti sociali? Quanto
sarebbe solo il costo sociale di quest'opera che però non ci
permetterebbe certo di arrivare a tutte queste famiglie che poi non
ci sono. Cerchiamo, quindi, veramente di approfondire; io ripeto e
penso che ne verrà una seria discussione a livello già di
Commissione Sanità in cui porterò questo problema e anche l'altro
dello Psichiatrico. Per quanto riguarda proprio questo ultimo
settore, la sede opportuna - mi permetta Consigliere Germano -
senza anticipare i tempi, perché certamente dalla stessa
predisposizione del bando, nascerà quelle che sono le nuove, le
nuovissime tipologie di istinti in questi settori cosa che,
d'altronde, la stessa Inghilterra sta facendo. Io ho visto che le
stanno facendo adesso queste strutture, aperte si capisce, sono
diverse, non sono più quegli istituti chiusi, è il concetto che è
totalmente diverso, il concetto legato ad una realtà che bisogna
certamente conoscere. È la cosa più facile per un padre di
famiglia, anch'io sono stato delle notti con delle perplessità
spaventose, dico: "ma allora cosa stiamo facendo?". Se è così, ma
quando ho potuto approfondire il tema, accorgermi che non è
possibile per queste centinaia di bambini e di malati mentali; con
questa facilità ma mandiamoli così nelle famiglie, ma ci vanno
delle strutture, i centri stanno bene, li abbiamo, li faremo per
poter diminuire.
Germano (P.C.I.)
- ...in 10 anni quanti sono stati
recuperati di questi nostri...
Benzo (D.P.)
- Parecchi di questi nostri bambini che sono
passati tramite il nostro centro, ad un certo momento, non sono
stati proprio perché si vedeva la possibilità, abbiamo già cercato
di intervenire in queste situazioni omo-familiari, abbiamo cercato
anche di intervenire lì, però - ripeto - è un problema veramente
nuovo, un problema importantissimo, decisamente forse tra i più
importanti, perché ogni cittadino ha diritto alla salute, ha
diritto ad essere curato preventivamente durante il periodo della
sua malattia, soprattutto, se è possibile, ha il diritto di essere
riabilitato, di essere rimesso nella società.
Ora, proprio per questo tipo di Istituto, ho avuto occasione di
vedere qual è il ciclo che comprende il fenomeno completo: noi
dovremmo poter arrivare per questi ragazzi a creare delle scuole
speciali di avviamento professionale, dovremmo poi arrivare in
ultima istanza, al lavoro protetto; in alcune province questo
avviene. Il lavoro protetto consiste nel fatto che questa gente che
ha delle difficoltà e che, indubbiamente, non può fare che un
determinato lavoro perché le sue facoltà mentali sono, se non
limitate, addirittura decisamente deteriorate, può anch'essa dare
un suo contributo alla società. Bisognava, però, che la società sia
molto seria, che sia molto realistica, non mantenendo le strutture
come erano, giustamente rinnovandosi in quel settore lì eliminando,
nella maggior parte dei casi, coloro i quali possono essere
eliminati e essere rimessi presso la famiglia, se ce l'hanno.
Per quanto riguarda, quindi, la mozione - e passo a finire
l'argomento - il Consigliere Mappelli parla di trasformazione della
mozione, cioè di cambiamento della data, dicendo a fine febbraio.
Mi pare che la relazione dei tecnici sia estremamente chiara:
d'accordo col Presidente della Giunta e la Giunta, la Giunta può
accettare, vista la dichiarazione dei tecnici, la presentazione del
bando di concorso entro il primo semestre di quest'anno.
Mappelli (D.C.)
- Il bando di concorso?
Benzo (D.P.)
- Il bando di concorso entro il primo
semestre di quest'anno, proprio per questa necessità di tempi.
Mappelli (D.C.)
- Bando di concorso o...
Benzo (D.P.)
- Bando di concorso in Consiglio
regionale.
Dujany (D.P.)
- Io vorrei portare la proposta per
l'approvazione del bando di concorso...
Benzo (D.P.)
- In Consiglio entro il primo semestre,
dicono i tecnici che assicurano questa possibilità, la Giunta è
d'accordo, facendo fede ai nostri tecnici, di portare il bando di
appalto-concorso in Consiglio regionale, ma questo è chiaro - lo ha
già deliberato il Consiglio - porterei l'appalto del concorso in
Consiglio entro il primo semestre, se voi siete d'accordo, perché
appunto; ripeto - voi comprenderete che in sei mesi viene eseguita
tutta l'opera che dal progetto di massima a quello esecutivo aveva
richiesto un anno e mezzo; in sei mesi il bando di concorso - da
allora ci saranno soltanto i mesi che i tecnici metteranno per
l'appalto. Io immagino che, in sei mesi, dato che queste grandi
imprese hanno delle équipes di progettazione eccezionali, sono le
più qualificate e sono gli stessi che partecipano, sono gli stessi
grandi progettisti delle varie città italiane che partecipano a
questi appalti-concorsi. Io ricevo gli ordini tutti i giorni come
Presidente dell'ordine degli ingegneri - e voglio fare questa
piccola parentesi - ricevo degli atti del Consiglio Nazionale e mi
accorgo che la maggioranza di questo genere di costruzioni di
notevole importanza sono tutte effettuate dalle varie
Amministrazioni provinciali e regionali con appalti-concorso,
perché? Perché, appunto una volta fatto bene il bando le varie
Amministrazioni sono sicure e la tempistica è di gran lunga
accelerata, sempre che non si voglia fermare diversamente le cose,
perché se si vogliono fare, si possono fare e fare bene,
approfondendo tutto quello che si vuole, ma l'importante è volerle
fare.
Manganone (D.C.)
- Ho ascoltato attentamente la relazione
che ci ha letto l'Assessore Benzo e in cuor mio non ho gioito
perché la relazione conferma pienamente quello che abbiamo detto
nella seduta passata, la relazione conferma pienamente che non c'è
risparmio di tempo; l'Assessore Benzo ci diceva: "ci guadagneremo
con l'appalto, con il bando di concorso guadagneremo un anno". Non
è vero niente: abbiamo visto che per il geriatrico si sono
impiegati tre mesi soltanto, invece per questo tipo di bando, per
appalto-concorso occorrono ancora altri 6 mesi, due mesi sono
passati e in totale sono otto mesi. Non c'è, quindi, alcun
risparmio di tempo, non solo ma noi chiediamo ancora alla Giunta di
rivedere e, se è possibile, di fare il bando pubblico per la sola
progettazione, perché così agendo diamo solo modo a uno o due o al
massimo a tre uffici tecnici specializzati in Italia di poter
concorrere, non sono molti di più, anzi stanno già circolando per
la Valle d'Aosta anche i nomi dei progettisti dell'impresa che
dovrà eseguire questo lavoro. Io invito proprio il Presidente della
Giunta Dujany a soffermarsi a pensare se, effettivamente, è meglio
il bando di concorso o il concorso pubblico per la progettazione. I
dati avuti dall'Ospedale geriatrico hanno confermato che parecchi
studi professionali possono partecipare a questo tipo di concorso,
mentre, per il bando di concorso, sono pochi gli studi, anzi poche
le imprese che potranno concorrere.
Balestri (P.S.I.)
- Siccome ho sentito parlare di una
discussione di questo problema nella Commissione sanità, io
pregherei l'Assessore, - prima di fare questa riunione - di avere
certi dati precisi; cioè il numero di ricoveri della Valle d'Aosta
presso altri Istituti; possibilmente la provenienza di questi, se
sono del circondario di Aosta e quelli, invece, che sono sparsi per
il resto della Valle; in terzo luogo se è possibile avere una
genesi della malattia, cioè la forma della malattia per cui sono
ricoverati, perché, praticamente, qui mi sembra che si stia facendo
una grande confusione su quelli che sono i minorati psichici che
non sono da confondere con gli Istituti psichiatrici con cui non
hanno niente a che vedere, è un campo ben distinto. È vero che
nella genesi di queste alterazioni c'è sempre una componente
encefalitica, c'è sempre una componente del cervello per cui si
generano queste forme qui, ma la genesi è diversa, le provenienze
sono infinite, per cui questi Istituti hanno ragione quando dicono
che un unico Istituto forse non è adatto. La costruzione può essere
unica o può essere suddivisa come avviene in tanti posti; nei posti
più moderni hanno diviso questi Istituti in vari gruppi secondo la
genesi di provenienza della malattia. Ad un certo momento, infatti
si può curare un dato indirizzo nella stessa maniera come si cura
un altro; qui diventa una specializzazione, però non si venga a
dire che gli Istituti non sono necessari; non sono necessari dove
c'è la possibilità di fare un servizio a domicilio. Allora, siamo
d'accordo che le tendenze moderne oggi portano sempre più a
inserire questi alunni, nei limiti perché si va da una percentuale
di 10 ad una percentuale dell'80%, quindi un certo numero di alunni
sarà possibile farli vivere in famiglia. Al di sopra di una certa
quota non è possibile nemmeno quello; siamo d'accordo che allora
gli alunni vanno inseriti nelle famiglie e va fatto un servizio
domiciliare per cui possano durante il giorno essere presso questi
Istituti e la sera ritornare in famiglia. La componente familiare
ha sempre una grande importanza anche se sappiamo che non tutte le
famiglie sono adatte a curare certe cose o a seguire certi
orientamenti.
Quindi, ecco perché chiedevo quei dati lì, perché, secondo me,
la progettazione avrà molta importanza se va nell'interesse della
Valle d'Aosta. Vista in quella prospettiva lì, di vedere la
provenienza dei nostri bambini, ad un certo momento, che indirizzo
ha e su quale parte bisogna indirizzarci, allora si potrà arrivare
ad un discorso di fondo di dire l'Istituto va progettato, va visto
in questa maniera qui, altrimenti si farà un baraccone che poi, con
migliori mezzi e con migliori possibilità, ricupererà la maggior
parte di quello che viene ricuperato presso gli Istituti in cui
oggi vengono mandati i nostri bambini. Tali Istituti, veramente,
funzionano schifosamente, ma sarà sempre un ricupero limitato
perché ogni specializzazione poi deve avere un personale sanitario
e infermieristico adatto per quelle date cose se si vuole veramente
dire: "Ci mettiamo in condizioni di recuperare il massimo
possibile" e allora diventa, oltre che un problema umano, anche un
problema sociale, cioè il recuperare il più possibile di questi
bambini che si inseriranno nella società, ma va visto,
settorialmente, in quei dati campi secondo la genesi della
malattia, insomma, c'è la parte encefalitica, ci sono tante altre
origini di questi disadattati qui, e quindi anche il ragionamento
di dire: presso le scuole normali, vanno quelli che hanno un
deficit fino ad un certo livello, oltre un certo livello le scuole
normali, anche se attrezzate per quello, non hanno quel compito e
non si recupera niente, anche se hanno già dei professori adattati
o che, fino ad un certo livello, possono andare bene ma, oltre un
certo livello, no. Bisogna, quindi, avere una statistica e siccome
la statistica che noi abbiamo in Valle è abbastanza numerosa ci
permetterà di vedere e di orientarci verso quell'orientamento che
sarà più giusto.
Bordon (D.C.)
- Molte cose tecniche le ha dette
l'Assessore Balestri, poiché però non sono un tecnico, io volevo
dire che l'avere in testa poche idee, ma ben confuse si onora
altamente perché ho l'impressione di non essere solo, ma di essere
in buona compagnia. Infatti, qui mi sembra che siamo usciti
lievemente dalla mozione perché la discussione era questa:
appalto-concorso o concorso nazionale? Noi siamo per un concorso
nazionale, questo l'abbiamo detto l'altra volta, abbiamo detto
perché noi ritenevamo che fosse meglio questa forma. Abbiamo,
quindi, avuto le relazioni, abbiamo sentito gli interventi
precedenti e io non ho niente da aggiungere, però mi stupivo - e
sono contento che sia venuto fuori il Consigliere Germano - ma io
la confusione ce l'ho per questo semplicissimo motivo: ad un certo
momento abbiamo ricevuto tutti una circolare - io l'avevo qui nel
mio dossier - della quale non avrei parlato perché non sono un
tecnico e non so se quello che lì si elencava e le osservazioni che
si facevano, ecc. potevano essere fondate o meno. Le perplessità,
però, mi sono venute ancora adesso, dopo che ho sentito parlare
Germano: noi dobbiamo parlare di questo argomento, mi sembra,
perché parliamo di un appalto, di un concorso nazionale e, ad un
certo momento, lo fissiamo per il mese di giugno quando io - posso
anche sbagliarmi perché non sono l'illuminato Assessore Milanesio,
che qui non c'è mai, che potrebbe aiutarci e darci una informazione
perché so che sarebbe competente anche in questo settore - ebbene
io non so se ho capito bene, ma, oggi come oggi, noi abbiamo ancora
dei dubbi. Dubbi che consistono sul fatto se dobbiamo andare avanti
con un unico complesso a Sarre o se non dobbiamo averlo; se ne
dobbiamo avere altri frazionati; se dobbiamo lasciare questi
minorati in casa perché siano curati o che vengano ritirati la
sera, come ha detto l'amico Consigliere Balestri, tecnico in
materia, ma il problema è questo: io mi auguro che si faccia presto
una riunione, riunione preannunciata, perché si abbia a vedere che
cosa intendiamo fare, perché mi sembra che la discussione se fare
un appalto-concorso, o un concorso nazionale verrà dopo, in un
secondo momento. Ma, se noi, per caso, dovessimo accedere a quanto
qui ci viene suggerito - ma noi ce l'abbiamo in un piede, sarebbe
il colmo se, dopo aver comperato il terreno, dopo aver avuto gli
stanziamenti almeno in parte, dovessimo ricrederci e dire no,
questo non va più bene - lo dobbiamo riproporre sotto un'altra
formula, dovremo studiare dei sistemi più moderni, e - ripeto
quello che ha detto l'Assessore Balestri - dobbiamo vedere questa
gente minorata che deve essere custodita in un altro modo, deve
essere mantenuta nella società e non più in un grande ospedale come
dei reclusi e chi più ne ha più ne metta.
Quindi io volevo anche questa discussione, ad un certo momento,
questo concorso nazionale fissato per giugno, ma prima di allora
che cosa ne viene fuori? Una riunione per chiarirsi le idee:
dobbiamo continuare su quella strada? Sentiamo il Consigliere
Germano, che giustamente, diceva prima: "Ma noi abbiamo
l'impressione di essere su una strada sbagliata, per cui ci
riserviamo di presentare una mozione". Quindi io mi preoccupo: va
bene questa discussione del 30 giugno, ma io non so che cosa ne
potrà venire fuori. Mi sembra che sia molto più necessaria ancora
la discussione che ha creato il Consigliere Germano che dice: "Ma
noi siamo perplessi di fronte a questa impostazione, e ci
riserviamo di presentare una mozione - lo ripeto, perché il
Consigliere Germano è arrivato adesso, dice: ma noi ci riserviamo
di presentare una mozione - perché potrebbe essere tutto sbagliato,
potremmo essere su una strada sbagliata". Se non sbaglio ha detto
su per giù queste parole.
Quindi, per tranquillità nostra di Amministratori, di fronte ad
un acquisto di terreno, di fronte agli stanziamenti che già
esistono, di fronte a degli ultimi stanziamenti che già esistono,
di fronte a degli ultimi stanziamenti che dovrebbero, forse, essere
approvati da parte della Regione per arrivare al totale del
complesso, io vi chiedo di esaminare attentamente questo problema
perché mi sembra che sia di capitale importanza, perché sentirsi
dire oggi, forse anche giustamente, che stiamo seguendo una strada
sbagliata è quello che mi preoccupa ed è quello che mi crea questa
confusione di idee che, però, ho il conforto di dire che è
condivisa anche da altri Consiglieri perché ce lo siamo sentiti
dire.
Dujany (D.P.)
- Mi pare che il Consigliere Bordon abbia
riportato il problema nella sua giusta dimensione, perché da una
mozione, direi, strettamente limitata ai tempi e alle modalità di
appalto di un'opera siamo ritornati indietro, o meglio abbiamo
aperto il discorso su un piano molto più generale che potrebbe
essere questo: che cos'è questo Istituto Psico-Medico-Pedagogico,
chi vi deve essere ricoverato, quali cure e quali ragazzi devono
essere ospitati in questo Istituto?
Questi sono gli interrogativi a cui dobbiamo rispondere. Quindi,
in modo molto concreto, direi, che l'Assessore ha già affermato,
raccogliendo le sollecitazioni di parecchi Consiglieri, di
raccogliere tutti quegli elementi necessari in sede regionale, di
portarli in sede di Commissione consiliare e, direi, anche in sede
di programmazione ospedaliera in modo che questo problema sia
dibattuto e sia approfondito in sede di Commissione consiliare
prima di accedere ancora in questo Consiglio. Ciò, per non
rischiare di fare delle discussioni confuse circa la destinazione e
la finalità di questo Istituto che si vuole creare.
Quindi, naturalmente, di fronte a queste considerazioni di
carattere molto più generale, il problema della mozione che ha già
dato per scontato la finalità, diremmo, di questo Istituto, direi
che viene un po' a cadere in relazione, naturalmente, a queste
nuove prospettive e a questi nuovi interessi che stanno sorgendo in
questa sede.
D'altra parte, come ha detto anche Chantel, è un grossissimo
problema, è un problema che sta interessando non solo noi, della
Valle d'Aosta, ma anche d'Italia, ma, direi, anche un po' tutto il
mondo: è il famoso problema dei minorati, des handicappés, è un
problema la cui visione, la cui portata è estremamente diversa a
seconda della visuale cui uno si pone; è un problema in piena
evoluzione ed è un problema, naturalmente, che oggi gli uomini di
cultura vedono in modo diverso. Quindi, prima di iniziare, come
diceva il Consigliere Bordon, le modalità, diremmo, così d'appalto
che devono pur essere studiate, vediamo il problema sul piano
generale attraverso la collaborazione e della Commissione
consiliare e della Commissione della programmazione, eventualmente,
attraverso un'ampia discussione in sede di Consiglio regionale.
Fosson (U.V.)
- Allora, se posso riassumere
brevissimamente la discussione che è stata fatta su questo
argomento, io direi questo: che, praticamente, la mozione non
avrebbe ragione di esistere in questo senso, perché solleciterebbe
la presentazione o di un concorso o di un appalto-concorso mentre
dalla discussione è emerso che, prima di portare all'approvazione
del Consiglio un bando di concorso, si vorrebbe ancora approfondire
maggiormente la questione base di questo Istituto
Psico-Medico-Pedagogico, sentite anche sia la relazione prima
dell'Assessore alla Sanità sia le proposte che sono state fatte, in
questo momento, dal Presidente della Giunta. Io condivido e dico
che si possono anche conciliare le due cose nel senso che, siccome
sono gli uffici che mandano avanti lo studio del bando di concorso,
gli uffici lo possono mandare avanti. Quindi, non ci sono spese e
non ci sono impegni particolari che provengono dal Consiglio, ma,
nello stesso tempo, intanto che gli uffici predispongono queste
cose, il Consiglio potrà prendere in esame il fatto principale che
è quello di non arrivare all'approvazione di un bando che poi, ad
un certo momento, non si ritenga utile fare.
Quindi, io proporrei ai presentatori della mozione di ritirarla
in questo senso e di prendere atto di quello che è stato detto che
mi sembra concilia le varie esigenze che sono venute fuori, che
sono emerse dalla discussione che è stata fatta su questo
argomento, anche utile, uscendo da quello che era lo stretto campo
attinente alla mozione che era stata presentata.
Mappelli (D.C.)
- È chiaro che è venuto fuori un fatto
nuovo in tutta questa discussione, noi siamo lieti di aver
presentato questa mozione perché, indipendentemente dalla
limitazione della mozione stessa, essa ha permesso al Consiglio di
aprire una finestra su questo grande problema dell'assistenza e
sanità pubblica in Valle d'Aosta.
Pertanto, noi interpretiamo in questo senso le parole del
Presidente della Giunta, cioè, che la Commissione Sanità rivedrà il
problema di fondo, tenuto conto di quelli che saranno i punti di
vista sia della programmazione ospedaliera, della Commissione della
programmazione ospedaliera regionale ed, eventualmente, di quegli
organi che sono intervenuti su questo argomento come quella lettera
che io non ho letto, ma altri lo hanno fatto e mi sembra che vi sia
qualcosa di quel genere anche da parte delle Organizzazioni
Sindacali.
Pertanto, a nome dei miei collaboratori, ritiriamo, in questo
momento, questa mozione.
Fosson (U.V.)
- Va bene allora questa mozione...
Mappelli (D.C.)
- È chiaro, però, che noi vorremmo delle
garanzie da parte dell'Assessore competente, che il tutto non vada
alle calende greche, anche perché ci rendiamo perfettamente conto
che vi sono dei finanziamenti, vi sono delle necessità scusate,
lasciatemi questi due minuti per sottolineare una cosa, non scopro
certamente l'America - le indispensabili necessità del Mauriziano
per cui ci si trova, attualmente, in tristi condizioni anche
all'interno del Mauriziano. Anche in quella direzione, pertanto,
dovremmo sollecitare tutti insieme, con un po' di buona volontà,
rivedere le infrastrutture, i progetti che da anni erano stati
approvati, i finanziamenti che da anni sono lì a nostra
disposizione e che chi purtroppo ha mal di ventre si trova in
tristi condizioni nei sotterranei del Mauriziano, tutte cose note a
tutti quanti. Ecco, pertanto, l'unica cosa che chiederemmo è
quella, non dico una scadenza, ma una sollecitazione da parte della
Giunta, in particolare modo dell'Assessore competente.
Benzo (D.P.)
- Non sono uso, soprattutto perché i Greci
sono molto lontani da noi, di portare le cose alle calende greche.
Posso assicurare, quindi, come avrà già avuto occasione di vederlo
in questi mesi il Consigliere Mappelli, che, per quanto mi concerne
e per quanto, - come diceva bene l'Avv. Caveri nella precedente
seduta - è demandato a determinati organismi, vuoi tecnici, vuoi
consiliari, e alle possibilità dei singoli di operare, di fare
quello che va fatto, non c'è, quindi, questione di
sollecitudine.
Il Consigliere Balestri, che, giustamente, ha posto degli
interrogativi, ha richiesto questo e, oltre tutto, è Presidente
della Commissione consiliare Sanità, che lo pregherò di convocare e
lo assicuro che tutti i dati da lui richiesti sono già stati da me,
in questi mesi, richiesti dai singoli uffici. Ho, quindi, una
notevole mole di questi elementi, proprio perché non sarebbe
neanche stato spiegabile che i nostri tecnici incaricati poi di
predisporre questo tipo, sia pure diverso, moderno, di Istituto,
avrebbero potuto operare senza avere questi dati a disposizione.
Penso, pertanto, che questi due organismi: Commissione consiliare
di Sanità e Comitato Tecnico regionale della Programmazione
ospedaliera che deve ancora esaminare questo particolare problema,
sia pur già nell'indirizzo che il Consiglio precedentemente, da
tempo, era stato dato in questo settore. Alla luce di questo e di
quanto il Consiglio aveva già determinato, anche in fase di piano
di sviluppo, certamente potrà portare degli elementi validi a
questa situazione, a questo argomento, dico, di notevole importanza
per quella che è la salute e il recupero dei nostri bambini
subnormali e disadattati.
Fosson (U.V.)
- Va bene, allora la mozione è ritirata e
io proporrei al Consiglio - tanto per continuare a smaltire un po'
di lavoro - di fare qualche interrogazione, quelle interrogazioni
semplici, non passare alle interpellanze che rinvieremo al
pomeriggio. Se il Consiglio è d'accordo passiamo, quindi, ai nuovi
oggetti che sono stati inseriti nell'ordine del giorno.
Interrogazione del Signor Pedrini.
