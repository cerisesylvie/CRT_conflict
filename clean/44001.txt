Classificazione
ASSISTENZA SANITARIA E OSPEDALIERA
Presidio ospedaliero
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 1102 del 2 dicembre 2021 - Resoconto
OGGETTO N. 1102/XVI - Interpellanza: "Risoluzione delle
criticità di copertura del servizio antincendio dei presidi
ospedalieri valdostani".
Bertin (Presidente) -
Punto n. 40 all'ordine del giorno.
Illustra il consigliere Manfrin.
Manfrin (LEGA VDA) -
Per trattare questa iniziativa
occorre tornare a un documento che abbiamo esaminato e di cui
abbiamo parlato più volte in questa aula, che è citatato anche
nelle premesse di questa iniziativa. Il documento è la
deliberazione del direttore generale n. 164 del 23 aprile 2021
avente a oggetto "Adesione alla convenzione Consip MIES 2 per
l'affidamento di un multiservizio tecnologico integrato per gli
edifici in uso a qualsiasi titolo, alle pubbliche amministrazione,
sanitari. Edizione 2, approvazione del piano tecnico ed economico".
Se noi prendiamo questo documento a pagina 10 nel punto 5,
intitolato "Riorganizzazione del personale" si può leggere: "Pur
consentendo il contratto la terziarizzazione di una più ampia quota
di manutenzione, USL ha valutato conveniente aderire per la sola
parte obbligatoria, ovvero all'attività di manutenzione meccanica e
gestione del calore, con conseguente contenimento dell'impatto
organizzativo sulla sola forza lavoro in turno, la cui consistenza
è derivante da un lato da esigenze di manutenzione, ma soprattutto
alle attuali prescrizioni di prevenzione incendi - attenzione! -
che prevedono tre addetti antincendio al Parini e due al Beauregard
in turno 24 ore su 24, in totale trenta addetti".
Per i più smemorati in quest'aula, abbiamo trattato di questo
accordo perché, mentre prima c'erano dei dipendenti che facevano la
manutenzione alla gestione delle strutture, che si occupavano del
calore, strutture meccaniche che sono dislocate nei vari punti, sia
alla USL, sia al Beauregard, sia al Parini, la USL ha fatto una
scelta diversa: invece di dire "abbiamo questa squadra e la
manteniamo", ha detto "no, ci costa troppo. Adesso scarichiamo
tutta una serie di persone, diamo in gestione l'impianto di
cogenerazione a...", adesso non mi ricordo più a quale gestore,
però comunque a un gestore privato, "che ci manda una squadra di
manutenzione e tutti i manutentori che c'erano prima, una parte li
spostiamo e li mandiamo a fare gli uscieri, o ad aprire la sbarra
all'Ospedale Parini, e una parte andrà a fare il servizio
antincendio, e guadagniamo perché queste persone ce le
togliamo".
Allora: quelle persone spostate dalla struttura del servizio
tecnico ad altra struttura non sono un guadagno, io le pagavo
prima, continuo a pagarle dopo. Si guadagnava, si diceva,
risparmiando 60 mila euro l'anno, perché andavano in pensione. Che
cosa accade in questo caso, però? Accade che questo rapporto
costi-benefici - che non c'è mai stato dato di sapere, di
conoscere, perché pare non esista; ne abbiamo parlato più volte in
questa aula, ma non c'è stato mai consegnato, ci è sempre stato
soltanto detto che c'era un risparmio generico - ha prodotto un
problema, ovvero sulla struttura dell'antincendio del Beauregard
c'è bisogno di due persone, di due addetti antincendio 24 ore su
24. Ebbene, abbiamo avuto una segnalazione del fatto che non ci
fosse questa copertura tutti i giorni e non nelle 24 ore. Io e il
collega Ganis ci siamo recati proprio presso la struttura del
Beauregard e abbiamo chiesto di parlare con chi si occupava appunto
del sistema antincendio. Sorpresa delle sorprese, la persona che si
occupava dell'antincendio era una sola e quindi abbiamo potuto
verificare con mano che, invece dei due addetti previsti, ce n'era
uno solo.
Qual è il problema? Al di là del fatto che non si rispetta le
disposizioni che vengono date, ma quello che ci hanno spiegato,
sono i Vigili del fuoco stessi che ci hanno detto: "Non si può
intervenire da soli in caso di incendio, bisogna essere almeno in
due". Quindi, siccome il personale non era sufficiente, che cosa ha
fatto la USL? Ha detto: "Adesso facciamo la formazione per gli
uscieri che erano già lì e li formiamo a fare lo spegnimento
antincendio, ma quello professionale". Risultato: sono stati fatti
i corsi al personale che aveva delle gravi limitazioni, delle gravi
disabilità, che era assolutamente in là con l'età e queste persone
non hanno superato l'abilitazione. Poi sono state addestrate anche
altre persone che sono somministrate - di questo ce ne siamo già
occupati in quest'aula - secondo noi sostenendo dei costi che non
erano da sostenere, ma questa è un'altra questione.
Qual è il risultato? Che in servizio risultano meno delle due
persone previste, ma ci sono, per esempio, a volte una, a volta due
persone che si occupano di verificare il
green pass
all'interno. Questo che cosa significa? Che di quegli uscieri che
si occupano di verificare il green pass, mettiamo che uno di questi
sia legittimato e che abbia il corso per l'antincendio e che scoppi
un incendio, per esempio, nel parcheggio superiore al Beauregard,
questa persona che fa l'usciere, assieme all'altro addetto che si
occupa dell'antincendio, dovrebbero prendere, lasciare la
postazione, andare a spegnere l'incendio e nel frattempo lasciare
senza presidio l'ingresso. Oppure ancora, se scoppiasse un incendio
quando c'è soltanto una persona che può intervenire, si direbbe:
"Eh, brucia pure, aspettiamo che arrivi qualcuno, perché io da solo
non posso intervenire". La cosa interessante è che, dopo la
presentazione di questa iniziativa, ci sono giunte numerose altre
segnalazioni che ci evidenziano come questa mancanza non sia un
caso, ma sia quasi una regolarità, quindi con regolarità accade che
il servizio antincendio del Beauregard non sia coperto.
La riflessione su questo problema ci fa tirare delle somme. Le
some sono, come abbiamo già evidenziato in quest'aula e lo
ribadiamo: aver allontanato con così tanta leggerezza per un
presunto risparmio del personale, ha prodotto questo effetto.
Perché cosa accadeva prima? Con le trenta unità di personale in
servizio, quelle persone facevano ordinariamente le manutenzioni
nelle strutture del Parini, del Beauregard, di Via Ginevra e
quant'altro e quindi erano presenti. Queste persone potevano sia
fare manutenzione che intervenire in caso di incendio. Adesso
queste persone sono state disperse, qualcuno fa solo l'antincendio,
qualcuno fa l'usciere, qualcuno è addetto a trasportare le bombole
dell'ossigeno ai pazienti. Voi immaginatevi se scoppia un incendio
e io sto portando un paziente con la carrozzella alla struttura di
oculistica, così c'era scritto nel piano, dico al paziente:
"Guardi, aspetti un attimo qua che vado a spegnere l'incendio, la
mollo nel corridoio e va bene così". Direi che non è il sistema
ideale. A fronte di queste problematiche che si sono evidenziate,
considerando anche che una cosa che non è stata detta è che a
dicembre, ovvero adesso, non so esattamente quale sia il giorno,
andrà in pensione un altro operatore e quindi ci si troverà ancora
più in difficoltà, questo servizio evidentemente non verrà
coperto.
Qual è il problema di tutta questa questione? La soluzione può
essere una, cioè quella di assumere più personale che si occupa
dell'antincendio. Ma se viene assunto più personale che si occupa
dell'antincendio, si va contro quello che si è scritto sul
documento che insisteva sulla fattibilità del passaggio a questo
tipo di gestione: mi costerà di meno perché mi libero del personale
e poi assumo dell'altro personale. perché mi sono liberato di
personale prima, per coprire i servizi che non vengono fatti,
perché il gestore privato che si occupa di questo servizio per
legge non può intervenire in caso di incendio, non può fare
l'antincendio, quindi fa solo la manutenzione. Prima avevamo
manutentori che potevano fare l'uno e l'altro, adesso abbiamo
manutentori privati che vengono da fuori, che gestiscono impianti
di cogenerazione con costi sicuramente superiori per quanto
riguarda la vendita dell'energia e dall'altra parte abbiamo del
personale che non è sufficiente, ma che non può essere reintegrato
perché altrimenti si darebbe torto a quello studio di
fattibilità.
Questo lo voglio dire molto chiaramente, Assessore: se per caso
si arrivasse ad assumere nuovo personale, questa cosa qui gliela
contesteremmo immediatamente, perché voi non potete licenziare le
persone o farle andare in pensione perché non servono e poi dire:
"ne prendiamo delle altre", altrimenti viene a cadere tutto quel
conto che avete fatto.
Alla luce di questa iniziativa e alla luce delle criticità
evidenziate, Assessore, le chiedo quali siano le motivazioni che
hanno portato alla mancanza di operatore antincendio e se sia
intenzione di intervenire per porre rimedio alla criticità
segnalata.
Presidente -
Risponde l'assessore Barmasse.
Barmasse (UV) -
Con riferimento all'oggetto
dell'interpellanza, sentita l'azienda USL della Valle d'Aosta,
informo che l'adesione dell'azienda USL medesima alla convenzione
multiservizio tecnologico MIES 2 di Consip, per l'efficientamento
energetico dei presidi ospedalieri, ha comportato la
terziarizzazione delle operazioni di manutenzione degli impianti
tecnologici meccanici antincendio. Di conseguenza si è resa
necessaria la revisione dell'organizzazione aziendale, al fine di
raggiungere i seguenti obiettivi: mantenimento della sorveglianza
dei presidi antincendio e della squadra antincendio dei presidi
ospedalieri, implementando una squadra per le emergenze;
raggiungimento di un più elevato livello di prestazione della
gestione dell'emergenza in senso lato, emergenza antincendio e
altre tipologie di emergenze, secondo i dettami esplicitati sui
piani di emergenza; estensione dei compiti di sorveglianza
antincendio ad alcune delle sedi territoriali; ottimizzazione e
razionalizzazione delle risorse.
L'azienda USL ha precisato che la convenzione Consip MIES 2 e la
squadra antincendio attiva presso i presidi ospedalieri non hanno
una relazione diretta, ma unicamente indiretta. L'adesione alla
convenzione Consip ha per oggetto l'esercizio e la manutenzione
degli impianti con interventi di efficientamento energetico dei
presidi ospedalieri, obiettivo indubbiamente da perseguire per
ragioni di tutela ambientale e di riduzione dei costi operativi. La
convenzione, pertanto, nulla ha a che vedere con il numero di
addetti alla squadra antincendio, perché la stessa non prevede la
presa in carico da parte dell'appaltatore dell'attività di gestione
dell'emergenza e sorveglianza antincendio che restano in capo
all'azienda USL.
L'adesione alla convenzione ha permesso di orientare
diversamente le risorse interne aziendali. La conseguente
riorganizzazione aziendale che ne è derivata ha avuto come primo
effetto quello di aumentare il personale che compone la squadra
antincendio, inserendo nel gruppo anche i portinai dotati di
specifica formazione di addetti antincendio, coerente con il
profilo di rischio aziendale. Inoltre, la riorganizzazione ha
consentito la creazione di un
team
emergenze in un'accezione
più ampia e non solo legata all'emergenza incendio.
L'azienda USL ha riferito che il nuovo team emergenze, frutto
della sinergia fra la squadra gestione impianti facente capo alla
struttura complessa tecnica, la squadra emergenze SPP facente capo
al servizio di prevenzione e protezione e gli addetti alla
portineria facenti capo alla struttura complessa coordinamento
amministrativo delle aree della prevenzione, garantisce il rispetto
del numero minimo di addetti antincendio per ciascun presidio
ospedaliero dettato dal calcolo della vigente normativa.
In merito a quanto segnalato relativamente al giorno 16 novembre
2021, dall'analisi del personale in turno risulta che il servizio è
stato coperto da addetti della squadra emergenza SPP e dagli
addetti di portineria e ciò nel numero previsto, ovvero di due
addetti come stabilisce la regola tecnica.
Nella fase attuale di
start-up
della riorganizzazione del
servizio, l'azienda USL ha comunicato di aver attivato il
monitoraggio dell'attività, finalizzato a risolvere ogni eventuale
non conformità.
Presidente -
Per replica consigliere Manfrin.
Manfrin (LEGA VDA) -
Vede, Assessore, partirò dal fondo.
La risposta che le hanno predisposto sostanzialmente dice che io le
sto mentendo, perché lei mi risponde dicendo: "Ma no, abbiamo
verificato e il personale in servizio c'era". No, Assessore!
Guardi, fossi stato da solo, ma c'era anche il collega Ganis con
me. Siamo entrati, abbiamo chiesto di parlare con chi si occupava
del servizio antincendio, che era una sola persona, e gli abbiamo
chiesto: "quante persone del servizio antincendio ci sono in
servizio in questo momento?", risposta: "Soltanto io", perché in
teoria ci dovrebbe essere anche il personale che faceva servizio di
portineria, che però non ha l'abilitazione. Quindi, a casa mia, se
c'è una persona in servizio, non sono due.
Ora, io non voglio diventare cattivo e fare un accesso agli atti
per chiedere tutti i cartellini di tutte le persone che erano in
servizio e incrociare i dati, ma glielo giuro, Assessore, che di
fronte a risposte di questo tipo io lo faccio! E poi andiamo a
vedere chi era in servizio e quale abilitazione aveva e andiamo
indietro nel tempo e vediamo da un mese a questa parte se il
servizio era coperto o meno. E la persona che si è permessa di
scrivere che non è così, poi se ne assumerà la responsabilità,
perché non esiste! Se non fossi andato io potrei anche credere alla
sua risposta, se non fossi andato di persona, non ero neanche da
solo, c'era anche il collega Ganis. Più di così, Assessore! Io mi
auguro che lei non creda a quello che le scrivono e chi scrive, le
scrive delle menzogne! E mi assumo la responsabilità, perché io
adesso, visto questa risposta, chiedo i cartellini delle persone
che erano in servizio da qui a un mese indietro e vediamo,
incrociando i dati, se c'erano due operatori antincendio con
qualifica o meno. Poi torniamo in aula e ci divertiamo. È assodato
il fatto che non c'era il personale addetto all'antincendio! Non è
che c'è un dubbio, questo è un fatto! E non mi faccia neanche
richiedere le
mail
interne che segnalano che non c'è il
personale, perché ci sono: ci sono le mail di chi è in servizio che
dicono: "guardi che io oggi sono da solo e non copro il servizio".
Devo fare richiesta anche di quelle? Non mi sembra il caso!
Detto questo, lei mi ha detto che è stata fatta questa revisione
di organizzazione aziendale ed è stato aumentato il personale
antincendio. Ma come?! Se è stato aumentato il personale
antincendio, come è possibile che non ce ne sia a sufficienza?
Stiamo parlando dell'accordo di tre persone, una, due e tre, in
servizio al Parini e due al Beauregard, sono trenta addetti e non
ce ne sono cinque che riescono a fare il servizio in contemporanea
per coprire il servizio 24 ore? Come è possibile che abbiate
aumentato il personale antincendio? Non è possibile! E non è
possibile nemmeno, e gliel'ho anticipato nella risposta, che mi si
dica che c'è il personale che si occupa della portineria che svolge
questo servizio, perché il personale della portineria - non mi
faccia portare i dati su questo, anche perché sono coperti da
privacy - in molti casi ha delle gravi disabilità che non gli
permettono di avere l'abilitazione per l'antincendio. Il corso gli
è stato fatto fare, sorvoliamo sulle modalità, e non lo hanno
superato, quindi non c'è personale sufficiente. Se il personale
antincendio fosse sufficiente, non si sarebbe fatto fare il corso
antincendio a persone che hanno delle gravi disabilità o hanno una
età che non gli permette di viaggiare con gli estintori e di
intervenire; parliamo di un intervento antincendio di grado
elevato, non di buttare un bicchiere d'acqua su un accendino.
Detto questo, risulta evidente che non è stato aumentato il
personale antincendio, a meno che voi non vogliate dire che il
personale che faceva la manutenzione prima, avendolo trasformato
esclusivamente in personale antincendio, a quel punto è aumentato.
Il personale che prima faceva la manutenzione, faceva anche
antincendio, quindi non è aumentato, è rimasto uguale, anzi, è
diminuito perché alcuni sono stati dispersi in altre sedi, per far
figurare che si risparmia con l'accordo Consip MIES 2, ma non è
così.
Comunque, a fronte di questa risposta farò le mie richieste di
accesso agli atti e poi valuteremo, con i cartellini in mano, con
le presenze in mano e con le abilitazioni in mano, chi aveva
ragione e chi torto.
Presidente -
I lavori del Consiglio sono sospesi per
permettere di arieggiare i locali.
La seduta è sospesa dalle ore 10:58 alle ore 11:15.
