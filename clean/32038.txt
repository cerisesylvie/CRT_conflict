Classificazione
INFORMAZIONE
Radiotelecomunicazioni
LINGUA FRANCESE



Oggetto del Consiglio n. 874 del 18 novembre 2009 - Resoconto
OGGETTO N. 874/XIII - Interpellanza: "Diffusione in tecnica
digitale sull'intero territorio valdostano dei programmi in lingua
francofona".
Interpellanza
Vista la deliberazione della Giunta regionale n. 3011/2009,
in base alla quale, per la diffusione in tecnica digitale
sull'intero territorio valdostano dei programmi in lingua
francofona FR2 e TSR originati all'estero, la Regione si è
impegnata a versare alla RAI il generoso corrispettivo annuo di 450
mila euro più IVA fino al 31 dicembre 2019, salvi gli adeguamenti
ISTAT a partire dal 2011;
Considerato che, per la realizzazione di tale servizio,
saranno messi a disposizione della RAI ben 46 siti attrezzati di
proprietà della Regione e degli Enti Locali;
Verificato che i programmi FR2 e TSR sono facilmente
captabili da qualsiasi utente mediante le comuni antenne
paraboliche satellitari, sistema di ricezione alquanto diffuso in
Valle d'Aosta;
ciò premesso, i sottoscritti Consiglieri regionali
interpellano
il Presidente della Regione per sapere:
1) quali sono i dati più recenti in merito all'ascolto e al
gradimento da parte del pubblico valdostano dei programmi di FR2 e
TSR nonché se il Ministero dello Sviluppo economico ha assegnato le
frequenze previste per la realizzazione del servizio di cui in
premessa;
2) se le emittenti estere citate sono state coinvolte nella
partecipazione agli oneri per la diffusione dei rispettivi segnali
sul nostro territorio, visto che divulgano contenuti di carattere
informativo, di spettacolo, culturali e anche pubblicitari: in caso
affermativo, per quali importi o prestazioni;
3) se la fruizione dei siti attrezzati di proprietà pubblica
esistenti sul territorio valdostano da parte di operatori di rete
privati avviene a titolo oneroso o gratuito ovvero dietro pagamento
di un corrispettivo analogo a quello previsto per la RAI;
4) se nell'ambito delle risorse in frequenza in corso di
assegnazione da parte del Ministero dello Sviluppo economico sia
suo intendimento promuovere l'attivazione di un canale di
comunicazione istituzionale della Regione.
F.to: Tibaldi - Lattanzi - Zucchi
Président -
Pour l'illustration la parole au collègue,
Conseiller Secrétaire Tibaldi.
Tibaldi (PdL) -
Completata l'operazione di
switch
off
del segnale analogico in Valle d'Aosta e quindi con
l'entrata in funzione totale del segnale digitale ci ha sorpresi
non poco la deliberazione della Giunta regionale n. 3011, che
citiamo in premessa nell'interpellanza, secondo la quale per la
diffusione in tecnica digitale sull'intero territorio valdostano
dei programmi di France2 e Suisse Romande, originati quindi
all'estero, la Regione si è impegnata di versare alla RAI il
generoso corrispettivo annuo di 450.000 euro più IVA fino al 31
dicembre 2019, salvi gli adeguamenti ISTAT a partire dal 2011.
Questa è la premessa doverosa a questa interpellanza in una
materia, "il digitale terrestre", che - come ben sa, Presidente - è
la tivù gratuita per definizione. Il satellitare è parzialmente
ricevibile gratuitamente e prevalentemente ricevibile a pagamento;
il digitale terrestre è anch'esso in parte a pagamento, ma in gran
parte è tivù gratuita, la tivù che vedono tutti i cittadini. Tra
l'altro c'è da dire che nei vari
bouquets
offerti
attualmente al pubblico valdostano già si ricevono Suisse Romande e
France2. Ancora ieri sera, facendo
zapping
, ho visto questi
due canali.
Presidente, vorremmo però capirne un po' di più di questa
decisione che la Giunta ha adottato prevedendo una convenzione che,
ovviamente, è una convenzione "sospesa" fino a quando non viene
riconosciuta la cosiddetta "frequenza aggiuntiva" da parte del
Ministero dello sviluppo economico. Sappiamo essere in corso
l'iter, però uno dei quesiti verte proprio anche su questo fatto:
se il Ministero ha assegnato la frequenza prevista.
Allora, qui, la Regione mette sul tavolo 5 milioni e mezzo di
euro per dieci anni per permettere ai valdostani, che già ricevono,
la ricezione dei segnali Suisse Romande e France2, su frequenze
dedicate e soprattutto con l'utilizzo di molte postazioni
radiotelevisive che sono dislocate sul territorio e che sono di
proprietà della Regione e degli enti locali.
Vorremmo capire come funziona questo meccanismo: la Regione
"offre" ai valdostani un'opportunità che di fatto già possiedono,
quella di ricevere le emittenti che ho citato, mettendo 46
postazioni di proprietà degli enti locali a disposizione della RAI,
che è concessionaria pubblica del servizio; tra l'altro,
Presidente, è concessionaria pubblica del servizio fino al 2016, la
RAI! E la Regione si spinge fino al 2019... non è detto che dal
2016 sia sempre la RAI la concessionaria pubblica del servizio! So
che sto ragionando per paradossi, però, insomma, ragionando per
paradossi sarebbe stato più equo dire: "beh, la RAI ha una
concessione che scade nel 2016, vediamo per lo meno di parametrarci
alla durata di quel contratto" ...a parte quello, dicevo: mettiamo
a disposizione queste postazioni che sono postazioni "di casa
nostra", cioè degli enti pubblici, e in più paghiamo per un
servizio che anche qui non è così ben identificato, perché nella
convenzione si fa riferimento alla realizzazione ed alla gestione
di una rete, che di fatto già esiste, subordinatamente
all'assegnazione della frequenza che dicevo.
Allora qual è lo scopo Presidente? Quali sono gli scopi che si è
prefisso lei, come Presidente, e voi come Giunta, nell'adottare
questa delibera? Tra l'altro i segnali di France2 e Suisse Romande
sono anche ricevibili tramite satellite gratuitamente e sappiamo
che padelline paraboliche sono quanto mai diffuse anche nella
nostra regione, complice l'orografia montana del territorio che
obbliga molti utenti in situazioni di isolamento radioelettrico a
dotarsi della parabolina satellitare per ricevere anche i canali
satellitari che, spesso e volentieri, sono addirittura più
guardati, proprio per queste condizioni di difficoltà tecniche,
rispetto alla televisione digitale.
Tra l'altro abbiamo anche rilevato che c'è un'altra delibera
della Giunta regionale, la n. 2027 adottata nel luglio 2009, dove
si affida alla società RAI Way, la società che specificamente si
occupa della gestione e della manutenzione delle postazioni
radioelettriche, attraverso un impegno economico di circa 1.800.000
euro, di gestire le "postazioni di proprietà pubblica".
Fatto questo quadro, che cosa si evince? Che c'è un insieme di
regali che la Regione sta facendo, estremamente generosi, a favore
della RAI, in cambio di un servizio che già i valdostani ricevono e
di un servizio televisivo che - ripeto - può essere ricevuto sia da
un punto di vista digitale, sia da un punto di vista satellitare.
Tra l'altro - e qui entrano in gioco anche altre condizioni, altre
situazioni - sappiamo che il mercato non si compone solamente di
una concessionaria pubblica e delle televisioni estere, bensì ci
sono anche delle emittenti private e dei network privati. Ci
piacerebbe sapere, e anche qui proponiamo un quesito ad hoc, se
analogo trattamento di favore è riservato anche per gli altri
network privati, altrimenti emerge una palese disparità di
trattamento, cioè ci sono delle condizioni di favore per la RAI
che, a nostro avviso, cozzano con quelle che dovrebbero essere
delle eguali condizioni di partenza con gli operatori di rete posti
tutti sullo stesso piano.
Abbiamo visto che la norma che costituisce il presupposto
giuridico della decisione adottata (la delibera n. 3011) è stata
interpretata in modo parziale perché la legge n. 103/75 (Nuove
norme in materia - nuove allora, oggi un po' meno, ma sono state
aggiornate - di diffusione radiofonica televisiva), e in
particolare l'articolo 19 precisano che
"la società
concessionaria
- cioè la RAI -
è tenuta a sistemare le reti
trasmittenti televisive nelle zone di confine bilingui per renderle
idonee a ritrasmettere programmi di organismi esteri
confinanti"
; quindi è chiaramente inteso che l'impegno è in
capo alla RAI sia sotto il profilo tecnico che sotto quello
economico.
Presidente, lei ha assimilato e compreso il concetto che
intendiamo proporle e soprattutto le perplessità che le abbiamo
enunciato; i quesiti sono formulati, direi, in maniera chiara
nell'interpellanza che ho illustrato; ascoltiamo le risposte, le
argomentazioni che avete da offrirci e, naturalmente, ci riserviamo
la replica.
Président -
Merci, collègue Secrétaire. Pour la réponse
la parole au Président Rollandin.
Rollandin (UV) -
La presentazione che è stata fatta è
sicuramente ad effetto, ma non corrisponde a quello che è la
verità. Il fatto di voler quasi far passare la Regione che vuol far
dei regali alla RAI, mi sembra francamente esagerata e cercheremo
di spiegarne il perché. Prima di tutto noi abbiamo avuto, da
sempre, un contenzioso aperto che abbiamo chiuso solo l'anno scorso
con la RAI, perché da sempre reclamava che i programmi ritrasmessi,
per quanto riguarda le televisioni riferite al francese, doveva
essere oggetto di un ulteriore accordo che poi è stato parzialmente
fatto, comunque si è chiuso solo l'anno scorso.
Venendo alla sostanza di questi due accordi, vorrei ricordare
che la rivoluzione che si è avuta con il digitale ha portato ad
obbligare l'intera regione ad utilizzare dei mezzi, dei supporti
per sostenere i cosiddetti "MUX", cioè dove sono di fatto
installate le strutture, le apparecchiature tecniche, che
permettono di attivare, ognuna, al massimo cinque canali, non
frequenze, cinque canali, quindi noi abbiamo dovuto valutare la
possibilità che la RAI esaurisse il suo obbligo relativamente alla
diffusione dei canali in Valle d'Aosta, che si limita a popolazione
e non a territorio - vorrei ricordarlo -, quindi il fatto che fosse
coperto il 90 percento di quella che è la popolazione, portava a
dire che era assolto questo compito, lasciando completamente fuori
segnale la gran parte delle valli; quindi sotto questo profilo
credo che sia un tema che il collega conosce molto bene, c'è
un'obiettiva facoltà per quanto riguarda la nostra regione a
sostenere questo.
Da sempre in Regione, prima con le Comunità montane, poi con i
Comuni e con le Regioni, si sono attivate delle strutture, i
cosiddetti "palorci" a carico delle Comunità montane con fondi
messi a disposizione dalla Regione, per permettere alle altre reti
private - vedi Mediaset - di ritrasmettere i propri programmi,
perché le comunità locali chiedevano che ci fosse, anche da parte
loro, la possibilità di vedere i segnali dei canali a cui faccio
riferimento, e le televisioni private dicevano "ma noi se non
abbiamo questo non possiamo ritrasmettere i programmi". Cosa che è
stata fatta in quasi tutta la Valle; quando si è trattato di
passare dall'analogico al digitale si è dovuto riconsiderare tutta
quella che è la strutturazione con questa esigenza nuova, della
possibilità di avere o un solo MUX o due. Se la scelta era di avere
un solo MUX di programmi, se ne avevano cinque, quindi tenendo
conto dei tre programmi RAI ci si limitava ad avere eventualmente i
due programmi in lingua francese e finiva lì. Noi abbiamo optato
per la presenza di due MUX: avendo quindi sul secondo MUX...
tenendo conto che ci sono anche i programmi che nel primo caso non
avrebbero mantenuto questa possibilità di entrare subito
nell'analogico delle reti private perché sul secondo MUX
andrebbero non solo non più due canali, ma quattro canali
riservati alle lingue che non sia l'italiano, quindi francese e
tedesco, più un canale a disposizione, canale delicato.
Questa è la situazione che ha portato a queste due soluzioni che
vedono l'impegno per la ristrutturazione completa del sistema ed a
RAI Way perché la RAI non fa più manutenzione, non interviene più
su quella che è la situazione strutturale per mantenere in piedi il
tutto. Questa era una contrattazione fatta con difficoltà
perché...
(interruzione del Consigliere Segretario Tibaldi, fuori
microfono...)
...fino al 2016... esattamente... ma non è quello il problema, è
evidente che saltano anche quelle che sono le condizioni che sono
in premessa per mantenere i rapporti con le due società ad esse
dedicate. Questo l'ho detto perché si rischia di fare un po' di
confusione; per quanto riguarda l'Amministrazione regionale, questa
ha sempre cercato di perseguire l'obiettivo di valorizzare le
lingue, come ho detto il francese e il tedesco; con il passaggio al
digitale terrestre è stata chiesta al Governo la garanzia delle
risorse frequenziali necessarie per la ritrasmissione dei
programmi, compresi quelli visibili prima del passaggio digitale,
nell'ottica della ricerca e della programmazione qualitativamente
migliore e non degli indici di ascolto dello
share
- devo
dire che noi non abbiamo la possibilità di fare queste ricerche -
e, ad oggi, noi abbiamo chiesto, non risultano essere fatte queste
osservazioni, quindi per quanto riguarda questa parte di domanda
non abbiamo dei dati. E ciò anche al fine di...
(nuova interruzione del Consigliere Segretario Tibaldi, fuori
microfono...)
...non li abbiamo i..., cioè, anche al fine di salvaguardare gli
investimenti che i singoli cittadini hanno già fatto in occasione
del passaggio al digitale acquistando un decoder o un televisore
con decoder integrato, senza obbligare nessuno ad ulteriori
investimenti di apparati tecnologici quali parabole e relativi
decoder o in abbonamenti con grandi e piccoli
network
televisivi.
Il decreto n. 177 del 31 luglio 2005, "Testo Unico della
Radiotelevisione", stabilisce, all'articolo 42 - lo ricordo anche
se il collega lo sa - che
"l'Autorità per le garanzie nella
comunicazione adotta e aggiorna il piano nazionale e l'assegnazione
delle frequenze radiofoniche e televisive in tecniche digitali
garantendo su tutto il territorio un uso efficiente equivalistico
della risorsa radiotelevisiva e
- come è stato detto -
con
una riserva a favore delle minoranze linguistiche, riconosciute
dalla legge"
. In risposta alle richieste dell'Amministrazione
regionale come previsto dalle norme vigenti, l'Autorità per le
garanzie nelle comunicazioni, l'Agcom, ha adottato nel corso del
2009 le deliberazioni in previsione dello
switch off
dal
sistema analogico a quello digitale, prevedendo, per la Valle
d'Aosta, un canale aggiuntivo alla pianificazione delle frequenze
utilizzabili al fine esclusivo di garantire il soddisfacimento
delle esigenze delle minoranze linguistiche. Il Dipartimento per le
comunicazioni del Ministero sviluppo economico, in quanto soggetto
preposto all'assegnazione delle frequenze agli operatori di rete,
ha già avviato l'iter dell'assegnazione della frequenza; però, ad
oggi, non ci risulta ancora assegnata: è chiaro che c'è un forte
ritardo.
"Se le emittenti estere sono state coinvolte..."
, la
seconda domanda: la trasmissione sul territorio regionale di questi
canali televisivi non prevede la partecipazione agli oneri da parte
di emittenti in questione. Con la delibera di Giunta che è stata
ricordata, la n. 3011, è stata affidata alla RAI la realizzazione
della gestione della rete di trasporto del segnale digitale sulla
frequenza aggiuntiva; quindi, con questo, credo che sia stato
chiarito.
Occorre chiarire a questo punto: non è la Regione che mette a
disposizione di RAI 46 siti attrezzati, come si dice nella
premessa; è la RAI che mette a disposizione della Regione i suoi 21
siti posti sul territorio regionale per la realizzazione e la
gestione, compresa la manutenzione ordinaria e straordinaria della
rete per i trasporti necessari alla diffusione di programmi
francofoni e germanofoni, perché quelli sono di proprietà della
RAI. Su questa rete di trasporto saranno esclusivamente diffusi gli
attuali canali televisivi France2 e Télé Suisse Romande, oltre
ulteriori tre possibili canali esteri in lingua francese e tedesca
che saranno individuati dall'Amministrazione.
Per quanto riguarda la terza domanda: qual è
"la fruizione
dei siti attrezzati di proprietà pubblica esistenti sul territorio
da parte di operatori..."
, l'obiettivo dell'Amministrazione è
quello dell'ampliamento dell'offerta disponibile ai cittadini e, in
questo senso, abbiamo sollecitato i
broadcaster
nazionali e
locali - già in data 6 ottobre con una comunicazione
all'Associazione DGTVi, l'Associazione italiana per lo sviluppo del
digitale terrestre - al fine di sensibilizzarli sull'ampliamento
dell'offerta televisiva, perché è evidente che questo c'è, sul
territorio regionale della Valle d'Aosta. Auspichiamo che tutti i
soggetti interessati manifestino la loro intenzione alle eventuali
richieste di ospitalità sui siti attrezzati di proprietà pubblica
presenti sul territorio regionale; ad oggi non abbiamo ancora
ricevuto, sotto questo profilo, ulteriori richieste.
Per quanto riguarda il corrispettivo riconosciuto alla RAI, si
ribadisce che ha riferito alla realizzazione e alla gestione della
rete di trasporto digitale la diffusione di programmi francofoni e
germanofoni, e non per la fruizione dei siti attrezzati di
proprietà pubblica per le proprie trasmissioni e funzionamento dei
propri apparati. In riferimento al pagamento di un corrispettivo da
parte di operatori di rete private per la funzione di tralicci, ad
oggi non vi sono
broadcaster
che pagano l'ospitalità.
"Se nell'ambito delle risorse in frequenza in corso di
assegnazione da parte del Ministero dello sviluppo economico sia
suo intendimento promuovere l'attivazione di un canale televisivo
di comunicazione istituzionale"
... le frequenze aggiuntive in
corso di assegnazione da parte del ministero, come già detto, sono
finalizzate alla diffusione di programmi francofoni e germanofoni.
Non è nella facoltà di enti istituzionali e quindi nemmeno della
Regione Valle d'Aosta creare una televisione regionale intesa come
prodotto redazionale giornalistico realizzato e diffuso su proprio
canale, in quanto con l'articolo 5 del decreto legislativo n. 177,
cosiddetto "decreto Gasparri", si specifica che le amministrazioni
pubbliche, gli enti pubblici, anche economici, le società a
prevalente partecipazione pubblica e le aziende di istituti di
credito, non possono, né direttamente, né indirettamente, essere
titolari di titoli abilitativi per lo svolgimento delle attività di
operatore di rete e forniture di contenuti. Quindi la Giunta è
invece disponibile a migliorare le forme ed i momenti di
comunicazione istituzionale attraverso accordi naturalmente con la
rete regionale.
Ecco, qui c'è anche la copia del decreto per quanto riguarda la
parte relativa al divieto di... ecco, spero di aver risposto ad una
parte... se ci sono ancora ulteriori chiarimenti sono a
disposizione.
Président -
A demandé la parole le collègue Secrétaire
Tibaldi pour la réplique.
Tibaldi (PdL)
- Vede, Presidente, lei ha esordito dicendo
che ho rappresentato la realtà in modo inesatto: però,
sinceramente, dal suo intervento non è che mi sia fatto dei
convincimenti diversi o perlomeno lei abbia dato soddisfazioni di
certe perplessità che le abbiamo manifestato! In ogni caso qui c'è
un fatto economico, che vede la Regione che mette in campo un bel
po' di soldi. Ed è un fatto economico che a nostro avviso non ha
alcuna inerenza con l'assegnazione della frequenza, o secondo MUX
che dir si voglia, di cui lei ci ha dato una spiegazione più ampia,
del quale i cinque canali, quattro saranno per le reti francofone e
germanofone e uno a disposizione.
Vede, Presidente, l'assegnazione delle frequenze da parte del
ministero, con il coinvolgimento dell'Agcom, rappresenta un fatto
amministrativo; l'amministrazione centrale dice "quel
bouquet
di frequenze può essere utilizzato in quel
territorio da un certo numero di operatori di rete": questo è il
fatto amministrativo. L'occupazione delle frequenze, cioè
l'attivazione dei segnali sulle medesime, è un fatto tecnico ed
economico e a questo fatto tecnico ed economico provvedono di tasca
propria gli operatori di rete, sia il concessionario pubblico RAI,
siano essi concessionari privati che sono i
network
:
Mediaset, La7 o i privati più piccoli.
Con la delibera che voi avete approvato, la Regione sborsa 5
milioni e mezzo di euro per fare vedere due emittenti francofone,
di cui non possedete i dati di ascolto e di gradimento - per sua
esplicita dichiarazione - che di fatto i valdostani già vedono,
perché già si vedono Suisse Romande e France2. Allora
cui
prodest
, cioè: a chi giovano questi 5 milioni e mezzo di euro?
A maggior ragione se pensiamo che le postazioni sono di proprietà
degli enti pubblici; conviene con me, Presidente, che le postazioni
sono pubbliche? Se lei mi dice di no, come mi ha detto prima, io le
leggo la delibera n. 3011 che avete votato e che dice testualmente
"la rete sarà costituita da un impianto trasmittente e 66
impianti ripetitori posizionati presso siti e postazioni di
proprietà della Regione autonoma Valle d'Aosta, degli enti locali
valdostani e di RAI, come indicato nel seguente elenco"
... nel
seguente elenco 46 sono pubbliche. Cosa fa, allora, la RAI?
(interruzione del Presidente della Regione, fuori
microfono)
... sì, ma io sto guardando... la RAI ha le sue postazioni... va
bene, ma io...
Président -
On ne fait pas de discussion, parce que
sinon...
Tibaldi (PdL) -
...Presidente, io sto parlando delle
postazioni di proprietà pubblca! Se io ho a disposizione un
edificio, ho un mio locale per ospitare degli impianti
radioelettrici, mi sembra paradossale che oltre a dare la
disponibilità della postazione, in più riconosca un compenso a chi
occupa il sito! È vero che attiva il segnale con i propri impianti,
però è un segnale che la RAI, la società concessionaria, e gliel'ho
letto prima Presidente, articolo 19 della legge n. 103/75, è tenuta
a sistemare le reti trasmittenti televisive nelle zone di confine
bilingui per renderle idonee a ritrasmettere programmi di organismi
esteri confinanti.
Allora. Primo: di queste due emittenti francofone non abbiamo
alcun dato relativo all'ascolto e al gradimento, quindi non
sappiamo quanti valdostani si sintonizzano e le guardano con una
certa assiduità o periodicità. Secondo: queste reti sono già
ricevibili. Terzo: queste reti - e l'abbiamo scritto in una domanda
precisa - divulgano contenuti di carattere informativo, di
spettacoli culturali e anche pubblicitari, ed è un problema che
avevamo già rilevato. France2 e Suisse Romande non mettono soldi
sul tavolo e divulgano i loro prodotti, beni o servizi sul nostro
territorio... ma le sembra un patto conveniente per noi? Io
rispetto l'ideologia, le convinzioni, che la francofonia vada in
qualche modo promossa e conservata, ma così mi sembra che facciamo
veramente la figura degli idioti che praticamente offrono denaro,
infrastrutture, disponibilità, ma... in cambio di che? Manco
sappiamo che spendiamo questi soldi per cosa... chi guarda queste
televisioni?
Se lo stesso ragionamento di pari passo lo facciamo con i
privati, per vedere Mediaset bisognerà mettere sul tavolo altri
soldi per ricevere le sue reti nelle valli laterali. La delibera n.
3011 è un pessimo precedente per l'immagine e il ruolo della
Regione quale ente interessato alla diffusione della TV digitale,
ma non certamente a queste condizioni!
Allora Presidente, io non voglio convincerla del mio pensiero,
però Lei non mi ha convinto del suo! Non ci ha convinti del suo,
perché la filosofia che ha ispirato questa decisione, la n. 3011
del 2009, è assolutamente illogica e anti-economica, ma soprattutto
anacronistica rispetto alla realtà televisiva che stiamo vivendo
oggi, in Valle. Io credo che debba essere rimeditato completamente
questo discorso. Nessuna obiezione sul fatto che il ministero
assegni la nuova frequenza, ma che queste opportunità in più siano
giocate tecnicamente ed economicamente dagli operatori di rete che
sono sul mercato... si chiamino essi RAI, Mediaset, La7 o emittenti
private minori... perché altrimenti la Regione crea una
sperequazione nel trattamento di certe situazioni che invece
dovrebbero essere trattate quantomeno con equità o equipollenza, se
preferite.
Ecco che - e concludo - questa situazione deve essere, a nostro
avviso, rivista e ripensata. La delibera n. 3011 ha un grave peso
economico, ha una decorrenza, tra l'altro fino al 2019... sono
dieci anni! E ovviamente quando il contratto con la concessionaria
RAI scade come dicevo nel 2016, sicuramente sarà rinnovato, lo
sappiamo, però... va rimeditato, ma non solamente da un punto di
vista temporale ma nella sua essenza! Perché veramente facciamo la
figura dei burattini, Presidente! Mettiamo a disposizione casa
nostra, le nostre postazioni per fare vedere due televisioni
francofone che sono già ricevibili e, in più, paghiamo con denaro
pubblico! Non c'è alcuna giustificazione, nemmeno di legge,
Presidente! Perché la legge regionale n. 47/1987 che finanziava le
spese derivanti dalla convenzione Regione-RAI relative ai costi
sostenuti per la gestione degli impianti attivati in Valle d'Aosta,
è stata abrogata nel 2002!
Io forse avrò rappresentato in maniera un pochino colorita la
situazione, però lei, Presidente, non ha dato alcuna risposta
convincente alle perplessità che le abbiamo sottoposto con questa
interpellanza.
