Classificazione
TRASPORTI E VIABILITÀ
Trasporti
Viabilità


Resoconto integrale del dibattito dell'aula
Oggetto del Consiglio n. 2774 del 25 settembre 2002 - Resoconto
OGGETTO N. 2774/XI Iniziative in merito al transito dei mezzi
pesanti nel Tunnel del Monte Bianco. (Approvazione di mozione)
Mozione Rilevato che, a partire dal 21 aprile 2002, il Tunnel
del Monte Bianco è stato gradualmente aperto al transito dei
camion;
Ricordato che il Consiglio regionale con la deliberazione del 7
marzo 2002 si è espresso per una limitazione del traffico
commerciale di transito, con una riduzione di almeno il 50%
rispetto ai transiti del 1998;
Evidenziato che il senso unico alternato per i camion nel Tunnel
del Monte Bianco, introdotto per motivi di sicurezza date le
caratteristiche della galleria, larga solo 7 metri, è strumento
utile anche per il controllo e la limitazione dei transiti dei
mezzi pesanti;
il Consiglio regionale
Chiede
il mantenimento del senso unico alternato per i camion al Tunnel
del Monte Bianco;
Impegna
il Presidente del Consiglio, il Presidente della Regione, i
rappresentanti della Valle d'Aosta al Parlamento italiano ed
europeo ad assumere tutti gli atti necessari per mantenere il senso
unico alternato per i camion e per evitare che la Valle d'Aosta
torni ad essere un corridoio pericoloso ed inquinato da un eccesso
di traffico.
F.to: Curtaz - Squarzino Secondina - Beneforti
Président
La parole au Conseiller Curtaz.
Curtaz (PVA-cU)
Voglio iniziare la breve illustrazione di
questa mozione sottolineando un dato temporale: noi abbiamo
presentato questa mozione il 24 luglio 2002. Questo lo voglio
sottolineare perché nei giorni scorsi abbiamo assistito, a seguito
delle decisioni del Ministro Lunardi e del suo collega francese, ad
un coro di commenti da parte delle forze politiche e degli organi
istituzionali regionali che qualificavano come sorprendente tale
decisione.
Per quanto ci riguarda, purtroppo, non è una decisione
sorprendente ed è tanto poco sorprendente che già a luglio il
nostro gruppo, su sollecitazione delle associazioni ambientaliste
che si occupano del problema, ha depositato questa mozione perché
già erano insistenti le voci raccolte, e sul versante italiano, e
sul versante francese, di un'imminente decisione dei Ministri
competenti, che avrebbe la regolamentazione relativa al senso unico
alternato per i mezzi pesanti. Ciò premesso, credo che vada di
nuovo fissata l'attenzione sulla situazione attuale del traffico
pesante all'interno del traforo.
Come è noto, il traffico pesante è stato via via riammesso
all'interno del tunnel e oggi, grazie alla regolamentazione che
prevede il senso unico alternato per i mezzi pesanti, passano
all'incirca 500-600 TIR al giorno. Se prendessimo i dati del mese
di luglio, che è un mese abbastanza significativo, perché poi ad
agosto c'è un calo fisiologico relativo al periodo feriale,
scopriremmo che in tutti i giorni feriali il traffico dei TIR si
attesta fra i 500 e i 600 camion al giorno.
Si attesta dunque su un dato che è in piena coerenza con il dato
che il Consiglio regionale, all'unanimità, e diverse
amministrazioni comunali avevano auspicato come dato accettabile,
cioè il noto dato del 50 percento del traffico precedente
all'incidente del marzo 1999 che - lo ricordiamo per l'ennesima
volta - equivale a circa 1.000 passaggi al giorno. Oggi, ripeto, ci
attestiamo su un passaggio medio giornaliero di TIR di 500-600 al
giorno, un dato cioè coerente con quell'auspicio fatto proprio
unanimemente dal Consiglio regionale. Noi, quindi, abbiamo
verificato, dati alla mano, che la decisione di far transitare in
senso alternato i camion ha perseguito uno dei due scopi che tutti
ci eravamo posti.
Quali erano infatti gli scopi che avevano ottenuto l'unanimità
da parte del Consiglio regionale? Erano sostanzialmente due: l'uno,
la drastica riduzione del traffico e abbiamo raggiunto tale scopo;
l'altro, la massima sicurezza all'interno del tunnel, e mi sembra
perfino superfluo evidenziare che il senso unico alternato dei
mezzi pesanti garantisce all'interno del tunnel una maggiore
sicurezza rispetto all'ipotesi in cui i camion transitino insieme
nei due versanti. Questo perché, come già ricordato più volte, il
Tunnel del Monte Bianco, progettato negli anni '50 e realizzato nel
'60, fu costruito con una larghezza di sette metri dovendo servire
prevalentemente, per non dire esclusivamente, per il traffico
turistico.
Oggi quindi abbiamo una situazione che, è vero, non è quella che
noi auspicavamo - parlo del mio gruppo consiliare, parlo del mio
movimento politico, parlo delle associazioni ambientaliste che
hanno detto fin dall'inizio di volere i camion piccoli, quelli di
portata sino alle 28 tonnellate e non i TIR da 40 tonnellate -,
questa è stata coerentemente la nostra posizione, però le ragioni
della politica ci hanno portato a votare, qualche mese fa, un
importante documento per raggiungere l'unanimità in questo
Consiglio in cui si diceva: meno di 1.000 TIR al giorno. Oggi che
abbiamo meno di 1.000 TIR al giorno, abbiamo più sicurezza del
traffico, credo che dobbiamo dire con forza che questo tipo di
senso unico alternato ci sta bene. Io non riesco a capire quegli
esponenti politici che dicono: "Il senso unico alternato è una cosa
che non sta bene, possiamo ridiscuterne". In base a quale
ragionamento, a quale argomento?
Perché il senso unico alternato non sta bene alla Valle d'Aosta?
Cosa impedisce? Cosa limita? È di impedimento forse rispetto alle
logiche del Ministro Lunardi, di chi costruisce i tunnel, di chi li
gestisce, di chi deve guadagnare, di chi deve fare business sulla
pelle della gente, inquinando ed intaccando la nostra economia
regionale e quella delle altre valli alpine. Se seguiamo quelle
logiche e quelle idee di sviluppo, allora aboliamo il senso unico
alternato, perché bisogna che passino più TIR affinché qualcuno
guadagni di più!
Una volta anche la Regione ci guadagnava in termini finanziari,
erano gli anni '80, c'erano Presidenti della Giunta che facevano
decreti per far passare più TIR, ce lo ricordiamo! Per fortuna quei
tempi sono cambiati e oggi le forze politiche e dei cittadini sono
coscienti che quel modello di sviluppo è contrario agli interessi
della nostra Regione. Non solo agli interessi spiccioli, quelli di
bottega, quelli economici, parlo di interessi più generali, di chi
guarda al futuro della nostra Regione con lungimiranza.
Perché noi abbiamo davanti due strade: l'una, quella di
diventare un corridoio per il traffico - è quello che vuole il
Ministro Lunardi, è quello che vuole questo Governo - e l'altra è
quella di una scelta di difesa del nostro territorio, di difesa di
un'economia, di difesa di uno sviluppo turistico più dolce. Noi,
quindi, dobbiamo difendere la nostra Regione da questo attacco
massiccio che viene portato alla nostra salute, al nostro ambiente,
alla nostra economia, al nostro turismo. È per questo che
chiediamo, con la nostra mozione di mantenere il senso unico
alternato, perché l'esperienza ha dimostrato che ha funzionato in
concreto.
Ha funzionato anche in termini di sicurezza stradale perché il
fatto che i TIR procedano incolonnati in certi momenti della
giornata, rende la strada negli altri momenti più libera e più
percorribile con le automobili, con beneficio per il traffico
turistico. Dobbiamo puntare al traffico turistico, a quello dei
pullman, a quello delle automobili, a quello di coloro che vedono
nella Valle d'Aosta un luogo di villeggiatura, un luogo di
passaggio per conoscere le nostre ricchezze ambientali e culturali,
la nostra storia, le nostre bellezze paesaggistiche!
Questa è la scelta che oggi ci viene chiesta. Queste sono le
ragioni che ci hanno indotto a presentare la mozione a
luglio… e a discuterla tempestivamente,
oggi 25 settembre, dopo due mesi dalla sua presentazione, proprio
perché quello che temevano due mesi fa si sta realizzando. Le
solite decisioni dei Ministri…
caratterizzate da una scorrettezza istituzionale mai vista. Perché
non ricordo - spesso ci sono stati contrasti fra Governo centrale e
autorità locali su tanti temi - di avere mai visto prendere
decisioni di questa importanza non solo senza sentire il parere
delle autorità locali, ma senza neppure un minimo di comunicazione,
neanche una lettera o una telefonata.
Non è mai stata data concreta risposta alle richieste di
colloquio e di incontro avanzate dal Presidente della Regione, a
nome di tutto il Consiglio, credo, non solo dell'Esecutivo. Qui si
operano scelte a livello internazionale, due Ministri si mettono a
tavolino e decidono che 3.000 TIR sono un dato che viene incontro
alle nostre esigenze e questo è un dato che ci fa dire che non
sapevamo che il Ministro Lunardi fosse anche un umorista, sapevamo
del Presidente Berlusconi che ride in tutte le occasioni: abbiamo
un'economia che va male, i conti pubblici in disordine, ma il
Presidente Berlusconi ride e dice agli Italiani, soprattutto ai
poveretti che non hanno più una lira:
"Spendete così l'economia
riparte"
. Ma, quando una persona ha le tasche vuote, è
difficile che riesca ancora a spendere. Non sapevamo però che anche
il Ministro Lunardi fosse un umorista, lo abbiamo appreso in questa
occasione quando lo abbiamo sentito dire:
"Vi faccio passare
3.000 TIR al giorno così vengo incontro alle vostre esigenze"
e
questo dopo aver indicato un dato che era addirittura paradossale,
quello dei 5.700 TIR al giorno, che era un dato talmente
paradossale - oggi dico un dato in cattiva fede, per poi dire che
si faceva un passo indietro - da essere incompatibile con lo stesso
livello di traffico possibile in quanto, se proprio ci mettessimo a
spingere un TIR contro l'altro, non riusciremmo mai a far passare
in quel tunnel 240 TIR all'ora. Si è sparato grosso allora per
poter dire oggi che si veniva incontro alle popolazioni locali
proponendo tre volte più di quello che è il massimo che il
Consiglio si era dato come limite di circolazione dei mezzi
pesanti.
Io mi fermo qui, voglio però ancora fare un'osservazione per
spiegare lo spirito con cui discutiamo questa mozione e con cui
facciamo questa battaglia. Noi presentiamo la mozione, come altre
che sono state a volte discusse, emendate e poi votate, con lo
scopo di raggiungere, ovviamente, un risultato politico sul merito,
ma anche con quello di rafforzare il Consiglio, di rafforzare
l'Amministrazione regionale.
Io non voglio che questo venga dimenticato perché tutte le
nostre proposte, da quella del referendum consultivo fino
all'ultima interrogazione che abbiamo fatto, sono state avanzate
sempre con l'obiettivo di rafforzare l'iniziativa regionale che a
noi è sembrata sempre debole, troppo debole; abbiamo bisogno invece
di maggior forza. Già gli eventi di questi giorni ci dicono che
abbiamo poca considerazione nella mente di certi Ministri, però se
anche noi assumiamo un atteggiamento di sottovalutazione, un
atteggiamento di non piena consapevolezza della partita in gioco,
ecco che è più facile per chi opera queste scelte di poterle fare
sulla testa delle istituzioni valdostane e dei Valdostani e sono
scelte che, se non vengono rapidamente contestate e corrette,
finiranno con l'incidere pesantemente sul futuro della nostra
Regione. Siamo ad un passaggio delicato, non stiamo parlando solo
di qualche TIR in più o in meno sotto un traforo, stiamo parlando,
a mio giudizio, di una filosofia circa il futuro della nostra
Regione, dobbiamo decidere come Valle d'Aosta cosa vogliamo fare da
grandi! Oggi c'è un'occasione di immaginare un diverso sviluppo
della nostra Regione ad una condizione: far passare meno TIR. Se
qui passeranno 3.000 TIR al giorno - che potranno essere anche di
più perché poi gli accordi italo-francesi, sulla nostra testa,
potrebbero portare addirittura a un'ulteriore progressione e poi
magari ad un raddoppio del tunnel -, noi, perdendo questa
battaglia, finiremmo con l'indirizzare il futuro della nostra
Regione in un senso totalmente sbagliato. Credo che questa sia la
posta in gioco e questo è lo scopo che ci ha fatto costruttivamente
e tempestivamente depositare questa mozione.
Si dà atto che dalle ore 18,01 presiede il Vicepresidente
Viérin Marco.
Presidente
La parola al Consigliere Cottino.
Cottino (UV)
Noi abbiamo predisposto un testo della
mozione che è un po' diverso rispetto a quello che ci è stato
presentato e avremmo la necessità, in prima battuta, di verificarlo
a livello di maggioranza - perché ci siamo già scambiati un po' di
documenti, ma avremmo necessità di fare gli ultimi ritocchi - e
successivamente di verificare con i presentatori e le altre forze
politiche di minoranza se è possibile trovare un accordo affinché
ci sia un testo unico che esce da questo consesso per avere maggior
forza… così come abbiamo sottolineato
parecchie volte. Chiedo perciò la sospensione del Consiglio per
qualche minuto.
Presidente
Il Consiglio è sospeso.
Si dà atto che la seduta è sospesa dalle ore 18,18 alle ore
19,08 e che, alla ripresa dei lavori, riassume la presidenza il
Presidente Louvin.
Président
La parole au Conseiller Curtaz.
Curtaz (PVA-cU)
Riprendo la parola per annunciare che la
sospensione del Consiglio è stata fruttuosa, nel senso che dopo
ampia discussione la maggioranza dei gruppi consiliari presenti in
Consiglio ha concordato di riformulare la mozione nel senso del
testo che sta per essere ridistribuito. Per quanto mi riguarda,
voglio fare un'unica annotazione politica: ci siamo ritrovati a
discutere con le altre forze di questa mozione nell'analoga
situazione in cui ci trovammo quando discutemmo, sempre su nostra
iniziativa, una mozione su questo stesso tema che portò a quel
provvedimento del Consiglio che è stato in questi mesi la base
della rivendicazioni del Consiglio regionale.
Credo che ci siano delle grosse analogie fra quel provvedimento
e questo documento, analogie perché noi, per responsabilità
politica, per rafforzare il ruolo del Consiglio, per fare in modo
che la Valle d'Aosta si presenti il più unita possibile a questo
appuntamento e a questo confronto con i Ministri competenti,
accettiamo di fare un passo indietro rispetto alla nostra
posizione, forse più radicale, proprio per valorizzare questa
condivisione di una posizione comune su questa materia.
È per questo ragionamento che devo dire anche con soddisfazione
che - perché la nostra iniziativa porta oggi con questo voto un
risultato concreto - sostituiamo al testo della nostra mozione
questo nuovo testo che è stato sottoscritto, a meno di ripensamenti
dell'ultima ora, da tutti i Capigruppo presenti in Consiglio
regionale, salvo dal Capogruppo di "Forza Italia", ed è stato
altresì sottoscritto dal Presidente della Regione a nome del
Governo regionale.
Président
Je précise qu'il n'y a pas la signature
du Chef du groupe mixte du Conseil qui n'est pas présent.
Dans le texte qui sera distribué la signature du Président du
Gouvernement n'est pas présente parce qu'il a apposé sa signature
sur le texte original; aux fins de l'information au Conseil, il est
immédiatement distribué sans qu'on le fasse reproduire une fois de
plus.
La parole au Vice-président Lattanzi.
Lattanzi (FI)
Giustamente il collega Curtaz sottolineava
che il nostro Capogruppo non ha ritenuto opportuno, a nome nostro,
di sottoscrivere questa mozione perché, pur essendoci alcuni
passaggi che condividiamo, come quello della rivendicazione del
diritto della Regione e delle comunità territoriali interessate ad
essere coinvolte nelle decisioni, cosa che abbiamo anche stamani
ribadito; pur essendo d'accordo di impegnare il Presidente della
Regione e i rappresentanti della Valle ad assumere iniziative
necessarie affinché il traffico dei TIR venga limitato al minor
numero di passaggi possibile - fermo restando le contingenti
situazioni che abbiamo anche stamani dibattuto, cioè non possiamo
chiudere gli occhi di fronte ad una tratta internazionale che, per
quanto possiamo essere interessati all'ambiente, è una tratta che
porta risorse al Paese e soprattutto alla Valle d'Aosta, non
possiamo dimenticare che a quella via sono legate molte delle
centinaia di miliardi che riceviamo -, quindi, al di là del
pragmatismo utile e necessario in alcuni passaggi di questa
mozione, non abbiamo voluto sottoscrivere la mozione per quei
passaggi che andavano a rendere questo problema ideologico.
Ci dispiace che la maggioranza sia caduta nel tranello dei
"Verdi" laddove l'utilizzo di un metodo, il senso unico alternato,
diventa ideologicamente lo strumento per portare avanti delle
battaglie politiche. Noi crediamo che il problema del traffico
internazionale che attraversa la Valle d'Aosta e le opportunità del
traffico internazionale della Valle d'Aosta non si affrontino con
la demagogia, come abbiamo detto più volte, e non si affrontino
soprattutto sposando a priori metodi che possono essere utili oggi
e condannati domani. Il senso unico alternato, pur essendo costato
moltissimo, perché per questo abbiamo dovuto creare dei processi di
controllo e di gestione che sono costati miliardi, ha prodotto poco
perché in realtà il traffico dei TIR qui è limitato a 5-600
passaggi al giorno, quindi non c'è nulla da alternare o da
limitare, fortunatamente noi diciamo.
Cosa diversa è invece quello che crediamo succederà nel momento
in cui, come dicevamo stamani, le necessarie ristrutturazioni del
Fréjus sposteranno una parte di traffico sulla Valle d'Aosta, però
non possiamo chiudere gli occhi di fronte alla comunità
internazionale, non possiamo chiudere gli occhi di fronte
all'economia italiana e all'economia valdostana che beneficia di
questo attraversamento. Se non ci fosse l'autostrada, che i "Verdi"
non volevano trent'anni fa, noi oggi saremmo non un'isola felice,
ma un'isola disperata, che è molto diverso da quello che loro ci
propongono. Credo che un'isola felice dove non esistono gli uomini,
non sia un'isola felice, ma un'isola deserta!
Président
La parole au Conseiller Cottino.
Cottino (UV)
Solo per ribadire alcuni concetti visto che
alcune cose le abbiamo già dette stamattina. Collega Lattanzi, noi
non siamo caduti e non volevamo cadere in nessun tranello e credo
che i colleghi "Verdi" non abbiano neanche tentato di tirarci
nessun tranello visto che questa mozione alternativa è stata
preparata da noi, di conseguenza: nessun tipo di tranello. Mi
dispiace che il Consigliere Lattanzi abbia voluto ancora una volta
far passare qualcosa come ideologico quando questo non lo è. È
sufficiente che si mantengano le cose che si sono dette, ridette e
ripetute centinaia di volte in questo Consiglio per capire che
questa è una mistificazione della realtà.
Noi riteniamo che il senso unico alternato abbia senso di
esistere fin quando non c'è un qualcos'altro che ci garantisce la
riduzione concreta del numero dei TIR che passano in Valle d'Aosta.
Sovente ci limitiamo a parlare di ambiente riferendoci solo al
tratto di Courmayeur. Siamo così convinti che sulla
circonvallazione di Aosta ed in altri punti vada bene tutto? Io
dico di no, di conseguenza se siamo d'accordo su questo assunto,
credo che non si possano fare le affermazioni fatte in
quest'aula.
C'è un'altra mistificazione. Oggi si dice: "Passano 5-600 TIR
perché gli altri non vogliono venire" e non ci si rende conto - o
non ci si vuole rendere conto per camuffare la realtà - che oggi
abbiamo questo numero di TIR ridotto proprio perché c'è il senso
unico alternato e ai trasportatori non interessa arrivare ad Aosta
e doversi fermarsi per delle ore prima di raggiungere il Tunnel del
Monte Bianco. È questo il vero deterrente che in questo momento ci
permette di avere un numero così basso di TIR e un deterrente ci
deve essere in futuro! È con questo spirito che abbiamo proposto
questa mozione alternativa, è con questo spirito che l'abbiamo
firmata e io ritengo che i Consiglieri Lattanzi e Tibaldi abbiano
commesso un grosso errore a non firmarla.
Per quanto riguarda il principio del coinvolgimento delle
istituzioni locali non lo abbiamo detto solo noi, anche il Ministro
Lunardi ha detto che è sua intenzione mantenere alto il livello di
collaborazione con le realtà politiche e amministrative locali e
voi vi siete vantati di queste dichiarazioni! Qual è stata la
realtà? Qual è stato invece il modo di agire del Ministro Lunardi?
È stato quello di fare dichiarazioni che vanno esattamente nel
senso contrario di quanto è stato detto e ciò non è accettabile.
Non possiamo accettare sempre supinamente le decisioni del Ministro
Lunardi! Noi non siamo d'accordo, vogliamo avere pari dignità nel
discutere le questioni, affrontarle nel modo serio, se invece
qualcuno vuole imporre le cose, è chiaro che noi non ci stiamo! È
questo lo spirito con cui presentiamo questa mozione.
Président
Je voudrais préciser que le dernier
alinéa
"Impegna il Presidente del Consiglio, il Presidente della
Regione…"
sera intégré avec
"… ed invita i rappresentanti della
Valle d'Aosta…
", dans le sens que
nous ne pouvons pas engager des sujets externes à ce Conseil.
Je soumets au vote la motion dans le nouveau texte:
Mozione Rilevato che, a partire dal mese di aprile 2002, il
tunnel del Monte Bianco è stato gradualmente aperto al transito dei
mezzi pesanti;
Ricordato che il Consiglio regionale con la deliberazione del 7
marzo 2002 si è espresso per una significativa limitazione dei
flussi di traffico commerciale di transito, con una riduzione di
almeno il 50% rispetto alla situazione antecedente il 24 marzo
1999;
Evidenziato che il senso unico alternato per i mezzi pesanti,
istituito in via transitoria dai Governi italiano e francese, pur
non essendo espressamente previsto dal vigente regolamento di
circolazione del tunnel del Monte Bianco, ha di fatto prodotto un
sostanziale contenimento del numero di mezzi pesanti, concorrendo
al raggiungimento degli obiettivi di sicurezza della circolazione e
di tutela dell'ambiente lungo le vie di accesso al traforo;
Preso atto delle dichiarazioni rilasciate dal Ministro Lunardi
in merito al ripristino del doppio senso di circolazione nel tunnel
del Monte Bianco e del limite di 140 TIR/ora;
il Consiglio regionale
Stigmatizza
la presa di posizione unilaterale del Ministro Lunardi e le
proposte dallo stesso formulate;
Rivendica
il diritto della Regione Autonoma Valle d'Aosta e delle altre
comunità territoriali interessate ad essere coinvolte nelle
decisioni relative alle modalità di circolazione nel traforo del
Monte Bianco, trattandosi di scelte che hanno ricadute dirette
sull'accessibilità, sulla sicurezza e sulla qualità della vita nei
loro territori;
Ritiene
indispensabile che, nel tunnel del Monte Bianco, venga mantenuto
il senso unico alternato di circolazione dei mezzi pesanti fino al
momento in cui non siano adottate modalità di transito che, ferme
restando le attuali disposizioni in materia di interdistanza tra i
veicoli e di velocità all'interno della galleria, garantiscano la
riduzione del 50% dei mezzi pesanti rispetto al 1998;
Impegna
il Presidente del Consiglio e il Presidente della Regione ed
invita i rappresentanti della Valle d'Aosta nei Parlamenti italiano
ed europeo ad assumere tutte le iniziative necessarie affinché il
transito dei mezzi pesanti attraverso il Monte Bianco avvenga sulla
base di parametri di sicurezza e di protezione ambientale tali da
evitare che la Valle d'Aosta torni ad essere un corridoio
pericoloso ed inquinato da un eccesso di traffico.
F.to: Curtaz - Cottino - Fiou - La Torre - Viérin D.
Je soumets au vote la motion dans le nouveau texte:
Conseillers présents et votants: 28
Pour: 26
Contre: 2
Le Conseil approuve.
