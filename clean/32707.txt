Classificazione
DEMANIO E PATRIMONIO REGIONALE



Oggetto del Consiglio n. 1322 del 28 luglio 2010 - Resoconto
OGGETTO N. 1322/XIII - Interrogazione: "Completamento dei
lavori della porzione di fabbricato nel comune di Quart da
destinare ai servizi veterinari".
Interrogazione
Vista l'iniziativa presentata dal nostro gruppo consiliare ad
inizio anno in merito all'acquisto nel dicembre 2007 da parte del
Governo regionale di un immobile non ultimato nel Comune di Quart
(identificato catastalmente al Fg 40 n. 7 sub.
7-8-9-23-25);
Considerato che a inizio 2008 la porzione di fabbricato, di
circa 2.000 mq destinati ad uffici, è stata ceduta in comodato
all'Azienda U.S.L. al fine di destinare gli spazi ai Servizi
Veterinari con conseguente necessità di completare i
lavori;
i sottoscritti Consiglieri regionali
Interrogano
l'Assessore alla Sanità, Salute e Politiche Sociali affinché
illustri:
1) se tutti gli aspetti progettuali sono stati definiti e a
che punto è l'iter dell'appalto;
2) quali altri motivi, ad oggi, rendono ancora il fabbricato
non utilizzabile;
3) quali sono i tempi definiti per il trasferimento ed il
conseguente utilizzo concreto di tali servizi.
F.to: Chatrian - Bertin - Giuseppe Cerise - Louvin - Patrizia
Morelli
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente.
Come è noto, con deliberazione della Giunta regionale n.
652/2010 si è deciso che le procedure di appalto ed i lavori
necessari a rendere l'immobile di proprietà regionale, sito nel
comune di Quart, da adibire a sede del dipartimento di prevenzione,
adatto all'uso previsto, dovranno essere completate dall'Azienda
USL entro il 31 marzo 2012. Con questo rispondo al punto 3 che
chiedeva quali sono i tempi del trasferimento e conseguente
utilizzo.
In linea con quanto precisato nella risposta della precedente
interpellanza relativa all'oggetto, l'Azienda ha proseguito nella
revisione del
layout
interno della struttura, al fine di
superare le criticità evidenziate nella progettazione originaria,
tenendo conto delle indicazioni tecnico-organizzative delle
strutture coinvolte del dipartimento di prevenzione. Il progetto
revisionato ed aggiornato è stato concordato e condiviso
definitivamente dai direttori di struttura coinvolti nel
dipartimento di prevenzione dell'Azienda USL. Le ultime modifiche
migliorative sono state recepite nelle tavole progettuali e,
pertanto, entro l'estate verrà redatto il piano per la sicurezza,
il coordinamento e verrà indetta la gara di appalto per la
realizzazione dei lavori.
Al punto 2, le uniche criticità erano quelle evidenziate in
precedenza, legate specificatamente ad aspetti progettuali. Non si
rilevano, ad oggi, ulteriori elementi ostativi all'utilizzo del
fabbricato a seguito dell'ultimazione dei lavori.
Al punto 3 ho risposto in precedenza. Grazie.
Président
- La parole au Vice-président Chatrian.
Chatrian (ALPE)
- Grazie, Presidente.
Ho ascoltato attentamente, Assessore, la sua risposta. Prendiamo
atto che qualcosa si è fatto, anche se i tempi sono lunghissimi.
Non è mia intenzione oggi rifare la cronistoria su questo dossier,
però gli obiettivi erano altri, Presidente! Nel momento in cui la
scelta è stata fatta e i tempi messi nero su bianco, non solo sul
tavolo, ma soprattutto nelle varie convenzioni e nelle varie
scritture private fra Regione e azienda... erano completamente
altre!
Possiamo solo prendere atto di quello che lei oggi ci dice, nel
senso che durante l'estate probabilmente si avvieranno le procedure
di appalto; le ribadisco che, dopo due anni e mezzo, lei oggi ci
dice che stiamo avanzando nelle varie procedure... non so se
utilizzare il termine "poco controllo", "poca verifica", piuttosto
che... forse è mancata un po' di vigilanza da parte sua su questo
dossier o magari anche un po' di malgestione, perché, nel momento
in cui si decide un percorso, penso che qualcuno debba dare corso
alle scelte che la politica ha fatto in quest'aula e non solo
qui.
Le chiediamo, Assessore, un impegno più importante perché, a
nostro avviso, questo non fa bene all'Amministrazione regionale,
questo non è far funzionare bene la macchina pubblica e forse le
società partecipate o controllate o le aziende che poi per il
tramite curano questi aspetti amministrativi, forse devono avere
qualcuno che controlla e qualcuno che deve anche rendicontare,
altrimenti tutte le volte, in quest'aula, continuiamo a portarci
avanti - Presidente, lei che è amante del termine "semplificazione"
- da una parte, ma dall'altra ci deve essere qualcuno che controlla
e vigila sul non operato, perché su questo dossier qualche
responsabilità da parte di qualcuno penso ci sarà! Da una parte la
politica deve esercitare la sua funzione; dall'altra, mi sembra che
l'azienda abbia tutte le competenze, e anche l'Assessorato, per
verificare ed eventualmente annotare se c'è una malgestione e
comunque non si dà corso a quello che è stato pattuito e
soprattutto firmato.
