Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
BILANCIO E CONTABILITA' REGIONALE



Oggetto del Consiglio n. 834 del 4 novembre 2009 - Resoconto
OGGETTO N. 834/XIII - Interrogazione: "Iniziative assunte per
attenuare gli effetti del congelamento di una quota significativa
dei fondi depositati in tesoreria di pertinenza dell'USL della
Valle d'Aosta".
Interrogazione
Con la sentenza n. 79/2009 il TAR della Valle d'Aosta ha
dichiarato inammissibile il ricorso con cui la Regione Valle
d'Aosta aveva chiesto l'annullamento della nota con cui la
Ragioneria Generale dello Stato respingeva la richiesta della
stessa Regione di considerare inoperante per l'USL della Valle
d'Aosta il "vincolo di indisponibilità" riguardante le risorse
presenti al 31/12/2008 sulle contabilità speciali di tutti gli enti
del comparto sanitario;
Dalla decisione del TAR valdostano emerge che a nulla rileva
in proposito la provenienza in via esclusiva di tali risorse dal
sistema di autofinanziamento regionale;
Considerata l'elevata incidenza del vincolo apposto dallo
Stato sulle giacenze di cassa che ammonterebbe, al 31/12/2008, a
ben 66.429.386 €;
Rilevato che il vincolo che provoca l'indisponibilità, per
l'anno 2009, su una quota pari all'80 percento delle giacenze e che
tale vincolo verrà ridotto, fino ad estinguersi nel 2013, in una
misura pari al 20 percento delle giacenze inizialmente
trasferite;
i sottoscritti Consiglieri regionali
Interrogano
la Giunta per sapere:
1) i motivi del mancato accoglimento del ricorso presentato
al TAR dalla Regione e se contro la sentenza sia stata presentato
appello;
2) quali effetti produca sulla gestione finanziaria dell'ente
il vincolo di indisponibilità citato in premessa;
3) quali iniziative siano state assunte dall'amministrazione
regionale e dall'USL per attenuare gli effetti del "congelamento"
di una quota così significativa dei fondi depositati in tesoreria
di pertinenza dell'USL della Valle d'Aosta.
F.to: Louvin - Giuseppe Cerise - Chatrian
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Per chiarire meglio i
termini della questione sollevata, occorre richiamare l'articolo
77quater della legge n. 133/2008, che ha esteso, a partire dal 1°
gennaio 2009, l'applicazione del sistema di tesoreria unica mista,
di cui all'articolo 7 del decreto legislativo 7 agosto 1997 n. 279,
anche agli enti del comparto sanitario, quindi aziende sanitarie
locali, aziende ospedaliere, eccetera.
Rispetto all'oggetto specifico dell'interrogazione, il predetto
articolo 77quater, al comma 8, ha altresì introdotto il meccanismo
del vincolo di indisponibilità delle somme giacenti alla data del
31 dicembre 2008 sulle preesistenti contabilità specifiche per
spese correnti e per le spese in conto capitale intestate alle
stesse strutture sanitarie. In sostanza, la disposizione normativa
ha determinato l'impossibilità di disporre con immediatezza delle
somme giacenti sulle contabilità speciali, prevedendo la
possibilità di poterne usufruire attraverso un meccanismo
frazionato di prelievo in quote annuali costanti del 20 percento su
ciascun anno fino al 2013, anno in cui il meccanismo di prelievo
frazionato si esaurirà naturalmente. Per attenuare gli effetti di
eventuali crisi di liquidità, l'articolo sopra richiamato ha
previsto la possibilità di deroghe al limite del prelievo annuale
del 20 percento, da riassorbire negli esercizi successivi. Il
problema del contenzioso è proprio presente nel comma 8
dell'articolo 77, dove dice (cito):
"Le risorse trasferite alle
strutture sanitarie, di cui al comma 1 lettera c) a carico diretto
del bilancio statale sono accreditate in apposita contabilità
speciale... presso la sezione della tesoreria provinciale"
.
Chiaramente noi, a carico diretto del bilancio statale, non abbiamo
nulla, la sanità viene finanziata totalmente, se non per una quota
veramente minima per alcuni progetti di prevenzione, dal fondo
regionale, quindi questo è il cuore del problema.
I
"motivi del mancato accoglimento del ricorso presentato al
TAR dalla Regione"
... La sentenza 79/2009 del TAR della Valle
d'Aosta ha dichiarato inammissibile il ricorso 34/2009 promosso
dalla Regione avverso la nota 5 marzo 2009, adottata dal
Dipartimento della ragioneria generale dello Stato, Ministero
dell'economia e delle finanze, con la quale il ministro ha
comunicato di non poter assecondare la richiesta della Regione di
prevedere l'esclusione dell'Azienda sanitaria locale Valle d'Aosta
dall'assoggettamento del vincolo di indisponibilità del 20 percento
sulle risorse valdostane destinate al finanziamento del servizio
sanitario, ritenendo applicabile il vincolo d'indisponibilità
previsto dal comma 8.
Il tribunale ha affermato altresì che, data la natura meramente
dichiarativa e interpretativa della nota del ministero, essa è
incapace di incidere sulla posizione giuridica della Regione,
pertanto insuscettibile di essere impugnata in sede
giurisdizionale. Il tribunale inoltre ha ritenuto che la Regione
sia carente di una specifica legittimazione, in quanto secondo il
Collegio l'articolo 77quater comma 8 della legge n. 133/2008
porrebbe un vincolo diretto alla disponibilità di risorse intestate
all'USL, mentre nessun effetto diretto sarebbe previsto dalla
Regione (anche questa è un'incongruenza, visto che è la Regione che
finanzia l'USL). Le strutture regionali competenti, sentito il
professor avvocato Francesco Saverio Marini, che ha sostenuto la
difesa della Regione nel giudizio
de quo
, hanno valutato i
profili di criticità della decisione rilevando fra l'altro che il
TAR, pur avendo dichiarato inammissibile il ricorso, è entrato nel
merito della questione, fornendo un'interpretazione della normativa
statale che appare erronea.
L'Amministrazione regionale ha quindi deciso, con deliberazione
di Giunta n. 2951 del 23 ottobre 2009, di proporre appello al
Consiglio di Stato per ottenere l'annullamento, previa sospensione
dell'efficacia, della predetta sentenza, proprio (cito il commento
dell'avvocato Marini) per il fatto che
"non sarebbe idoneo a
produrre alcun effetto diretto per la Regione stessa, la quale, al
contrario, si vede ingiustamente vincolare somme che derivano
direttamente dal proprio sistema di autofinanziamento"
.
Cosa stiamo facendo per evitare questo disguido? La Regione,
attraverso un meccanismo concordato di erogazione dei flussi
finanziari previsti nell'esercizio 2009, ha operato nel senso di
annullare gli effetti di eventuale crisi di liquidità determinati
dall'impossibilità di poter utilizzare con pienezza le risorse
liquide pre-esistenti sulla contabilità speciale. L'erogazione
quindi di flussi finanziari adeguati e costanti, mensili e
bimensili, ha consentito all'Azienda di far fronte alle proprie
obbligazioni finanziarie con esattezza e puntualità, pertanto né
l'articolo 77 quater, comma 8 della legge 133/2008, né la sentenza
del TAR n. 79/2009 hanno prodotto effetti significativi sulla
gestione finanziaria dell'ente. Grazie.
Président
- La parole au Conseiller Louvin.
Louvin (VdAV-R)
- Ringrazio l'Assessore.
Non è poca cosa che ci si preoccupi di un congelamento da 66
milioni di euro, quindi siamo contenti di sentire che si siano
individuate delle soluzioni tecniche per tamponare la situazione
affinché non ci siano disagi nei flussi di cassa dell'USL.
Ci preoccupa, a monte, la posizione che ha preso il ministero su
questa questione e che tiene nei confronti di una contabilità che è
tutta interna al sistema finanziario regionale. Su questo mi pare
però di aver visto che la sentenza n. 79 indica una carenza della
Regione nel non aver impugnato a monte le norme, cioè in qualche
modo saremmo intervenuti, secondo quanto ha detto il TAR, un po'
tardi per cercare di tacconare le conseguenze di questo articolo
77quater; quindi ci rammarichiamo che non si sia intervenuti
tempestivamente. La questione peraltro delle contabilità speciali e
dei limiti, dei vincoli che pone lo Stato in materia contabile, è
una questione che è forse da riguardare in termini più generali e
credo che sarebbe utile in proposito una riflessione anche nel
quadro delle future discussioni sul federalismo fiscale, in modo
che non ci troviamo costantemente a rincorrere queste situazioni,
come avviene anche in questo caso.
La ringrazio del chiarimento. Le deroghe che erano previste
dalle norme non mi sembravano molto efficaci, era un po' come dare
con il contagocce; se comunque l'Assessorato è in grado di fornire,
attraverso i finanziamenti che arrivano dalla Regione all'USL, le
risorse necessarie in modo costante, questo almeno ci rassicura.
Grazie.
Président
- Comme il a été convenu, le Conseil est
suspendu jusqu'à dix heures et quarante-cinq minutes.
Si dà atto che i lavori sono sospesi dalle ore 10,02 alle ore
10,45.
