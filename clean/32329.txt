Classificazione
ASSETTO DEL TERRITORIO
Urbanistica e pianificazione territoriale
EDILIZIA



Oggetto del Consiglio n. 1104 del 24 marzo 2010 - Resoconto
OGGETTO N. 1104/XIII - Interpellanza: "Problematiche relative
all'applicazione della legge regionale n. 24/2009 riguardante
misure per la semplificazione delle procedure urbanistiche e la
riqualificazione del patrimonio edilizio in Valle d'Aosta".
Interpellanza
Vista la legge regionale 4 agosto 2009, n. 24 (Misure per la
semplificazione delle procedure urbanistiche e riqualificazione del
patrimonio edilizio in Valle d'Aosta);
Constatato che nell'applicazione della medesima stanno
emergendo numerose obiezioni da parte di diversi Comuni nei
confronti dei cittadini che richiedono di effettuare interventi
sulle proprie unità immobiliari;
Considerato che la deliberazione della Giunta regionale
3753/2009, nella quale si definiscono i criteri e le modalità di
applicazione della legge regionale 24/2009, è stata adottata
d'intesa con il Consiglio permanente degli enti locali;
tutto ciò premesso, i sottoscritti Consiglieri
regionali
Interpellano
l'Assessore delegato per conoscere:
1) se gli risulta quanto denunciato in Premessa;
2) quante sono, finora, le iniziative inoltrate dai cittadini
ai rispettivi Comuni con riferimento alle diverse ipotesi previste
dalla legge regionale 24/2009;
3) se sia suo intendimento coordinare più efficacemente le
competenze comunali attribuite dalla legge regionale 24/2009 al
fine di garantire un'applicazione armonica della medesima ed
evitare possibili situazioni arbitrarie o comunque limitative dei
diritti edificatori riconosciuti ai cittadini;
4) quali altre iniziative intende adottare per evitare le
situazioni evidenziate in Premessa o porvi comunque
rimedio.
F.to: Tibaldi - Zucchi
Président
- La parole au Conseiller Secrétaire
Tibaldi.
Tibaldi (PdL)
- Ci pare di capire che l'interpellanza che
il nostro gruppo ha presentato abbia in un certo senso colto nel
segno perché il 12 marzo scorso, quando scadeva il termine per la
presentazione delle iniziative ispettive, c'è stata una contestuale
azione della Giunta regionale nel deliberare un provvedimento
interpretativo per cercare di riuscire a dare corpo e sostanza a
una legge che è quanto mai attesa.
Stiamo parlando del piano casa regionale, una legge-casa, una
legge che un anno fa, sulla suggestione del Presidente del
Consiglio dei Ministri, che lanciava l'idea di avviare una
normativa di sostegno al comparto edilizio e soprattutto ai
cittadini per poter intervenire nelle proprie abitazioni a fini di
ampliamenti, di miglioramenti e di innovazioni anche in termini di
efficienza energetica, veniva varato, e poi concertato nella
conferenza Stato-Regioni, il piano casa che ha avuto un iter molto
articolato a seconda delle varie Regioni e che, in Valle d'Aosta,
ha trovato una formalizzazione nella legge n. 24/2009.
Noi pensavamo, Assessore Zublena, che la delibera del dicembre
scorso che ha fissato i criteri e le modalità applicative del piano
casa, fosse il momento di avvio del medesimo piano anche in Valle
d'Aosta; invece si è reso necessario un altro provvedimento di
carattere interpretativo di 45 pagine per ovviare ad alcune
evidenze che mi pare anche voi abbiate colto. Quali sono queste
evidenze? Le evidenze sono che i cittadini si sono trovati di
fronte allo scoglio degli uffici tecnici comunali dei Comuni
valdostani nell'inapplicabilità di una legge che sembra di
difficile recepimento e che ovviamente è mal digerita dai Comuni,
che vedono questa norma sorvolare una normativa molto più
farraginosa, finora applicata.
Assessore, siamo convinti che non possiamo permetterci ritardi
ulteriori nel piano casa, perché non solo affonda l'edilizia, ma i
ritardi di questi effetti impediscono concretamente alle famiglie e
anche alle imprese - perché il piano casa va oltre la dimensione
familiare - di adeguare i loro immobili alle esigenze del caso. Il
tutto è stato studiato, strutturato in una maniera tale che non ci
possono essere degli eccessi, anche perché in Valle d'Aosta il
governo del territorio è piuttosto attento, quindi chiediamo quali
sono le intenzioni della Giunta regionale, affinché questo piano
possa avere corpo e sostanza, possa superare le obiezioni che
spesso pervengono dai Comuni, perché non dimentichiamo che ogni
ufficio tecnico comunale ha una sua ampia discrezionalità di
interpretazione e di applicazione della legge, quindi in ogni ente
locale c'è la tendenza a caricare i cittadini richiedenti una
concessione edilizia - o coloro che presentano una DIA - di oneri
cartacei e burocratici, oltre che economici, non indifferenti.
La gente attende la possibilità di applicare questo piano casa
secondo schemi semplificati, com'era stato indicato dal Governo
nazionale e come è stato anche indicato dal legislatore regionale
nel recepire l'accordo Stato-Regioni in sede di conferenza. Allora
chiediamo se gli risulta quanto abbiamo denunciato nella premessa
dell'interpellanza, quante sono finora le iniziative inoltrate dai
cittadini ai rispettivi Comuni con riferimento alle diverse ipotesi
previste dalla legge n. 24/2009, se sia suo intendimento coordinare
più efficacemente queste competenze comunali che sono state
attribuite dalle legge n. 24/2009, al fine di garantire
un'applicazione armonica ed evitare possibili situazioni arbitrarie
o limitative dei diritti edificatori riconosciuti ai cittadini;
infine, se ritiene di adottare altre iniziative per evitare le
situazioni che abbiamo evidenziato o comunque porvi rimedio.
Président
- La parole à l'Assesseur au territoire et à
l'environnement, Zublena Manuela.
Zublena (UV)
- Merci, M. le Président.
Circa il primo punto dell'interpellanza, relativo alle
difficoltà di applicazione della legge, credo che nella
predisposizione della stessa si sia posta, fin dall'inizio,
particolare attenzione perché la sua applicazione permettesse la
realizzazione degli interventi in modo omogeneo, prevedendo anche
delle deroghe ai diversi strumenti urbanistici vigenti.
Letture della norma non perfettamente coerenti con lo spirito
della legge sono state previste e soprattutto valutate proprio
nella fase di stesura della legge, perché questa si innesta su una
disciplina e su strumenti urbanistici comunali che risentono di
regole e di modalità di applicazione non omogenee, che si sono
stratificate nel corso degli anni per via di una produzione di
normative successive. È proprio per uniformare l'applicazione che
sono state previste alcune misure in questo senso; oltre alle
delibere attuative di cui lei ha già detto e dove in realtà la vera
delibera attuativa è quella di dicembre, mentre quella successiva,
del 12 marzo scorso, è una delibera - che inizialmente poteva anche
essere una circolare - con la quale abbiamo raccolto, a seguito di
una serie di confronti con i tecnici, sia comunali che liberi
professionisti, tutte le istanze e si sono fornite ulteriori
informazioni, chiarimenti e risposte. Ritengo poi particolarmente
importante, ancora nell'ottica dell'armonizzazione, l'istituzione
di una banca dati immobiliari, prevista all'articolo 12, che è
operativa dall'8 febbraio. Un sistema di questo tipo prevede
automaticamente la standardizzazione dei procedimenti, perché c'è
un percorso guidato per la formalizzazione dei dati.
Quello che si può forse dire è che la legge-casa ha portato in
rilievo con più enfasi una situazione consolidatasi nel corso degli
anni di non uniforme applicazione della normativa vigente, che non
si limita esclusivamente alla normativa di tipo urbanistico, ma
attiene anche ad altri aspetti, fra cui la tutela del paesaggio, la
certificazione energetica, le attività produttive, il settore
agricolo. Quindi è forse questo il punto che oggi deve essere
analizzato.
La seconda domanda: quante sono, finora, le iniziative inoltrate
dai cittadini, attraverso il sistema informatico della legge-casa:
abbiamo registrato 90 accrediti da parte dei tecnici degli uffici
comunali e dei professionisti interessati e circa 40 domande che
sono in fase di compilazione; 90 accrediti vuol dire che sono 90 i
professionisti già inseriti nel sistema informatico e che hanno
tutti gli strumenti per poter accedere e compilare le domande di
ampliamento della legge-casa. Sui dati possiamo avere impressioni
diverse; sul dato delle nostre 40 domande riporto il giudizio dato
da
Il Sole 24Ore
che commenta: "Avvio sprint per la Valle
d'Aosta della legge-casa"... come vede, abbiamo giudizi diversi. Io
non voglio giudicare, però riporto l'altro dato relativo alla
Lombardia: la Lombardia, ad oggi, ha presentato 42 domande (così
riporta
Il Sole 24Ore
).
Sul punto tre dell'interpellanza, credo che per quanto riguarda
l'applicazione della legge n. 24 si stia facendo al meglio il
lavoro di coordinamento per assicurare l'applicazione omogenea in
tutti i Comuni, mettendo in atto tutto ciò che era possibile per
questa legge.
Su quali altre iniziative di cui al punto quattro, sicuramente
emerge la complessità del quadro normativo, che ha come obiettivo
quello di garantire al cittadino una maggiore qualità e sicurezza
dell'edificio; quando parlo di "qualità" penso per esempio alla
complessa normativa sull'accessibilità, quando parlo di "sicurezza"
mi riferisco all'antisismica, che è un'ulteriore complessità. Tutto
ciò ha portato ad una stratificazione e ad una successione di norme
che sono state assorbite con difficoltà dal sistema. Non si può
rinunciare oggi a questi obiettivi di qualità dell'edificio, quindi
semplificare non vuol dire delegificare, tornare indietro, per cui
si rende piuttosto necessario un importante lavoro per
riorganizzare i processi attraverso dei sistemi condivisi, che
siano prescrittivi e che garantiscano l'applicazione omogenea delle
diverse norme.
Questa attività non può che essere portata avanti in accordo con
il CELVA. Credo che la Regione stia seguendo con attenzione e
lavorando in questo senso, anche alla luce delle modificazioni che
stanno emergendo relativamente a questi temi a livello nazionale,
in particolare per quanto riguarda il testo unico in edilizia e lo
sportello unico per le attività produttive, con l'obiettivo di
apportare un'efficace semplificazione ed un'armonizzazione nei
processi.
Président
- La parole au Conseiller Secrétaire
Tibaldi.
Tibaldi (PdL)
- La risposta mi sembra un po' burocratica,
come d'altronde appare tutta la procedura che vorrebbero caricare i
Comuni ai cittadini.
Non so se lei, Assessore, ha avuto occasione di parlare - come
noi - con diverse persone che hanno manifestato questa esigenza;
noi siamo stati subissati di domande, non siamo la banca dati del
suo Assessorato, non abbiamo le competenze tecniche dei suoi uffici
e dei suoi dirigenti, tuttavia ci stanno inondando di quesiti e di
osservazioni che sono riconducibili a questa domanda: perché quando
leggiamo le normative che abbiamo approvato o leggiamo le delibere
applicative della Giunta, ci riconoscono determinate potestà, ci
presentiamo agli uffici tecnici del Comune e ci troviamo di fronte
a scogli insormontabili? Ci dicono che la legge del piano casa qui
non può essere applicata, ma bisogna attivare le procedure
ordinarie e quindi ho la concessione edilizia, quindi procedure
aggravate? Perché? Questo accade in maniera abbastanza generale ed
è sinonimo di un problema reale ed esistente, tant'è che lei,
rispondendo al secondo quesito dell'interpellanza, pur senza
citarlo, ha chiaramente esplicitato che ci sono zero domande oggi
presentate in Valle d'Aosta ai sensi della legge n. 24/2009;
tradotto: la legge sul piano casa in Valle d'Aosta non è ancora -
siamo ottimisti! - decollata. E questo non è un fatto positivo,
questo è l'indice di una burocrazia imperante annidata negli uffici
- in questo caso degli enti locali - che non dico dobbiamo
estirpare, ma dobbiamo educare alla semplificazione amministrativa.
E questo compito educativo a nostro avviso parte dalla Regione,
dall'ente di coordinamento, che non solo ha creato la norma
regionale n. 24/2009, ma che ha concertato quella norma con il
Consiglio permanente degli enti locali. Cioè il Consiglio
permanente degli enti locali non si è trovato un abito pesante
calato addosso dalla Regione in violazione delle autonomie
comunali, ma lo ha fatto in maniera sinergica, e di questo va dato
atto a lei, Assessore, alla III Commissione, a tutto il Consiglio
che si è confrontato con le legittime potestà ed esigenze delle
situazioni locali. Però sembra quasi che Regione ed enti locali
parlino due lingue differenti, e in questo dialogo che non trova
reciprocità o comunque omogeneità come ha detto lei, "applicazione
omogenea", qui non c'è applicazione omogenea, non c'è applicazione
e basta!
Allora auspichiamo che questo documento, che lei dice: "poteva
essere semplicemente una circolare", perché è di fatto un documento
interpretativo, esplicativo, esemplificativo, in quanto abbiamo
visto che ci sono anche degli esempi ed è fatto bene questo
documento... però è auspicabile che questo documento diventi un
vangelo, una bibbia per coloro che sono negli uffici tecnici degli
enti locali, altrimenti i cittadini si troveranno sempre di fronte
al muro della burocrazia opprimente che impedisce loro di
esercitare il diritto, in questo caso un
ius aedificandi
che
è riconosciuto dalla Costituzione, a cascata fino alla delibera che
lei ha portato in Giunta regionale il 12 marzo scorso.
In questa "babele linguistica" cerchiamo di fare delle
forzature, Assessore, convinciamo gli enti locali che devono dare
effettivamente attuazione ad una legge che finora non riesce a
decollare: zero domande sono significative, consideriamolo ancora
un avvio stentato. È auspicabile che però... anche perché questa è
una legge strutturale, in Valle d'Aosta questa legge non è
congiunturale, questa è una legge strutturale che supera
determinate normative finora applicate, che sono obsolete in buona
parte, che sono ancora retaggio di una cultura vincolistica del
territorio... lei si guardi solamente il paragrafo sui PUD della
legge n. 11/1998, poi ne riparliamo quando vogliamo, tanto per fare
un esempio, e ovviamente sono anche il frutto di una
stratificazione legislativa nel corso degli anni che, in fin dei
conti, ha portato forse più confusione che non armonia in questa
materia.
Allora, Assessore, si faccia carico di questo onere, noi
riconosciamo il suo impegno, non vogliamo assolutamente negarlo,
anzi, abbiamo anche collaborato fattivamente in III Commissione,
però ai Comuni che venga dato un input chiaro e forte.
L'interlocutore CPEL o gli interlocutori comunali non possono
essere l'ostacolo nell'applicazione di questa legge, devono in
qualche maniera adeguarsi, e questo non in una logica centralistica
o centralizzante, ma in una logica che vada incontro ai legittimi
diritti dei cittadini. Qui non si gioca sul piano della
sussidiarietà o dell'autonomia comunale, si gioca sul piano del
diritto soggettivo di un cittadino che, se vuole far apportare
delle piccole modifiche o dei piccoli interventi alla propria
abitazione, non si trovi di fronte all'elefante burocratico che lo
calpesta con estrema facilità.
