Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3541 del 30 giugno 1992 - Resoconto
OGGETTO N. 3541/IX Revisione del progetto esecutivo del
tronco autostradale Morgex-Courmayeur.
(Reiezione di
mozione)
Presidente
Do lettura della mozione presentata dai
consiglieri Bich e Riccarand:
Mozione Appreso che, per iniziativa di numerosi cittadini
della Valdigne, ben tre ricorsi sono stati presentati al TAR del
Lazio nei confronti del Decreto del Ministro dei Lavori Pubblici
che ha approvato il progetto esecutivo del tronco autostradale
Morgex-Courmayeur e contro i Decreti del Presidente della Giunta
regionale che autorizzavano la R.A.V. all'occupazione d'urgenza dei
terreni;
Preso Atto che il Comitato per la difesa di Entrèves; il
Comitato di Dolonne; l'Associazione Operatori Turistici del Monte
Bianco; i Ristoratori iscritti all'Associazione Commercianti di
Courmayeur; i titolari di bar iscritti all'Associazione
Commercianti di Courmayeur; la sezione del P.S.I. di Courmayeur; la
sezione dell'Union Valdôtaine di Courmayeur hanno, con documenti
dei mesi di aprile e maggio 1992, chiesto una radicale revisione
del progetto esecutivo del tronco autostradale
Morgex-Courmayeur;
Evidenziato che la Giunta regionale, con deliberazione n. 12589
del 31 dicembre 1991, ha affidato alla ITLSECO S.p.A. l'incarico
per uno studio di fattibilità di un collegamento ferroviario fra la
Valdigne e la Valle di Annemasse;
Sottolineata l'inopportunità di procedere ad appaltare i lavori
del tronco autostradale Morgex-Courmayeur in assenza di un progetto
globale e condiviso dagli abitanti della Valdigne;
il Consiglio regionale della Valle d'Aosta
delibera
di impegnare la Giunta regionale:
1) ad assumere le iniziative opportune perché la R.A.V. sospenda
le procedure in corso per l'aggiudicazione dei lavori per il tronco
autostradale Morgex-Courmayeur;
2) a riesaminare il progetto del tronco autostradale alla luce
delle nuove proposte e prospettive emerse.
Si dà atto che il Presidente Bich dichiara di ritirare la
propria sottoscrizione della mozione in esame.
Presidente
Ha chiesto di illustrare la mozione indicata
in oggetto il Consigliere Riccarand, ne ha facoltà.
Riccarand (VA)
Io credo di poterla illustrare quindi
possiamo discuterla, non solo, ma credo che dobbiamo discuterla e
votarla perché è una questione estremamente urgente. Sull'argomento
avevo già fatto alcune considerazioni in sede di interpellanza
svolta ieri e credo che i concetti vadano sostanzialmente ripresi e
sono indicati in questa mozione.
Cosa si chiede con questa mozione: si chiede che la Giunta
regionale faccia due cose. Primo riprenda in esame e quindi
riesamini il progetto del tronco stradale nel tratto tra Morgex e
il Tunnel del Monte Bianco. Perché questa richiesta, perché questo
progetto è rimasto sostanzialmente a un progetto di massima che si
è spacciato come progetto esecutivo, è un progetto incompleto
perché si ferma al piazzale della Val Veny e non risolve il
problema del collegamento fra Entrèves e l'imbocco del tunnel,
problema molto grosso su cui dopo anni di promesse e di progetti e
esecutivi non abbiamo ancora niente perché è un progetto che lascia
irrisolti problemi molto gravi.
Ho citato il rapporto, l'interferenza tra questo progetto e le
sorgenti di acque minerali di Courmayeur, in particolare le Fonti
Vittoria che sono acque minerali pregiate, ma anche con le Fonti
Jula che si vorrebbero utilizzare per lo stabilimento di acque
minerali di Morgex.
E' un progetto che così come si configura ha un notevole impatto
ambientale, ci sono state richieste di tre comuni di modificare
questo progetto e queste richieste non sono state sostanzialmente
accolte. Le uniche cose accolte sono stati dei correttivi molto
marginali che non hanno dato luogo sinora a nessuna variante
effettiva, tant'è vero che nessun progetto di variante è stato
approvato al giorno d'oggi. Il progetto rimane quello di sette,
otto anni fa sostanzialmente.
Nel frattempo sono emerse nuove ipotesi di soluzioni. C'è
l'ipotesi di un collegamento di base fra Le Fayet e
Pré-Saint-Didier che potrebbe essere la versione stradale di questo
progetto, c'è una versione ferroviaria di questo progetto. Nella
stessa bozza di piano territoriale paesistico esiste un'ipotesi di
un tracciato alternativo.
Diversi operatori economici, associazioni commerciali, forze
politiche della zona soprattutto di Courmayeur, in particolare sono
citati nella deliberazione i vari titolari di bar, Associazione
Commercianti, Ristoratori, Operatori turistici, la sezione del
P.S.I. di Courmayeur, la sezione dell'Union Valdôtaine di
Courmayeur, hanno richiesto con documenti precisi di rivedere il
progetto e alcuni hanno rilanciato l'ipotesi di un collegamento
camionabile fra Morgex e Courmayeur per evitare una serie di
negativi derivanti da questo progetto.
Mi risulta che alcune forze politiche che compongono l'attuale
maggioranza regionale, durante la campagna elettorale per le
elezioni politiche, hanno fatto anche precise promesse a Courmayeur
rispetto a riesami e modifiche del tracciato autostradale. Esiste
comunque un insieme di cose per cui credo che sarebbe quanto mai
grave e sbagliato procedere come se niente fosse e andare avanti
sulla base dell'attuale progetto mantenendo salva l'unica
possibilità che rimarrebbe a questo punto; le cosiddette varianti
in corso d'opera che evidentemente la stessa denominazione indica
chiaramente che si tratta di varianti che non modificano nulla
nella sostanza, perché qui si tratta di mettere mano invece a delle
varianti strutturali se anche e dato per scontato, cosa che per noi
non è scontata, che si debba mantenere in piedi questo tipo di
progetto.
E quindi la richiesta che viene fatta nella mozione è di
riesaminare questo progetto. Per riesaminare questo progetto
bisogna però che siano interrotte, che siano sospese, che siano
fermate almeno momentaneamente le iniziative che la R.A.V. S.p.A.
sta portando avanti e che sono tutta una serie di atti burocratici
che vanno nel senso di aggiudicare i lavori, assegnarli, fare
l'occupazione d'urgenza ai terreni, mettere in piedi i cantieri e
iniziare le opere vere e proprie. Questo iter è stato avviato, io
non conosco ufficialmente le cose, ma dagli organi di stampa è
stato riferito che proprio il giorno in cui è stata nominata questa
Giunta regionale la R.A.V. ha provveduto ad aprire le buste delle
varie offerte, ha fatto delle aggiudicazioni provvisorie. Così è
stato riferito dagli organi di informazione e si è in attesa di
aggiudicazioni definitive e di inizio dei lavori.
Quindi è quanto mai urgente, se non si vuole trovare di fronte a
una situazione compromessa, a una impossibilità di intervento, di
riuscire a concordare con la R.A.V. o imporre alla R.A.V. una
sospensione di queste procedure e delle aggiudicazioni definitive
soprattutto all'inizio dei lavori, in modo che ci sia il tempo
necessario perché vengano riesaminati tutti gli aspetti che sono
indicati nella mozione.
Mi sembra che il discorso sia molto chiaro; se non si interviene
adesso, se non si ferma adesso una prassi che sta andando avanti
inesorabilmente con delle sue logiche, evidentemente diventerà poi
impossibile intervenire in modo strutturale su questo tracciato,
cosa che invece è stata chiesta da vari enti locali, da operatori
commerciali, da forze politiche eccetera e credo che è anche
un'esigenza rispetto a una politica dei trasporti nella nostra
regione.
Credo che non sfugga a nessuno che se l'autostrada arriverà fino
ad Entrèves e arriverà fino all'imbocco del Tunnel, il passo
immediatamente successivo sarà il raddoppio stradale del tunnel del
Monte Bianco nell'attuale sede, perché non si potrà mai conciliare
l'esistenza di un'autostrada che consente un traffico giornaliero
medio di 25.000 veicoli al giorno e oltre, con un tunnel del Monte
Bianco che consente un traffico giornaliero medio di circa 8.000
veicoli. E' una scocciatura che chiunque può facilmente immaginare,
un'autostrada a due carreggiate che arriva all'interno di un tunnel
che invece ne ha una, in cui ci sono limitazioni di velocità, e
tutto questo evidentemente comporta poi che il passo successivo
sarà il raddoppio dei 12 km che poi non sono neanche tanti di
galleria, rispetto alle opere fatte in precedenza.
Questo però determinerebbe ancor più la trasformazione della
no-stra regione in territorio di transito, territorio di transito
di traffico leggero, ma territorio di transito anche sempre più di
traffico pesante ed è esattamente la politica in contrasto con
interessi di fondo della nostra regione e quindi evidentemente
bisogna tute-larsi adesso perché altrimenti domani sarà troppo
tardi e diven-terà impossibile dire no a un raddoppio del tunnel,
dire no a una politica di trasformazione della regione Valle
d'Aosta in una regio-ne di transito inquinata e deturpata da questo
livello di transito.
Si dà atto che dalle ore 17.24 alle ore 17.37, assume la
Presidenza il Vicepresidente Trione.
Presidente
Ha chiesto di parlare il Presidente della
Giunta Lanivi, ne ha facoltà.
Lanivi (GM)
Solo per chiarire. La maggioranza si
asterrà su questa mozione con la seguente motivazione: intendiamo
agire con la massima correttezza e prudenza per cui tenuti fermi i
problemi che ha sollevato il Consigliere Riccarand (mi riferisco in
modo particolare alle sorti delle acque delle sorgenti Vittoria,
alla ipotizzata o avanzata da qualcuno, ipotesi di camionabile, ad
altre ipotesi di collegamento mi pare stradale con Le Fayet),
vogliamo prima verificare con i Comuni interessati, la Comunità
montana, la stessa R.A.V., con l'Amministrazione regionale e con
quella Commissione trilaterale che era stata costituita, le diverse
posizioni in modo che, quelle posizioni che oggi potrebbero avere
il significato di anteporre una decisione regionale sulle decisioni
stesse delle Amministrazioni comunali, seguano invece un percorso
più regolare, senza perciò dire che il nostra atteggiamento sia
quello di essere agganciato al rimorchio delle intenzioni della
R.A.V.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Devo dire che la risposta del
Presidente della Giunta alle argomentazioni che ho cercato di
svolgere è molto laconica e direi anche molto reticente. Non so se
questa astensione si accompagnerà ad atti formali da parte della
Giunta regionale nei confronti della R.A.V. per ottenere quantomeno
un'interruzione momentanea di processi che sono avviati. Questo non
l'ho sentito dire, lo dico di nuovo come una richiesta, come un
auspicio, sottolineando ancora una volta che o si dice chiaramente
alla R.A.V. di fermarsi un momento, oppure nessun discorso serio
potrà essere riaperto. E' inutile che poi si venga a dire che non
si può più fare niente, che la situazione è compromessa perché fra
un mese non si potrà più perché ci saranno i cantieri installati.
Quindi se si vuole fare qualcosa si faccia adesso.
Io credo che pur rendendomi conto che questa è una nuova Giunta
regionale e quindi ha probabilmente la necessità di definire una
linea chiara all'inizio della sua attività, però rimane il fatto
che comunque questo è un problema straconosciuto da questo
Consiglio regionale, discusso, sviscerato in tutti i modi; quindi
il problema non è a livello di conoscenza, ma di volontà politica.
Non so, dico soltanto che la settimana scorsa la Giunta regionale
ha mancato un'occasione mandando l'avvocato al T.A.R. del Lazio a
sostenere che bisognava respingere la richiesta di sospensiva
avanzata dai cittadini di Entrèves. Se non si interviene in questa
settimana si perderanno altre occasioni perché andranno avanti
altri processi. I tempi sono molto stretti e se si vuol fare
qualcosa bisogna farlo subito. Il fatto di non votare questa
mozione indica comunque un'incertezza, una debolezza politica che
non so se non collochi la Regione e la Giunta regionale al
rimorchio della R.A.V.; io ho delle forti perplessità che questo
non avvenga.
Comunque, verificherò e verificheremo come Consiglio nelle
prossime settimane che cosa succederà. Io mantengo questa mozione
perché credo che indichi una strada valida, una strada per un
riesame che anche da parte di molti Consiglieri era ritenuta
necessaria e doverosa. Probabilmente cambiando le maggioranze,
cambiando i ruoli all'interno del Consiglio cambiano anche le idee,
cambiano le posizioni politiche, il tipo di concezione che si ha
sulla politica dei trasporti, comunque io rimango su questa
posizione e quindi mantengo questa mozione e credo che venga messa
ai voti.
Presidente
Pongo ai voti la mozione presentata dal
Consigliere Riccarand.
Esito della votazione:
Presenti: 25
Votanti: 2
Favorevoli: 2
Astenuti: 23 (Agnesod, Andrione, Beneforti, Chenuil, Cout,
Faval, Lanivi, Lavoyer, Louvin, Mafrica, Marcoz, Martin, Milanesio,
Monami, Mostacchi, Pascale, Ricco, Rollandin, Stévenin, Trione,
Vallet, Viérin e Voyat)
Il Consiglio non approva
