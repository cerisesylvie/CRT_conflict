Classificazione
AMMINISTRAZIONE REGIONALE
Amministrazione della giustizia
BILANCIO E CONTABILITA' REGIONALE
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 559 del 12 maggio 2021 - Resoconto
OGGETTO N. 559/XVI - Discussione generale congiunta sulle
relazioni della Sezione regionale di controllo della Corte dei
conti e sul D.L. n. 21. (Approvazione del rendiconto generale della
Regione autonoma Valle d'Aosta/Vallée d'Aoste e del rendiconto
consolidato con il Consiglio regionale per l'esercizio finanziario
2020)
Bertin (Presidente) -
Possiamo passare alla analisi dei
punti 7, 8, 9, 10, 11, 12 e 13 congiuntamente al punto n. 15, vale
a dire il disegno di legge n. 21 sul rendiconto.
Consigliere Aggravi, ne ha facoltà.
Aggravi (LEGA VDA) -
Volevo chiedere se potevo
intervenire sul punto 13 per proporre una mozione d'ordine, in
considerazione delle notizie e della precisazione di stampa che è
emersa. Se è possibile avere un'impegnativa da parte dell'Assessore
competente e del presidente della II Commissione, per poter
approfondire il tema che è emerso oggi riguardo agli 84 milioni di
euro e al comunicato stampa che ha fatto la Giunta. Volevo chiedere
al presidente della II Commissione e soprattutto all'Assessore
competente se sono disponibili per approfondire meglio il tema in
Commissione, che ritengo sia più che doveroso.
Presidente -
Consigliere Malacrinò, ne ha facoltà.
Malacrinò (PCP) -
Semplicemente per dare la disponibilità
della II Commissione e calendarizzeremo l'incontro al più presto.
Lascerei la parola all'assessore Marzi.
Presidente -
Assessore Marzi, ne ha facoltà.
Marzi (AV-SA) -
Senza nessun tipo di problema, anche
perché la nota che il Governo ha fatto e che sicuramente ha avuto
occasione di leggere, non è null'altro che in piena coerenza con
quello che abbiamo dichiarato al riguardo fin dal primo momento che
abbiamo trattato la tematica, per cui più che fare un raffronto
rispetto a quanto la sezione di controllo ha rappresentato
sicuramente sarà un'occasione nuova per ribadire cose che ci siamo
già detti. Sarà addirittura un'opportunità positiva per poter
riconfermare alcune cose, anche perché magari sarà l'occasione per
cominciare a trattare un argomento che adesso è in discussione e
cioè, appunto, il rendiconto. Come abbiamo avuto già modo di dirci
e come adesso ribadiremo, l'attenzione che questo Governo e, in
realtà, il Consiglio tutto sta ponendo alla questione delle entrate
in un anno così delicato come il 2021 e, probabilmente, come tra
l'altro da lei richiamato in più di un'occasione anche gli anni a
venire sarà ribadito anche nella definizione di una parte
dell'avanzo libero che adesso andiamo a votare.
Presidente -
Come detto in precedenza la discussione di
questi sette punti sarà congiunta, rappresentati dalle relazioni
della Sezione di controllo della Corte dei conti con il disegno di
legge n. 21. Consigliere Malacrinò, per l'illustrazione.
Malacrinò (PCP) -
Il disegno di legge che andremo a
licenziare si compone di cinque articoli e reca l'approvazione di
due documenti contabili che espongono i risultati della gestione
relativamente all'esercizio 2020. Si tratta dell'approvazione del
rendiconto generale della Regione e del rendiconto consolidato
Giunta regionale e Consiglio regionale per l'anno 2020.
Con l'articolo 1 si approva il rendiconto generale della Regione
per l'esercizio finanziario 2020 e vengono riassunte le principali
risultanze contabili.
L'articolo 2 approva il rendiconto consolidato della Regione con
il Consiglio regionale.
L'articolo 3 prevede la regolarizzazione contabile di chiusura
dell'esercizio 2020, relativa alla riduzione del fondo pluriennale
di spesa.
L'articolo 4 reca la modalità di pubblicazione del
rendiconto.
L'articolo 5 reca la dichiarazione d'urgenza.
L'avanzo di amministrazione risulta essere di circa 201 milioni
di euro, da cui vanno detratti circa 16 milioni di euro a titolo
prudenziale per l'andamento delle entrate regionali. Dunque,
l'avanzo libero ammonta a circa 185 milioni di euro che saranno in
larga parte destinati a iniziative di sostegno, ristoro e
investimento sulle quali il Consiglio tutto sta lavorando da
qualche settimana. La parte restante verrà destinata a spese per
ulteriori investimenti che saranno resi disponibili con successive
leggi di assestamento di bilancio. Si tratta dunque di un passaggio
fondamentale, necessario per individuare le risorse messe a
disposizione per gli aiuti Covid che la nostra comunità attende da
tempo.
Il disegno di legge n. 21, presentato in data 27 aprile 2021,
concernente "Approvazione del rendiconto generale della Regione
Autonoma Valle d'Aosta e del rendiconto consolidato con il
Consiglio regionale per l'esercizio finanziario 2020", è stato
esaminato dalla II Commissione consiliare permanente in data 3
maggio 2021, che ha espresso parere favorevole con l'astensione dei
commissari Brunod, Aggravi e Carrel.
Ringrazio i colleghi che hanno partecipato ai lavori.
Presidente -
Ricordo che, in relazione al rendiconto, è
pervenuta la relazione dei consiglieri revisori dei conti, i
consiglieri Foudraz, Grosjacques e Padovani. Probabilmente questa
sarà l'ultima volta nella quale, in Consiglio regionale, dovranno
svolgere questa funzione i revisori dei conti, poiché è stato
finalmente depositato un disegno di legge in merito. Consigliere
Baccega.
Baccega (PA) -
Per dichiarazione di voto. Avendo
convissuto con quel bilancio per dieci mesi in quella mini
maggioranza e in quella Giunta a cinque, personalmente dichiaro il
mio voto favorevole.
Presidente -
Siamo in discussione generale. Se qualcuno
vuole intervenire. Consigliere Aggravi, le passo la parola.
Aggravi (LEGA VDA) -
Molto brevemente, non rubo spazio
all'Assessore Marzi, per confermare, come ha già anticipato il
collega Malacrinò, che in Commissione ci siamo astenuti. Seppure
penso che ci sarà la possibilità di condividere una parte di
percorso sul discorso dell'avanzo per quello che riguarda le misure
Covid, per cui le trattative, io direi più i lavori stanno
proseguendo e stanno avanzando, ovviamente da parte del gruppo Lega
Vallée d'Aoste si conferma il voto di astensione sul documento.
Presidente -
Si è prenotato l'assessore Marzi, ne ha
facoltà.
Marzi (AV-SA) -
In realtà cercherò anch'io di essere
molto stringato, così come lo siamo stati in Commissione.
Fondamentalmente ci sono dei momenti nei quali atti come quello del
rendiconto richiedono, anche per rispetto del lavoro consiliare
degli uffici, di fare una brevissima sintesi. Ringrazio il
Presidente della II Commissione per la relazione e tutti quanti i
colleghi che in maniera solerte hanno lavorato anche per fare in
modo che nella giornata di oggi si arrivasse a definire appunto il
rendiconto.
Il rendiconto è uno dei passaggi che, a livello consiliare in un
momento straordinario per la Valle d'Aosta come quello che stiamo
vivendo, abbiamo cercato di portare avanti e soprattutto di
narrare. Nel corso di questi mesi in tutta una serie di occasioni
tutti quanti come consiglieri, quindi a maggior ragione come
Governo, siamo stati chiamati a dire che cosa stavamo facendo. Lo
abbiamo fatto in maniera difficile, io mi rendo conto, perché ogni
mestiere ha le sue regole e quindi anche gli amministratori
pubblici le hanno e spesso sono delle regole contorte, perché si
trovano a gestire una materia molto delicata come il denaro
pubblico che, essendo di tutti, richiede dei passaggi in termini di
trasparenza e di attenzione diversi da altri ambiti. Per cui da
quando abbiamo approvato in tempo la finanziaria regionale e il
bilancio regionale con i due allegati di riferimento, ci siamo dati
una scadenza prevista per legge. Questa scadenza l'abbiamo
rispettata, siamo arrivati in Giunta il 26 di aprile con
l'approvazione del rendiconto e quindi con il passaggio di
oggi.
Come richiamato dai colleghi e anche dal collega Aggravi, il
fatto di arrivare ad approvare un rendiconto libera l'avanzo di
amministrazione, il quale permetterà di fare tutta una serie di
interventi. I primi interventi sono stati richiamati a questo
tavolo in più di un'occasione da un tavolo trasversale che sta
lavorando tutto quanto assieme per la parte grossa della legge di
assestamento uno e quindi di applicazione dell'avanzo. Un avanzo
libero da 201 milioni di euro, di cui 185 milioni di euro verranno
spesi velocemente, prima di tutto per tutta una serie di interventi
legati alle necessità che vengono richieste dal territorio
valdostano rispetto alla crisi che stiamo vivendo, crisi epocale
rispetto al Covid, e una parte iniziale per tutta una serie di
spese che comunque hanno a che fare sempre con ambiti legati alla
crisi Covid, quindi interventi a favore immediato della USL oltre
al lavoro e tutto quanto una serie di spese necessitate minori.
Quello che però in una giornata come questa risulta essere
assolutamente importante è anche sottolineare un aspetto che
abbiamo poc'anzi richiamato, grazie alla richiesta di approfondire
la tematica da parte del Consiglio e del collega Aggravi, cioè la
questione delle entrate. Ho detto che abbiamo un avanzo libero da
201 milioni di euro e che 185 saranno destinati a una serie di
interventi. La differenza tra questi 201 milioni e i 185 è
un'imputazione che normalmente facciamo per fare attenzione alle
entrate, che quest'anno hanno particolarmente subito - e stanno
tutt'ora particolarmente subendo - la crisi economico-finanziaria
che sta attanagliando anche la Valle d'Aosta. Per cui, se quando si
è trattato di andare a portare in Consiglio la legge finanziaria e
il bilancio di previsione abbiamo dovuto destinare 84 milioni di
euro, d'accordo con la Ragioneria generale dello Stato, argomento
già trattato almeno una decina di volte in quest'aula, per portare
le entrate in pareggio con le uscite, anche in questo momento le
entrate richiedono un'ulteriore attenzione. Quindi, circa 16
milioni di euro dell'avanzo libero vengono ulteriormente
accantonati per la difficoltà che le entrate regionali stanno
vivendo. In particolar modo le entrate regionali rispetto all'IVA e
rispetto alle accise del carburante stanno in questo momento
patendo particolarmente visto che, non c'è bisogno di dirlo, tutto
il tessuto economico valdostano sta soffrendo a sua volta.
Di conseguenza questa manovra, l'applicazione di questo avanzo,
oltre ad avere una forte propulsione economico-finanziaria, che per
fortuna il Consiglio sta trattando in maniera trasversale nel pieno
rispetto delle posizioni politiche che legittimamente ognuno di noi
deve avere, allo stesso tempo però palesa l'attenzione che tutto il
Consiglio sta portando alle entrate e sempre di più dovrà portare
alle entrate. Sicuramente si è aperta una fase che, a maggior
ragione, se già nel passato si faceva particolare attenzione alle
entrate, oggi oltre a far particolare attenzione alle entrate deve
anche considerare il fatto che le entrate, in questo momento,
devono diventare anche un modello organizzativo nuovo. Per cui
ringrazio tutti, buon lavoro, buona votazione del rendiconto 2020,
ognuno politicamente come ritiene opportuno.
