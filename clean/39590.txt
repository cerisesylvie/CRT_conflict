Classificazione
ASSISTENZA SOCIALE
Invalidi civili
TRASPORTI E VIABILITÀ
Trasporti



Oggetto del Consiglio n. 2720 del 9 maggio 2017 - Resoconto
OGGETTO N. 2720/XIV - Interrogazione: "Tempistica per
l'approvazione di una deliberazione per la regolamentazione del
trasporto disabili fuori Valle".
Rosset (Presidente) -
Punto n. 7 all'ordine del giorno.
Ha chiesto la parola l'assessore Restano, ne ha facoltà.
Restano (PNV) -
Collega Cognetta, lei chiede quale sia il
tempo per l'approvazione di una delibera che regolamenti il
trasporto degli studenti disabili fuori Valle. Innanzitutto mi
permetta di esprimere il mio rammarico personale per il disagio che
quotidianamente vivono le persone diversamente abili, quando si
devono scontrare con le complessità e la rigidità della macchina
amministrativa, come nel caso che lei ha posto alla nostra
attenzione oggi.
Come tutti i colleghi consiglieri sanno, con una deliberazione
del 2015 la Giunta regionale ha rivisto i criteri di fruizione del
servizio, prevedendo delle limitazioni e peraltro introducendo le
fasce di reddito in base dell'Isee. Successivamente, con un ordine
del giorno del 1° dicembre 2015, questo Consiglio ha impegnato la
Giunta regionale a monitorare il primo periodo di applicazione
delle nuove regole. In pratica, si è trattato di un monitoraggio
del primo anno di applicazione, per valutare le necessità di
introdurre aggiustamenti nel regolamento, coinvolgendo la
Commissione consiliare competente. Al termine di questo periodo di
osservazione, la commissione mista per il monitoraggio del
servizio, prevista dal regolamento stesso, ha elaborato una serie
di proposte di modifica, tra le quali vi è anche quella che
riguarda il raggiungimento della stazione di Ivrea, attrezzata per
il trasporto disabili in treno.
Rilevato dalla sua interpellanza che non era stata ancora
approvata la deliberazione della Giunta regionale e neanche portata
all'attenzione della Commissione consiliare la proposta di modifica
del regolamento, ci siamo attivati affinché nella prossima
Commissione consiliare, prevista per giovedì prossimo 11 maggio, il
presidente della IV Commissione porti all'attenzione dei commissari
l'esame delle proposte di modifica del regolamento, affinché tali
problematiche non si ripetano più. Nel contempo, con una nota
dell'8 maggio 2017, protocollo n. 8247, il coordinatore del
Dipartimento trasporti e il coordinatore della Soprintendenza agli
studi hanno predisposto una circolare a tutti i dirigenti
scolastici, che interessa il prossimo anno scolastico, ponendo
particolare attenzione e considerazione all'aspetto trasportistico
all'atto dell'organizzazione dei viaggi di istruzione, allorquando
sia presente in classe un alunno diversamente abile e indicando che
sarà possibile individuare soluzioni di trasporto più idonee, come
a esempio il noleggio di bus attrezzati. Gli eventuali maggiori
costi per queste tipologie di trasporto troveranno adeguata
copertura con i fondi previsti dal bilancio.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Vede, Assessore, sinceramente tornare su
questo argomento non mi ha fatto piacere: pensavo fosse una
questione risolta già da tempo. Il Governo precedente aveva
assicurato che tutto quanto era a posto, ma quando poi è accaduto
di nuovo, sinceramente sono rimasto male, perché se si prendono
degli impegni, questi vanno rispettati. Ho allegato
all'interrogazione l'email che ho ricevuto e ho visto che è
accaduto quanto descritto, quindi io cosa posso aggiungere?
Ben venga il fatto che giovedì prossimo si faccia la Commissione
e si approvino modifiche, però l'Amministrazione dovrebbe, secondo
me, porre maggiore attenzione a certi problemi. Quando si approvano
degli ordini del giorno, o quando si fanno delle dichiarazioni
pubbliche molto importanti - sul sociale ne sono state fatte tante
- poi vanno rispettate, perché giochiamo direttamente sulla pelle
delle persone. Non sono questioni meno importanti o di contorno. È
un po' come quando si parla delle scuole: scuola e sanità sono,
secondo me, le cose maggiormente incisive e quelle che dovrebbero
trovare maggiori risposte da parte del pubblico, invece accadono
queste cose.
Allegata alla convocazione della Commissione c'è anche già la
proposta di modifica, che io ho letto: c'è questa, ma ce ne sono
anche altre che giustamente dovevano essere attivate. Alcune poi
sono state effettivamente attivate: vedi la rateazione del
pagamento delle quote per partecipare al servizio. Questa
rateazione era stata richiesta da me in questo Consiglio per lo
stesso motivo: c'erano delle somme che erano diventate molto
importanti, se ne è chiesta la rateazione e, senza aspettare la
modifica, è stata fatta subito una segnalazione agli uffici per
poter permettere tale rateazione. Adesso viene introdotta
all'interno del regolamento, giustamente. Si poteva fare la stessa
cosa anche su questo: mandare una circolare, come ha fatto fare lei
ieri, e risolvere temporaneamente il problema. Così non è stato, ma
spero che adesso, dall'arrivo di questa circolare in avanti, non ci
sarà più il problema e che alla fine sistemeremo tutto. Però se
fosse possibile evitare di arrivare in aula con certi discorsi, io
sarei il primo a essere felice. Ma non per fare un piacere a voi:
per fare un piacere ai cittadini.
