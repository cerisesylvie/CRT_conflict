Classificazione
TRASPORTI E VIABILITÀ
Aeroporti



Oggetto del Consiglio n. 2301 del 21 marzo 2012 - Resoconto
OGGETTO N. 2301/XIII - Interrogazione: "Ripristino del
collegamento aereo Aosta-Roma".
Interrogazione
Richiamata l'interpellanza oggetto del Consiglio n. 2076/XIII
del 23 novembre 2011 relativa alla "Attivazione di collegamenti
aerei tra Aosta e le principali città italiane e europee";
Considerato che l'Assessore regionale al turismo, sport,
commercio e trasporti aveva in tale occasione affermato di contare
sul ripristino del collegamento aereo Aosta-Roma nel corso del
secondo semestre del 2012;
Appreso che è intenzione della Giunta regionale operare una
diminuzione per il triennio 2012/2014 della previsione di spesa per
la gestione dell'aeroporto e del trasporto aereo e che, da quanto
dichiarato dall'Assessore Aurelio Marguerettaz, l'economia di spesa
per l'anno 2012 troverebbe giustificazione nel fatto che il
servizio di collegamento Aosta-Roma non decollerà a causa del lungo
iter burocratico;
I sottoscritti Consiglieri regionali
Interrogano
l'Assessore competente per conoscere le motivazioni del lungo
iter burocratico per il bando del volo Aosta-Roma curato
dall'Enac.
F.to: Carmela Fontana - Donzel - Rigo
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
I colleghi Fontana, Donzel e Rigo chiedono quali siano le
motivazioni dell'iter burocratico. Ora avranno avuto modo di vedere
che il 27 gennaio, con la deliberazione n. 157, il Governo
regionale ha ridotto il numero di corse Aosta-Roma. Abbiamo avuto,
purtroppo, come sapete, una serie di restrizioni e, rispetto a
questo, la delibera ha ridotto l'impegno finanziario da 13.000.000
a 7.800.000 nell'arco del periodo 2012-2016. Questa riduzione ha
avuto un approfondimento con ENAC e il Ministero, che, rispetto a
questo taglio, hanno richiesto la formale ridefinizione con la
convocazione di una nuova conferenza di servizi. A fronte di tale
approfondimento, subito il Presidente della Regione l'8 febbraio ha
chiesto al Ministero la necessaria delega per l'indizione della
citata conferenza, la quale è stata autorizzata; pertanto il
Presidente della Regione, in data 15 marzo, ha convocato a Roma la
conferenza dei servizi con Ministero, ENAC e le parti in causa per
il 12 aprile. In sostanza, l'iter burocratico è stato rappresentato
dal fatto che diminuendo le rotazioni, passando da due rotazioni
(andata e ritorno) ad una, il Ministero e ENAC hanno richiesto la
riconvocazione della conferenza dei servizi per fare il bando. Noi
riteniamo che questo abbia avuto tale passaggio...che è un
passaggio formale e si spera di arrivare per la fine dell'anno alla
conclusione dell'appalto.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Assessore, sono molto delusa, anche se so che non dipende da lei
questa volta, ma dalla riduzione sul bilancio. Non capisco la
scelta politica di aver ridotto...a parte il fatto che abbiamo
bisogno di soldi - questo l'ho capito -, ma abbiamo investito una
marea di soldi sull'aeroporto: sono due legislature che aspettiamo
che esso decolli e invece siamo sempre fermi! A novembre mi aveva
detto che si era fatto questo accordo e si poteva ripartire, adesso
scopro che invece non solo non riparte a metà anno, ma forse per
fine anno e che, invece di due corse, ne avremo una, pertanto mi
chiedo perchè abbiamo speso tutti questi soldi quando, prima di
spenderli e rifare l'aeroporto, avevamo più corse e funzionava di
più. Veramente tale scelta politica non la capisco, sono delusa,
siamo alla fine di un'altra legislatura e non abbiamo risolto
ancora il problema dell'aeroporto, devo essere
sincera...spiegatemelo voi, non lo so. Grazie.
