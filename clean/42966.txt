Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 434 del 24 marzo 2021 - Resoconto
OGGETTO N. 434/XVI - Interrogazione: "Modalità per
l'individuazione delle persone con priorità per la vaccinazione
COVID 19 e relativa comunicazione ai medici di famiglia".
Bertin (Presidente)
- Punto n. 22. L'assessore Barmasse
per la risposta.
Barmasse (UV) -
Per quanto riguarda le modalità con cui
vengono individuate le persone da vaccinare e sulla base di quali
dati, posso dire che la prima fase del piano - e questo è il nostro
piano vaccinale: fase 1 avviata il 27 dicembre con il V-day - ha
tenuto conto del piano strategico nazionale dei vaccini per la
prevenzione dell'infezione da Sars-Cov-2, cioè decreto del
Ministero della Salute del 2 gennaio 2021, sottoponendo a
vaccinazione le categorie che lo stesso riteneva prioritarie,
ovvero operatori sanitari e socio-sanitari, sia pubblici sia del
privato accreditato, ospiti e operatori delle strutture
residenziali per soggetti anziani e fragili, persone di età
avanzata con l'avvio degli slot per gli ultraottantenni e nello
specifico per gli over 90 del Distretto 2: 538 cittadini su 1.760
totali; dapprima solo presso i punti vaccinali per i deambulanti e,
a partire dal 23 febbraio, anche per i non autosufficienti che
hanno ricevuto la vaccinazione a domicilio dall'equipe afferente al
territorio.
Nel mese di gennaio, in relazione alla disponibilità delle dosi
vaccinali, sono stati avviati a vaccinazione anche le seguenti
categorie ritenute indispensabili ai fini dell'organizzazione del
governo dell'emergenza, nonché delle attività essenziali
dell'Azienda USL, cioè i volontari di Protezione Civile, i
volontari del soccorso, pubblici e privati e guide alpine,
impegnati nei servizi di emergenza territoriale a fianco degli
operatori sanitari dell'Azienda USL; operatori non sanitari
dell'Azienda USL quali amministrativi, necrofori, dipendenti dei
servizi aziendali appaltati, quali pulizie, trasporto pazienti,
ristorazione, smaltimento rifiuti; soggetti volontari
quotidianamente impegnati in assistenza in Ospedale o a domicilio,
quali ad esempio i volontari della Lilt; categorie speciali già
oggetto di precedente screening, quali insegnanti e forze
dell'ordine, cioè Polizia di Stato, Carabinieri, Polizia
Municipale, Guardia di Finanza, Guardia Forestale.
La campagna vaccinale è continuata seguendo le raccomandazioni
emanate di volta in volta dal Governo alle Regioni nonché le
indicazioni contenute nel piano vaccinale anti-Covid approvato con
DGR 51 del 25 gennaio 2021.
La lettura della DGR permette d'individuare chiaramente
l'organizzazione della fase cosiddetta massiva, cioè la fase 2, che
richiede una stretta collaborazione tra i vari soggetti coinvolti:
USL, Amministrazione regionale, Protezione Civile regionale, medici
di medicina generale, enti locali, forze dell'ordine, il
volontariato.
La prima esigenza è stata rispettare le classi di priorità di
volta in volta indicate nelle raccomandazioni ministeriali legate
da un lato alle fasce di età e dall'altro alle categorie di
rischio, garantendo equità nell'accesso alle dosi vaccinali
compatibilmente con la disponibilità delle stesse.
Per quanto riguarda le categorie a rischio, si è deciso di
utilizzare due diversi studi: uno commissionato dall'Azienda USL
per stratificare la popolazione per patologia e fasce di età e uno
interregionale coordinato dall'Università degli Studi di Milano
Bicocca, cioè il cosiddetto "Progetto Stress", cui ha partecipato
appunto la Regione Autonoma Valle d'Aosta. I risultati dei due
algoritmi sono stati incrociati e hanno consentito di definire
quattro fasce di rischio utili per stabilire priorità nelle
convocazioni, individuando i soggetti estremamente fragili tra i 18
e i 79 anni.
Ottenuto questo risultato e al fine di concretizzare l'avvio
della fase 2, si è dato origine, nel mese di febbraio, in
collaborazione con Inva, a una pianificazione sull'agenda Tracker
che, tenuto conto della tipologia di vaccini disponibili, ha
prenotato nei mesi di marzo e aprile le seguenti categorie di
cittadini assistiti dal sistema sanitario regionale: gli over 80
ancora da vaccinare al termine della fase 1; soggetti a elevata
fragilità, cioè persone estremamente vulnerabili, e disabilità
grave; operatori sanitari o affini per funzioni esercitate, ad
esempio assistenti alla poltrona dei dentisti; cittadini nati tra
il 1956 e il 1959, ovvero quelli che in un primo momento erano
stati definiti vaccinabili con Astrazeneca e poi le liste speciali
relative a categorie lavorative ritenute di pubblica utilità,
quali, ad esempio, insegnanti e forze dell'ordine ancora da
vaccinare al termine della fase 1; militari; autisti di disabili;
caregiver di disabili e autisti di mezzi pubblici.
Relativamente alla necessità di sostituire gli eventuali
dinieghi dei cittadini che rifiutano la prenotazione prevista sul
portale vaccini o che per motivi diversi non riescono a presentarsi
presso i centri vaccinali, in ottemperanza a quanto disposto
dall'ordinanza del 15 marzo 2021 a firma del Commissario
straordinario dell'emergenza, cioè il Generale Figliuolo, sono
definite messe a disposizione di Info Vaccini dei vari punti
vaccinali delle liste di cosiddette "riserve" da utilizzare per la
sostituzione last minute dei vaccinandi.
Alla domanda "se vi è stata un'adeguata informazione nei
confronti dei medici in merito alle modalità per individuare le
priorità di chiamata", la stesura del piano, redatto dall'Azienda
USL della Valle d'Aosta, ha visto il coinvolgimento
dell'Assessorato regionale alla sanità, della Protezione Civile
regionale nonché dei rappresentanti dei medici di medicina generale
che vedono un loro componente inserito nel gruppo tecnico di
coordinamento attività vaccinale Covid-19, e questo inserimento è
stato voluto proprio per mantenere un coordinamento diretto con i
medici di medicina generale, un rapporto diretto, costituito a
inizio 2021 dall'Azienda USL su proposta della Presidenza della
Regione.
I medici di medicina generale sono stati poi coinvolti nella
discussione per addivenire a un accordo integrativo regionale al
fine di una loro partecipazione diretta nella campagna vaccinale
anti-Covid-19 con un accordo siglato l'undici febbraio 2021 e
approvato con DGR 176/2021.
Infatti, ai medici di assistenza primaria è stato richiesto di
collaborare con l'Azienda USL attraverso l'individuazione tra i
propri pazienti di quelli di cui si sarebbero fatti direttamente
carico ai fini dell'effettuazione della vaccinazione
anti-Covid-19.
L'Azienda USL ha predisposto l'estrazione dell'elenco assistiti
per ciascun medico in base alla quale ogni singolo medico ha
proceduto alla selezione di un numero massimo di pazienti -
massimale pari al 15% dei medesimi - che intendeva vaccinare nel
proprio studio medico o ambulatorio.
I pazienti così selezionati dai medici sono stati quindi esclusi
dagli elenchi di assistiti presi in carico dall'Azienda USL, ogni
medico è stato incaricato altresì di indicare coloro che avevano
necessità di essere vaccinati presso il proprio domicilio.
Si precisa inoltre che a seguito della AIR, cioè l'accordo
integrativo regionale, conclusosi con i medici di medicina
generale, sta per avviarsi tale campagna vaccinale presso gli studi
medici che sarà riservata a circa 6.000 assistiti valdostani di età
compresa tra i 18 e i 55 anni non appartenenti quindi alle
categorie fragili e prioritarie di cui si occupa l'Azienda USL,
dovendo i medici di medicina generale utilizzare, per le modalità
adottate, vaccini di tipo Astrazeneca o con simili indicazioni
d'uso.
Per ulteriori informazioni vi posso dire che da lunedì noi
forniremo i vaccini ai medici di medicina generale che hanno fatto
un corso in questi giorni proprio per fare le vaccinazioni e gli
daremo circa il 30% delle dosi dei pazienti che loro devono
vaccinare e quindi lunedì, sperando che non ci siano delle
defezioni perché hanno aderito meno del 50% dei medici di medicina
generale; devo dire, che chi non ha aderito alla campagna vaccinale
nei suoi ambulatori ha comunque dato la disponibilità per vaccinare
nei centri vaccinali dell'Azienda USL.
Questo perché voi lo sappiate, visto che ieri è arrivata una
fornitura supplementare di vaccini, quindi oltre ai soliti 1.170
vaccini di Pfizer sono arrivate ulteriori due scatole per un totale
di 3.510 vaccini che ci hanno permesso di aumentare, a partire da
domani, di quattro linee vaccinali. Oggi abbiamo avuto bisogno di
poter convocare le persone, e da domani con le quattro linee
aggiuntive smaltiremo i vaccini aggiuntivi.
Presidente -
Per la replica, la consigliera
Spelgatti.
Spelgatti (LEGA VDA) -
La ringrazio molto, penso che
fosse importante questa interrogazione per riuscire ad avere delle
risposte più chiare e complete in relazione a quello che sta
succedendo e a come viene organizzato il tutto, questo perché,
interrogando parecchi medici - nel titolo dell'interrogazione è
stato messo dagli uffici "Medici di medicina generale" mentre io
avevo parlato semplicemente di medici - oltre ai medici di medicina
generale anche i medici in generale, anche ospedalieri e tutto
quanto, interessati alla parte vaccinale, in realtà, non avevano
minimamente le idee chiare su quali fossero i criteri e soprattutto
come venissero chiamate le persone.
Ritengo che questo tipo d'informazioni comunque debbano essere
date e bisogna stare molto attenti a riuscire a informare,
soprattutto nella catena, i medici interessati a questo, non solo
quelli di medicina generale, perché queste informazioni devono poi
arrivare alla popolazione. Abbiamo visto i titoli sul giornale, gli
articoli sul giornale, anche oggi, piuttosto che le lettere che
arrivano a noi Consiglieri di tante persone che si lamentano non
solo di non essere state chiamate, di non avere risposte in
relazione al "come, quando e perché" verranno chiamate e da chi,
abbiamo visto altre interrogazioni in relazione ad altri soggetti
che si lamentano come categorie, quindi c'è questa mancanza
d'informazione e il tutto poi va di pari passo con l'interrogazione
che poi vedremo anche dopo, la 25. Comunque grazie per la
risposta.
