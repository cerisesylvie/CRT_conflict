Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 994 del 4 novembre 2021 - Resoconto
OGGETTO N. 994/XVI - Interpellanza: "Soluzioni volte a
ridurre i costi delle tratte autostradali valdostane".
Bertin (Presidente) -
Punto n. 43 all'ordine del giorno è
già stato affrontato nella serata di ieri. Passiamo dunque al punto
n. 44. Per l'illustrazione, ha chiesto la parola la consigliera
Foudraz, ne ha facoltà.
Foudraz (LEGA VDA) -
La presente interpellanza torna
nuovamente sull'ormai annosa questione dei costi esorbitanti dei
nostri tratti autostradali che toccano non solo i Valdostani, e
questo alla luce di un articolo pubblicato sull'Ansa Valle d'Aosta
del 16 ottobre con il quale l'assessore Caveri comunica che
chiederà alla società RAV di conoscere quale tipologia di sconto
viene applicata ai pedaggi dell'autostrada Monte Bianco che oramai
è di fatto percorribile a una sola corsia.
Richiamate le innumerevoli iniziative presentate nel corso di
questa legislatura, presentate sia dal nostro gruppo Lega Vallée
d'Aoste che dai colleghi del gruppo Pour l'Autonomie aventi a
oggetto proprio la questione del notevole costo del tratto
autostradale citato e gli innumerevoli cantieri presenti, che, di
fatto, rendono percorribile tale strada ad alto transito solo su
una corsia di marcia.
In data 24 febbraio, con un'interpellanza a firma del collega
Ganis e della sottoscritta, veniva chiesto all'Assessore, tra le
altre domande: se fosse intenzione dell'Amministrazione regionale
ricontrattare le concessioni autostradali al fine di ridurre i
costi di utilizzo dei due tratti SAV e RAV e la risposta
dell'Assessore in quell'occasione sostanzialmente diceva che le
convenzioni sono stipulate fra lo Stato e i concessionari, nel
nostro caso appunto RAV e SAV, e tengono conto degli ammortamenti
relativi ai costi di costruzione e di gestione, nonché il
riconoscimento di un tasso di remunerazione del capitale investito
e non è facoltà degli azionisti, e la Regione è azionista di
minoranza, procedere alla modifica unilaterale delle convenzioni
che seguono degli schemi definiti dalla legge per tutte le
concessioni autostradali.
Tra le altre cose dette aggiungeva che nel programma di governo
era prevista una maggiore interlocuzione con lo Stato e si sarebbe
proceduto con il nuovo Governo. Nuovo Governo che ricordo in aula e
a coloro che ci ascoltano esternamente ha prestato giuramento il 13
febbraio 2021 dando così inizio al Governo Draghi. Passiamo in
seguito a un'altra iniziativa, questa risale al 22 aprile, sempre a
firma del collega Ganis e del collega Aggravi, con la quale si
chiedeva all'Assessore competente quali fossero delle nuove
soluzioni tariffarie per l'utilizzo delle tratte autostradali in
questione e anche in quell'occasione l'Assessore affermava che la
questione dei costi era una priorità nei rapporti con il Governo e
all'epoca non si trattava più di un nuovo Governo in quanto era in
carica da oltre due mesi rispetto alla precedente
interpellanza.
Veniamo all'ultima iniziativa, questa datata 27 maggio, questa
volta presentata dai colleghi di Pour l'Autonomie, nella quale il
collega Rollandin riportava in aula la questione sui costi dei
pedaggi autostradali e, anche in quell'occasione, l'assessore
Caveri rispondeva di non poter dare risposte positive poiché non
rientra nelle competenze della Regione fissare le tariffe
autostradali che risultano essere regolate da complesse modalità
statali e che non abbiamo i meccanismi per poter incidere sulle
tariffe.
Rilevato che nel programma di legislatura 2020/2025 dell'attuale
Giunta, riguardo alle autostrade valdostane, si trova quanto segue:
per quanto riguarda le due tratte autostradali, occorre intervenire
per ridurre i costi di utilizzo che sono eccessivi e scoraggiano
molti utenti creando disagi, appesantendo il traffico sulle strade
statali e portando a un sottoutilizzo di infrastrutture realizzate
con un pesante impatto sul territorio e sul paesaggio.
Per queste motivazioni quindi chiediamo se abbia avuto poi
interlocuzioni con i vertici della RAV a seguito dell'Ansa del 16
di ottobre, in caso affermativo quali siano state le risposte alle
richieste inoltrate per far fronte alla problematica della
scontistica, nel caso negativo quali siano le soluzioni per
addivenire all'applicazione della scontistica.
Presidente -
Ha chiesto la parola il
consigliere
Ganis per i restanti minuti.
Ganis (LEGA VDA) -
Torniamo a parlare di autostrada anche
in questa sede del Consiglio regionale. Ricordo ai colleghi che la
prima interpellanza relativa alla riduzione dei costi è stata
presentata lo scorso 24 febbraio portata in aula dal gruppo Lega.
Oggi la collega Foudraz lo ha fatto presente nella sua relazione
introduttiva evidenziando in maniera puntuale tutte le criticità
relative al tratto autostradale valdostano: cantieri disseminati
lungo il tratto, perché oramai i cantieri si trovano in maniera
preponderante su tutto il percorso che comprende sia la RAV che la
SAV, da Quincinetto a Courmayeur, e
dulcis in fundo
i costi
e il pedaggio sono diventati proibitivi tant'è che prendere
l'autostrada diventa uno
status symbol
solo per pochi. A
questo punto vorrei che l'Assessore prendesse maggiormente in
considerazione, ad esempio, la possibilità di rivedere
l'abbonamento per i residenti, ne abbiamo già discusso, ma la
soluzione potrebbe essere quella di renderlo più appetibile
rivedendo il meccanismo della gratuità snellendolo. Rimane chiaro
che una soluzione va trovata nell'immediato, il problema è ormai
atavico e la riduzione del pedaggio autostradale valdostano è
diventata una priorità.
Presidente -
Risponde l'assessore Caveri.
Caveri (VdA Unie) -
Credo che su questo tema non si debba
essere ipocriti, nel senso che questa questione dell'aumento delle
tariffe autostradali è una questione annosa che risale a moltissimi
anni fa e risale sostanzialmente al momento in cui vennero
prorogate per la SAV, per la RAV e anche per il Traforo del Monte
Bianco le scadenze delle concessioni al 2032. Queste scadenze delle
concessioni prevedono degli aumenti periodici che sono chiaramente
intollerabili per la comunità valdostana, ma ricordo che questa
materia è nelle mani del Governo nazionale, la Regione Valle
d'Aosta è socio di minoranza e non ha possibilità alcuna di poter
incidere su questa materia se non con un'interlocuzione a livello
nazionale che non dovrebbe riguardare esclusivamente le tratte
autostradali valdostane ma l'intero sistema, perché in particolare,
dopo la privatizzazione avvenuta con la vendita al gruppo Benetton
della società autostradale, l'interlocuzione con questi gruppi
privati è ben diversa da un'interlocuzione che poteva esserci con
delle società pubbliche. Ricordo che, quando si decise di
consentire anche per la Quincinetto/Aosta l'arrivo di un socio di
maggioranza che è ancora oggi il Gruppo Gavio, avvenne la stessa
cosa, cioè l'interlocuzione dell'azionista pubblico, nel caso
addirittura della RAV e della SAV l'unico azionista pubblico
rimasto sulla tratta SAV è la Regione Valle d'Aosta perché le
autorità pubbliche piemontesi dismisero queste partecipazioni
azionarie, nel caso della RAV noi siamo i soci unici purtroppo
minoritari di questa società. Questo io lo dico perché questa
questione è stata affrontata con i Governi di tutti i colori, non
c'è nessuna forza politica nazionale, compresa quella presente in
Valle d'Aosta, che non abbia avuto la possibilità di occuparsi
della questione e devo dire che tutte le richieste che nel tempo
sono state avanzate si sono poi concretizzate in queste forme di
scontistica costosa sulla tangenziale autostradale che attraversa
da Aymavilles fino ad Aosta, le due entrate ed uscite che vengono
denominate Aosta e sulla tratta Pont-Saint-Martin/Aosta con quella
scontistica che è stata evocata poco fa che effettivamente è il
minimo risultato che si è riusciti a ottenere con uno sforzo della
Regione non essendoci mai stato da parte dello Stato nessuno
sforzo.
Il tema invece che io avevo affrontato nella lettera scritta
alla RAV aveva una connotazione diversa, la questione di un diverso
rapporto del mondo della democrazia locale con le autostrade che
attraversano i territori italiani è, come ripeto, un tema molto più
grande di noi, personalmente ritengo che tutte le Regioni italiane
di qualunque colore dovrebbero ribellarsi a questa situazione
duopolistica perché in Italia in sostanza ci sono due grandi gruppi
- più qualche piccola società - che detengono il monopolio e
vedremo che cosa capiterà, se miglioreranno i rapporti nel momento
in cui all'azionariato privato di Benetton sopravverrà l'acquisto
da parte della Cassa Depositi e Prestiti, questo forse sulla tratta
RAV e sul Traforo del Monte Bianco potrebbe in qualche maniera
cambiare le interlocuzioni perché diventerebbero società
interamente pubbliche. Dicevo che la lettera che ho spedito
all'amministratore delegato della RAV Alfredo Pellegrini aveva una
logica diversa e partiva dal presupposto di una serie di notizie
fornite in particolare dalla società Autostrade rispetto agli
avvenimenti di quest'estate, dell'estate scorsa, in cui in sostanza
il gruppo Benetton, a fronte di una considerazione generale
dell'impossibilità di ritenere congrue le tariffe laddove i
cantieri creassero delle situazioni di veri e propri ingorghi...
credo che quest'estate chiunque abbia avuto la sventura di andare
in Liguria si sia reso conto che tutte e tre le autostrade che
afferiscono la Liguria erano un cantiere intero che creava
addirittura ore e ore di coda, la società Autostrade ha creato un
sistema di risarcimento nel caso di gravi ritardi o di blocco del
traffico anche abbastanza semplice e utilizzabile attraverso una
App
che può essere caricata sul telefonino. A fronte di
questa situazione e avendo come utente per l'ennesima volta
verificato in una domenica di qualche settimana fa che, di fatto,
entrando in autostrada a Aymavilles e andando fino a Courmayeur...
come ben sa chi fa il pendolare da Courmayeur come il collega
Aggravi, ci sono stati dei momenti, e quella domenica era così, in
cui sostanzialmente si è viaggiato su una sola corsia perché la
carreggiata in salita era stata trasformata nel doppio senso di
circolazione.
Per questo, non per il tema più generale che, a mio avviso, nel
rapporto con le Autostrade può essere risolto solo con una vera e
formale richiesta di intervento della Commissione concorrenza
dell'Unione europea... perché credo che oramai i livelli di
crescita siano impressionanti, segnalo che solamente la RAV ha
accumulato blocchi delle tariffe che prima o poi dovranno essere
sbloccati che potrebbero portare dal 1° gennaio del 2022 un aumento
del 9,21 percento delle tariffe, quindi quasi del 10 percento. Il
meccanismo è un meccanismo infernale che può essere bloccato solo,
a mio avviso, o da una rinegoziazione da parte dello Stato di
questi aspetti concessionari, e non è facile perché si tratta di
una contrattualistica seria, oppure l'unica soluzione è che a un
certo punto le autorità comunitarie, essendo la nostra autostrada
interamente rete transeuropea dei trasporti, intervenga dicendo che
non è possibile non solo per noi che in gergo veniamo chiamati
"rivieraschi", cioè quelli che vivono vicino all'autostrada e ne
potrebbero fruire ma anche di un percorso che in qualche maniera è
obbligatorio rispetto all'Europa nel quale non transitano solo le
persone ma anche le merci sulle quali pesano queste tariffe, che,
ripeto, saranno da qui al 2032, se non si trova una modalità di
blocco, in continua crescita.
La risposta a questa domanda posta invece sulla questione più
specifica, cioè se a fronte di un servizio dimezzato, cioè di
un'autostrada più lenta e sulla quale invece le tariffe sono
rimaste uguali... la risposta molto garbata dell'amministratore
delegato Pellegrino è stata semplicemente che loro non possono
applicare una scontistica, dice: "per quanto concerne la riduzione
delle tariffe, riteniamo che ad oggi non ne sussistano i
presupposti. La capogruppo Autostrade per l'Italia ne ha previsto
l'applicazione di questa scontistica ma solo su tratte "chiuse" -
tra l'altro, "chiuse" è messo tra virgolette, quindi evidentemente
è un "chiuse" com'è capitato quest'estate, cioè a fronte di decine
di chilometri di coda sulla Torino/Savona e sulla Voltri - che
permettono di misurare le percorrenze e solo per episodi di blocchi
della circolazione che ad oggi non si sono verificati sulla tratta
di nostra competenza. Vogliamo comunque ribadire che presteremo la
massima attenzione alla problematica da lei segnalata e che avremo
cura di seguire da vicino la progressione dei lavori in corso",
lavori che naturalmente nella prima parte della risposta vengono
giustificati per motivi di sicurezza, per il rischio che la società
venisse messa in mora perché durante la pandemia c'erano stati dei
rallentamenti nei lavori che risultavano necessari.
Nei giorni scorsi ho incontrato l'architetto Pellegrino che è
amministratore delegato della RAV e nelle prossime settimane
incontrerò l'amministratore delegato di tutto il gruppo Autostrade,
Tommasi, e manifesterò per l'ennesima volta la totale
insoddisfazione della nostra Regione rispetto anche alla gestione
della cantieristica. D'altra parte chiunque di voi abbia viaggiato
in questi mesi sui percorsi autostradali, si rende conto che, dopo
la vicenda del Ponte Morandi, che ha evidenziato una scarsità di
manutenzione che ha portato al crollo del ponte, si sono aperte
centinaia e centinaia di cantieri, molti dei quali in realtà non
vedono moltissime persone al lavoro, ma sono la foglia di fico di
decenni di scarsa attenzione nei confronti della manutenzione e
quindi si aprono i cantieri per dimostrare che i lavori in corso in
qualche maniera possono essere l'antidoto al rischio di nuovi
crolli o di vicende simili a quella tragica che si è svolta a
Genova. È quindi un tema delicato, sono pronto ad affrontarlo anche
in maniera più minuta avendo più tempo a disposizione nella
Commissione apposita del Consiglio.
Presidente -
Per la replica, ha chiesto la parola la
consigliera Foudraz.
Foudraz (LEGA VDA) -
Avevamo comunque potuto apprendere
dal comunicato stampa del 22 ottobre, successivamente quindi alla
presentazione della presente interpellanza, quale fosse stata la
risposta fornitale dall'amministratore delegato della società RAV,
risposta che non ha sicuramente avuto gli effetti sperati, vale a
dire quelli di ottenere la scontistica sul tratto autostradale del
Monte Bianco disseminato da cantieri da ormai diversi mesi.
La risposta fornitale direi che fosse quasi scontata, in virtù
anche di tutte le risposte che lei stesso ha fornito in quest'aula
sulle numerose iniziative che ho citato poco prima durante
l'illustrazione. Una risposta scontata perché, come più volte lei
ha sottolineato in questi mesi, le convenzioni appunto sono
stipulate fra lo Stato e i concessionari e non è facoltà degli
azionisti - e in questo caso la Regione ribadiamo è azionista di
minoranza - procedere alla modifica unilaterale delle convenzioni,
che appunto seguono degli schemi definiti dalla legge per tutte le
concessioni autostradali e fra le altre cose dette aggiungeva che
nel programma di governo era prevista una maggiore interlocuzione
con lo Stato e si sarebbe proceduto in tal senso con il nuovo
Governo, che ricordo nuovamente essersi insediato il 13 febbraio
2021, sono nove mesi.
Io credo che, per evitare di dare illusioni e false aspettative
alla cittadinanza, sarebbe sicuramente più proficuo pubblicizzarsi
meno sui
social
e impegnarsi maggiormente interagendo in
maniera fattiva a livello statale con gli organi istituzionali
preposti all'eventuale risoluzione di quest'annosa questione
affinché l'obiettivo da voi fissato nel vostro programma di
legislatura non rimanga una vana promessa elettorale.
