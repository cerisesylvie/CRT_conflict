Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 45 del 27 gennaio 1982 - Resoconto
OGGETTO N. 45/VII - NECESSITA' DI ORGANIZZARE UN EFFICIENTE
SERVIZIO DELLA PROTEZIONE CIVILE -
(Interpellanza).
PRESIDENTE
:
Do lettura dell'interpellanza in
oggetto, presentata dai Consiglieri Péaquin e Tonino:
"Le calamità naturali che negli ultimi anni hanno colpito la
nostra Regione rendono indispensabile un serio intervento dei
pubblici poteri nel settore della cosiddetta protezione civile.
Di fronte alle alluvioni, agli incendi, alle frane e alle
valanghe, troppo spesso la tempestività degli interventi di
soccorso lascia a desiderare ed evidente è la necessità di una
organizzazione di soccorsi ben coordinata da una macchina pubblica
efficiente, pronta ad ogni evenienza con idonee attrezzature.
Tutto ciò premesso, e visti gli adempimenti affidati alla
Regione dalla legge 996 del 1970 e dal Regolamento di attuazione
del 16.3.1981, i sottoscritti Consiglieri regionali
INTERPELLANO
la Giunta regionale per conoscere:
1) che cosa è stato fatto finora per meglio coordinare tutti gli
organismi pubblici e privati che possono concorrere all'opera di
protezione civile;
2) se è stato costituito il Comitato regionale per la protezione
civile previsto dall'art. 7 della legge 996/70;
3) se la Giunta ha intenzione di proporre una legislazione
regionale in materia e secondo quali indirizzi di fondo".
PRESIDENTE
:
Qui si interpella la Giunta regionale,
vorrei sapere quali si ritiene che siano gli Assessori competenti.
Dobbiamo rinviare l'oggetto a quando saranno presenti l'Assessore
Borbey ed il Presidente della Giunta?
Intanto, illustra l'interpellanza il Consigliere Tonino. Ne ha
facoltà.
TONINO
(P.C.I
.): Finalmente si riesce a trattare
un'interpellanza! Noi abbiamo presentato questa interpellanza che
riguarda il servizio di protezione civile perchè non abbiamo più
saputo nulla delle iniziative della Giunta dopo il dibattito che è
avvenuto in questo Consiglio regionale ormai sei mesi fa. E sulla
necessità di un efficace servizio di protezione civile credo che
non sia il caso di ritornarci: le calamità che hanno colpito la
nostra Regione anche in questi ultimi tempi, le valanghe
soprattutto, impongono e rendono indispensabile un intervento serio
da parte della Regione, e cioè impongono una tempestività di
intervento che non sempre è riscontrabile nella nostra Regione.
Inoltre, credo debba essere affrontato anche il problema
dell'applicazione della legge 996 del 1970 e del suo regolamento di
attuazione che è del marzo 1981; tale legge riconosce il principio
che alla Regione spetta il compito di svolgere una funzione
direzionale e di coordinamento, e in tal senso prevede la
formazione di un Comitato regionale per la protezione civile che
deve essere presieduto dal Presidente della Giunta regionale oppure
da un suo delegato. Noi non abbiamo più avuto notizie in merito a
questo Comitato: esiste? Non esiste? Se esiste, che cosa ha fatto
finora? Che cosa ha prodotto? Quali piani sono stati elaborati?
Ma evidentemente il problema non è solo lì: noi chiediamo
nell'interpellanza se la Giunta non ritiene opportuno anche
legiferare in materia, perchè la protezione civile non può essere
ridotta al momento dell'intervento a seguito di una calamità
naturale! Quella è una parte delle cose che debbono essere fatte!
Ma la protezione civile è anche la predisposizione di una serie di
interventi e di politiche che coinvolgano tutti i livelli
istituzionali della nostra Regione per la prevenzione delle
calamità e perciò per una nuova attenzione ai problemi
dell'utilizzo del territorio. Questa componente di una politica per
la protezione civile, secondo noi, è fondamentale; ciò significa
che nella nostra Regione bisogna sostituire a una prassi
consolidata di rapina del territorio una seria politica di
programmazione territoriale. E in questa direzione non ci sono dei
segnali positivi da parte di questa Giunta regionale. Ma una
legislazione in materia dovrebbe anche avere certi obiettivi:
elaborare dei piani pluriennali di intervento in quel settore;
costruire una strumentazione organizzata su tutto il territorio
regionale - tecnica, amministrativa, operativa - in grado di
fornire le informazioni necessarie per l'intervento e in grado di
coordinare inoltre interventi efficaci e rapidi anche nel momento
dei disastri; predisporre una serie di macchine e attrezzature
speciali, di operatori, che dislocati sul territorio regionale
siano in grado di essere facilmente mobilitabili in casi di
calamità; coordinare le diverse autorità statali, regionali,
militari presenti nella Regione; naturalmente, poi, i problemi più
concreti: quello del salvataggio delle persone; quello della
salvaguardia dei beni regionali, dei beni pubblici; quello del
ripristino delle vie di comunicazione; quello della conservazione
del nostro patrimonio produttivo; quello della ricostruzione
dell'eventuale patrimonio edilizio ed urbanistico danneggiato.
Ecco, noi crediamo che una serie di temi così importanti sia
necessario affrontarli anche con una legislazione di principio, una
legislazione che serva come orientamento non solo per l'intervento
della Regione, ma anche per l'intervento nell' ambito regionale
degli Enti locali, dei privati e degli altri organismi che possono
essere mobilitati in queste occasioni.
Ecco, questo è il senso della richiesta che noi facciamo con
questa interpellanza
PRESIDENTE
:
Risponde l'Assessore alla Sanità ed
Assistenza Sociale Rollandin. Ne ha facoltà.
ROLLLANDIN
(U.V.):
Condivido l'impostazione che è
stata data su questo problema e soprattutto l'importanza del tema.
In effetti, su un coordinamento a questo livello e per questo tipo
di necessità si era già parlato in altre occasioni, e a livello
regionale l'impegno era volto all'attuazione della legge 996, poi
regolamentata nel marzo 1981. A questo proposito va detto che il
Comitato previsto dalla normativa è stato istituito, si è già
riunito, e potrei anche dare il numero di riunioni che sono state
fatte: ad alcune ho partecipato, ad altre invece come delegato del
Presidente della Giunta c'era il Capo Gabinetto, secondo quanto è
previsto dal regolamento; sempre, erano presenti i rappresentanti
dei vari Assessorati interessati, i rappresentanti degli Enti
locali e i rappresentanti di tutte le istituzioni che sono previste
come facenti parte di questo Comitato; lo scopo del Comitato è
l'attuazione della normativa e dei vari punti del regolamento. Il
Comitato sta lavorando per un funzionamento adeguato e
un'organizzazione tempestiva, precisa e meticolosa,. tenendo conto
della realtà regionale e di quelli che sono gli strumenti già in
possesso, come carte, ecc., che possano consentire la previsione di
eventuali calamità; è su questi strumenti che il Comitato può
lavorare per prevenire eventualmente le calamità e organizzarsi in
questa direzione.
Per quanto concerne il terzo problema che si pone, e
precisamente quello di una legislazione regionale che si inserisce
a questo livello, va detto che il fine ultimo, come è stato
riconosciuto anche nell'interpellanza, è di arrivare alla
elaborazione di un piano che tenga conto di questo coordinamento.
Lo studio che era già stato predisposto e su cui si sta lavorando
per attuarlo, di fatto sulla protezione civile già comprende una
integrazione dei vari settori - agricoltura, lavori pubblici e
sanità - e tiene conto delle necessità di intervento in tutti e tre
i campi, naturalmente coordinati da questo Comitato: ma il piano
che è stato fatto è già attuativo e si sta lavorando per renderlo
efficace, cioè per attivare quei dispositivi di strumenti, di
uomini e di strutture organizzativo-amministrative necessari per
rendere efficace un sistema di tale portata, che come è già stato
precisato è estremamente lungo nell'attuazione pratica e
estremamente complesso, in quanto deve prevedere un coordinamento
non solo a livello centrale delle varie autorità che sono previste
nel regolamento, ma anche a livello locale e con punti di
riferimento nelle Amministrazioni locali. Tanto è vero, che nel
Comitato sono presenti i Sindaci in rappresentanza delle
Amministrazioni locali, le quali sono parte integrante di tutta
questa organizzazione.
Ora, quindi, ritengo che ci si debba impegnare al massimo sulla
realizzazione di questo progetto; si tenga conto che la prima fase
attuativa di questo programma si è già iniziata: è già stata fatta
una gara di appalto per le attrezzature necessarie a tenere i
collegamenti di tutta la Valle; questo faceva parte di quel
progetto iniziale. L'oggetto della gara di appalto è già stato
esaminato da una apposita Commissione e si è già fatto il primo
passo per la previsione delle apparecchiature necessarie per questa
prima impostazione: esse sono richieste per assicurare il
collegamento, che è essenziale, indispensabile, sia in fase
preventiva, sia per l'organizzazione del primo intervento, del
primo soccorso. Teniamo conto che per queste cose sono necessarie
le autorizzazioni ministeriali, che sono già state richieste, oltre
alla collaborazione con i vari ponti-radio della RAI, la quale pure
ha dichiarato la piena disponibilità.
E' cominciato, quindi, il processo di attuazione di questo
piano, che potrà essere eventualmente integrato ma che ritengo
sufficientemente completo e adeguato alla nostra realtà, perchè
tiene conto della possibilità, sia in fase preventiva sia in caso
di calamità, di un efficace collegamento, quindi di un intervento
effettivo nelle zone interessate.
PRESIDENTE
:
L'Assessore ai Lavori Pubblici Borbey
vuole aggiungere qualche cosa su questo problema? Ne ha
facoltà.
BORBEY
(D.C.):
Certamente l'esposizione che ha
fatto l'Assessore Rollandin è completa al cento per cento; ci tengo
però a dire che l'amministrazione regionale è rimasta in attesa
anche di disposizioni legislative a livello nazionale quando, dopo
il terremoto, si è saputo che il Governo stava predisponendo una
legge per la protezione civile. Il Comitato regionale che è stato
costituito non è che abbia rallentato i lavori, ma ha aspettato che
fosse uscito questo dispositivo di legge per uniformarsi alla nuova
legislazione.
Io vorrei però che in quest'Aula ci si calasse un po' nella
realtà valdostana, e cioè io pregherei il Consigliere Tonino,
quando parla di protezione civile, di tener conto che la protezione
civile deve essere sì organizzata in Valle d'Aosta, ma noi sappiamo
che la persona che ha per legge il coordinamento è il Presidente
della Giunta regionale in qualità di Prefetto; questi, logicamente,
nello studio che il Comitato regionale predisporrà dovrà per
determinate cose delegare, ma l'importante è avere persone che
hanno non solo, certamente, la capacità ma soprattutto la
possibilità di poter coordinare, di poter comandare e prendere
decisioni importanti in quei momenti che possono essere drammatici;
perchè è lì il punto, il nodo della situazione. Vi racconto un
fatterello che senz'altro la stampa regionale non ha messo in
rilievo, perchè era anche giusto non farlo: mi riferisco all'ultimo
fatto, quello della frana di Antey. In quel momento è stato
decisivo che qualcuno - amministratori regionali, funzionari
regionali, funzionari dell'ANAS - con tutte le precauzioni e alla
luce dei fari accesi, alle 7.30 di sera si sia presa la grossa
responsabilità di far passare circa 8000 persone che altrimenti
rimanevano all'addiaccio tutta la notte.
Io dico una cosa: è valido in Valle d'Aosta preparare - come
diceva l'Assessore Rollandin - tutta una rete di apparecchiature
costituenti le radio-tele-comunicazioni, perchè sono
indispensabili, ma noi sappiamo che la Valle d'Aosta non è zona
sismica e abbiamo invece grossi pericoli di alluvioni e valanghe in
modo particolare; qual'è allora il tipo di intervento che dobbiamo
predisporre? Immediatamente, in caso di valanga, occorre impedire
che la gente vada sulla valanga, altrimenti i cani non possono più
sentire niente: i cani da valanga non servono se la gente non è
messa al corrente che se soltanto dieci persone calpestano la neve,
si vanifica il lavoro di questi cani! Quindi, è necessario anche un
lavoro di informazione della popolazione. In particolare, però,
secondo il mio punto di vista, è necessario snellire le procedure e
quindi, ad esempio, disporre, a livello di Presidenza di Giunta, di
concerto con la Questura, di permessi in bianco per gli esplosivi;
nel caso di Antey, il sottoscritto ha dovuto trasportare con
macchine private 100 Kg. di esplosivo, roba che se i Carabinieri lo
fermavano, andava in galera! Dobbiamo quindi preventivamente,
disporre di autorizzazioni in bianco per poter intervenire
prontamente in caso di calamità; queste autorizzazioni devono
essere in mano al Prefetto. Ecco, sono tutte piccole cose che
bisognerà risolvere nel tempo e questo Comitato dovrà non soltanto
curare un'organizzazione grandiosa, ma pensare anche a questi
particolari affinchè in caso di calamità chi ha il compito di
operare e di prendersi la responsabilità possa farlo sulla base di
precise garanzie di legge.
PRESIDENTE
:
Replica il Consigliere Tonino. Ne ha
facoltà.
TONINO
(P.C.I.)
:
Noi non siamo soddisfatti
del lavoro fatto dalla Giunta in questo settore. Innanzitutto, sul
piano completo come lo chiamava l'Assessore Rollandin, non possiamo
esprimere giudizi, perchè questo piano non l'abbiamo mai visto, non
sapevamo neanche che esistesse un lavoro in tal senso, così come
del resto non sapevamo che fosse già stato istituito il Comitato.
Però anche le ultime parole dell'Assessore Borbey evidenziano,
secondo me, la necessità di prendere in Consiglio delle decisioni
complessive; quelle piccole cose a cui accennava l'Assessore Borbey
e che sono fondamentali, o si decidono o non ci saranno mai! Così,
ad esempio, per la disponibilità continua, tempestiva, di persone
che si prendono la responsabilità della situazione; Vermicino ha
insegnato qualcosa da questo punto di vista: nel momento della
calamità c'è probabilmente, sempre, uno slancio di entusiamo, ma
molte volte questo porta alla confusione anziché all'organizzazione
del soccorso; perciò effettivamente individuare chi deve prendere
il coordinamento e decidere è una questione fondamentale per
qualsiasi intervento.
Per quanto riguarda la necessità di legiferare in materia, la
nostra opinione deriva soprattutto dal fatto che qui si tratta di
far penetrare nella Regione la mentalità che la calamità deve
essere affrontata con la prevenzione, prima, ma al momento in cui
si verifica, con una efficiente struttura organizzata; e noi
abbiamo le energie nella nostra Regione - a parte i dipendenti di
Enti Pubblici, della Forestale, i cantonieri delle strade regionali
- vi sono persone che hanno esperienza e che coordinate possono
dare un contributo fondamentale, a parte naturalmente l'intervento
dei Vigili del Fuoco e di tutta la struttura dei Vigili del Fuoco
Volontari che è così diffusa nella nostra Regione. Se non si
predispone un modello di coordinamento e di organizzazione di
questa grande disponibilità di persone e di mezzi, credo che ancora
una volta si continuerà ad andare avanti con confusione. Alcuni
piccoli passi avanti, diceva l'Assessore Rollandin, si sono fatti:
la gara di appalto per un sistema, se ho capito bene, di
radiotelefoni che permetta di coordinare interventi di soccorso con
le strutture sanitarie e con i diversi organi preposti
all'intervento; quello è un elemento credo importante, tuttavia qui
aspettiamo di vedere quali sono le indicazioni contenute in quel
piano per esprimerci in merito ai contenuti delle prime proposte
che ha fatto la Giunta. Resta il fatto che, secondo noi, è
importante arrivare al più presto ad una proposta del Consiglio in
merito a tutta questa organizzazione, perchè credo che le stesse
parole pronunciate dagli Assessori abbiano dimostrato l'urgenza di
arrivare ad una conclusione su questo argomento.
PRESIDENTE
:
La presenza dell'Assessore Chabod ci
permette di affrontare gli argomenti sui quali è interpellato e che
prima abbiamo accantonato. Propongo perciò al Consiglio di trattare
l'oggetto iscritto al n. 8 dell'ordine del giorno.
