Classificazione
FORMAZIONE PROFESSIONALE
UNIONE EUROPEA E RAPPORTI INTERNAZIONALI


Resoconto integrale del dibattito dell'aula
Oggetto del Consiglio n. 2992 del 5 febbraio 2003 - Resoconto
OGGETTO N. 2992/XI Requisiti richiesti per l'attività di
formazione nell'ambito di progetti finanziati con il Fondo sociale
europeo. (Interrogazione)
Interrogazione Preso atto della recente riunione del Patto con
lo Sviluppo, nel corso della quale sono stati presentati i criteri
con cui definire i requisiti richiesti agli Enti di formazione per
essere accreditati a svolgere attività di formazione nell'ambito
dei progetti finanziati col Fondo Sociale Europeo;
Considerato che in tale sede non sono rappresentati gli Enti che
in Valle svolgono attività di formazione;
Ritenendo opportuno che tali Enti siano sentiti proprio sui
requisiti che per legge si chiederà loro di possedere al fine di
continuare a svolgere in valle attività di formazione;
la sottoscritta Consigliera regionale
Interroga
il Presidente della Giunta per sapere:
1) se, e quando, gli Enti di formazione sono stati sentiti e
coinvolti nella fase di predisposizione del testo normativo;
2) quali sono state le loro valutazioni ed osservazioni al
riguardo e come se ne terrà conto.
F.to: Squarzino Secondina
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Per quanto riguarda la prima domanda
posta dall'interrogazione, va detto che l'attività di
concertazione, che era finalizzata all'esame del dispositivo dei
criteri relativi all'accreditamento delle sedi formative
nell'ambito del Fondo sociale europeo e dei relativi requisiti, è
stata avviata lo scorso gennaio nell'ambito del "Patto dello
sviluppo", nel quale sono presenti le parti sociali.
Tenendo conto che la quasi totalità dei soggetti che erogano
formazione professionale in Valle d'Aosta sono espressione di
soggetti economici e sociali rappresentati nel "Patto dello
sviluppo", l'Amministrazione regionale ha ritenuto prioritario tale
livello di coinvolgimento, sia perché questo della concertazione è
uno degli obiettivi del patto stesso, sia per i criteri di
rappresentanza che le organizzazioni che partecipano al patto di
fatto costituiscono. Tenuto conto però della specificità del tema,
sono stati sentiti gli altri organismi di formazione che non sono
presenti all'interno del patto, e sono stati invitati a una
riunione che si è tenuta il 3 febbraio, fra questi sono stati
invitati il CNOS FAP, l'ENAIP, e altri. Direi quindi che abbiamo
sentito l'universo da questo punto di vista!
Per quanto riguarda la seconda domanda, le osservazioni sono
ancora all'esame della Direzione dell'Agenzia regionale del lavoro,
che ne terrà conto per la formulazione di una seconda bozza del
dispositivo di accreditamento, da sottoporre a un nuovo confronto
con le parti sociali e gli enti interessati. La totalità dei
soggetti che si sono espressi hanno, da una parte, ribadito
l'importanza del processo di accreditamento e un accordo di fondo
con il documento proposto dalla Regione. Le osservazioni delle
quali in questa sede non è possibile riferire in dettaglio, si
possono comunque classificare in tre gruppi:
- osservazioni relative agli aspetti procedurali: alcuni
soggetti hanno formulato osservazioni e proposte in ordine alle
modalità e ai tempi di attuazione del procedimento
amministrativo;
- osservazioni relative al campo di applicazione
dell'accreditamento: si tratta di richieste tese ad ampliare la
fattispecie dei soggetti non sottoposti ad obbligo di
accreditamento e a restringere le macrotipologie previste di
accreditamento;
- osservazioni relative ai requisiti dell'accreditamento: si
tratta cioè di osservazioni relative sia al contenuto dei requisiti
che al livello di soglia richiesto per l'assolvimento degli stessi.
La Direzione dell'Agenzia regionale del lavoro è ancora impegnata
nell'esame delle osservazioni pervenute, che saranno ovviamente
tenute in considerazione, nell'intento di rendere il dispositivo
quanto più efficace possibile, in relazione alle finalità del
processo di accreditamento. Su questo argomento è stata convocata
una nuova riunione per la prossima settimana, nella quale verrà
esaminata la nuova versione aggiornata del dispositivo.
Président
La parole à la Conseillère Squarzino
Secondina.
Squarzino (PVA-cU)
Ringrazio per le informazioni. Prendo
atto che è stato avviato un processo di concertazione e che due
giorni fa è avvenuto l'incontro con alcuni enti di formazione in
Valle. Faccio notare però un particolare, Assessore, che forse è
sfuggito a lei come ai suoi collaboratori.
Lei ha detto che c'è stata la prima presentazione della proposta
di regolamento all'interno del "Patto per lo sviluppo", ed essendo
la maggior parte degli enti di formazione collegati alle parti
sociali già presenti nel "Patto per lo sviluppo", ha sentito quelli
che non erano presenti nel patto. Ora, questo ragionamento non è
del tutto corretto, perché al tavolo del "Patto per lo sviluppo" i
sindacati - e prendo a riferimento a titolo di esempio - CGIL,
CISL, SAVT, UIL - erano presenti in quanto sindacati, non in quanto
enti di formazione, perché lei sa bene che sono due cose totalmente
diverse! È chiaro che ogni ente di formazione fa riferimento a
quell'area sindacale, ma è un soggetto diverso, con organi diversi,
con amministrazioni diverse e, nel momento in cui c'è stata da
parte dei sindacati la presentazione di una serie di osservazioni
che sicuramente le sono arrivate, queste osservazioni non entravano
tanto nel merito dei singoli punti del regolamento, quanto nella
logica complessiva! Infatti i sindacati sono stati molto precisi
nell'individuare le finalità di queste iniziative di
accreditamento, che sono: incentivare l'occupazione locale e
favorire la crescita di enti di formazione regionali.
Ora, questo era un discorso più generale, ma i vari soggetti di
formazione non sono stati interpellati come enti di formazione
rispetto a questa bozza. Sono quindi contenta che l'Assessore abbia
iniziato questa attività di consultazione e concertazione, sono
contenta che abbia iniziato a prendere contatto con i diversi enti
di formazione presenti in Regione, ma tenga presente che c'è tutta
una serie di enti di formazione, fra cui lo stesso "Progetto
formazione", che non sono stati sentiti rispetto a questa
bozza.
La prego, Assessore, sia nel momento in cui verranno esaminate
le diverse osservazioni che sono giunte, sia nel momento in cui
verranno riconvocati i soggetti interessati, di distinguere queste
due tipologie di soggetti: i soggetti sociali, quelli che esprimono
interessi sociali generali, che sono interessati alle priorità che
deve perseguire questo tipo di operazione, e i soggetti che sono
direttamente interessati nella formazione!
