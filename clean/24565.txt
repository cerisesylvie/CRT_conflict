Classificazione
TRASPORTI E VIABILITÀ
Viabilità
Autostrade e trafori alpini
Impianti a fune



Oggetto del Consiglio n. 3469 del 9 aprile 2008 - Resoconto
OGGETTO N. 3469/XII - Rigetto di risoluzione: "Impegno ad
attuare le opportune determinazioni per la trasformazione del
tunnel tramviario Cogne-Charemoz in galleria stradale".
Risoluzione
Il Consiglio regionale della Valle d'Aosta/Vallée
d'Aoste
Ricordato che per la messa in sicurezza e l'ammodernamento
della S.R. 47 di Cogne, tra il 1995 ed il 2007, sono stati spesi
almeno 46 milioni di euro, cui occorrerebbe aggiungere la
rivalutazione monetaria sulla base dell'inflazione;
Considerato inoltre che la ferrovia Charemoz-Cogne, che
dovrebbe concorrere a garantire le comunicazioni tra il comune di
Cogne e la valle centrale, è costata sino ad oggi oltre 41 milioni
di euro, cui occorrerebbe aggiungere la rivalutazione monetaria
sulla base dell'inflazione, e che costa oltre 500 mila euro l'anno
per la gestione dell'impianto chiuso;
Considerato che una galleria stradale sulla base del tunnel
tramviario esistente consentirebbe agli abitanti di Cogne di
raggiungere in pochi minuti la località Acque Fredde e di qui in
meno di un quarto d'ora il fondo Valle con l'alternativa di due
strade attraverso i Comuni di Charvensod e Gressan e che tale opera
sarebbe al riparo di qualunque rischio idrogeologico e
valanghivo;
Impegna
La Giunta regionale ad attuare tutte le opportune
determinazioni per la trasformazione dell'attuale tunnel tramviario
Cogne-Charemoz in galleria stradale.
F.to: Sandri - Frassy - Fontana Carmela - Lattanzi - Ottoz -
Tibaldi
Presidente
- La parola al Consigliere Sandri.
Sandri (PD)
- È forse un caso, ma non del tutto, che
finisca la legislatura su questo punto, ossia quella che è una
riflessione emersa con calma già a partire dal settembre 2006
attraverso una nostra interrogazione, all'epoca gruppo "DS", e
successivamente ripresa dal gruppo "CdL", oggi gruppo "PdL". È una
presa di coscienza che è andata avanti negli anni e che ha portato
recentemente ad una presa di coscienza da parte della maggioranza e
della Giunta, in quanto è stata incaricata una Commissione tecnica
di appurare entro 4 mesi dal gennaio di poter valutare la
situazione di stallo in cui questo trenino di Cogne si trova.
Voglio solo ricordare brevemente che la Charemoz/Cogne è costata
fino ad oggi 41 milioni di euro senza considerare la rivalutazione
monetaria allegata all'inflazione e ci sono cifre che sono state
pagate nel 1983 e che costa oltre 500mila euro l'anno per la
gestione dell'impianto chiuso. Teniamo conto che sulla strada
regionale già strada statale n. 507 sono stati fatti notevoli
investimenti e altri dovremo farne, abbiamo approvato nei giorni
scorsi 41 milioni di euro per una variante di Chevril, è evidente
che non possiamo pensare di lasciare Cogne senza una possibilità di
sicurezza alternativa all'attuale strada regionale, per cui a noi e
al gruppo del "PdL" è parso... con uno spirito oggettivo e non
partigiano: quello di promuovere la trasformazione dell'attuale
tunnel tranviario in galleria stradale. Questo è un progetto che
chiude un "buco" enorme nel bilancio della Regione, questi 500mila
e passa euro che viaggiano per tener chiuso un impianto, perché il
giorno che si aprisse tale impianto i costi sarebbero di oltre 2
milioni di euro per trasportare qualche centinaio di persone. Credo
che sarebbe un bel modo per chiudere la legislatura che questo
fatto, che piano piano è partito da alcuni gruppi di opposizione e
poi è stato acquisito come una problematica da parte di tutto il
Consiglio trovasse una chiusura concorde, quindi auspichiamo che la
Giunta accetti il nostro ordine del giorno.
Presidente
- La parola al Consigliere Ottoz.
Ottoz (PdL)
- Nella scorsa legislatura, quando fu
sollevato questo problema della trasformazione in tunnel e ci
furono dei documenti, l'allora Assessore alle opere pubbliche
Vallet, della cui maggioranza facevo parte, simpaticamente ci prese
in giro tutti, ossia si presentò ad una richiesta di questo tipo
dicendo: "fare un altro tunnel vicino costa altri 140 miliardi"; in
realtà, la nostra richiesta come quella di oggi era quella di
allargare il "buco" e non pensare più al trenino. Avremmo voluto il
collega Sandri ed io, quando abbiamo scritto la risoluzione,
chiedere un piano di fattibilità, ma, siccome ciò avveniva 5 minuti
dopo un mio accorato intervento sui piani di fattibilità che aveva
portato il Presidente Caveri a commentare simpaticamente, abbiamo
modificato il testo in modo che di questo non si parli. Piacerebbe
al nostro gruppo e al gruppo "PD" un piccolo atto di buona volontà
a fine legislatura, quanto meno di depositare alla prossima
legislatura una riflessione seria ed impegnativa sul fatto che
questo problema sia preso in mano in un modo nuovo, quindi, al di
là delle posizioni di ciascuno, l'acquisito, il già fatto, il già
detto e il già deciso, che tale risoluzione potesse passare per
testimoniare che si è sensibili a questo che è un grande
problema.
Aosta/Cogne passando dalla galleria sarebbe più breve della
strada attuale, permetterebbe grandi risparmi, non si è sotto
schiaffo di valanga, né di frana, ci sono 2 strade per arrivare ad
Acque Fredde - quella di Gressan e quella di Charvensod -, questo
sarebbe il modo di togliere da ogni possibile isolamento la Valle
di Cogne, dandole la possibilità di utilizzare il "domaine skiable"
di Pila, senza tutti i problemi di funivie richieste,
"Superphénix", che non si può superare né sotto, né sopra...
Speriamo che oggi si possa con una decisione che non impegna la
Giunta, dare un segnale forte sul fatto che tale questione può
essere riconsiderata.
Presidente
- La parola al Consigliere Segretario
Venturella.
Venturella (Arc-VA)
- Noi, fuori un po' dal coro
dell'opposizione, a cui faceva riferimento il collega Sandri,
voteremo contro la risoluzione, perché non condividiamo l'impianto
della risoluzione sia nella sua strutturazione formale, sia in
quella sostanziale. Crediamo che in Valle lo sviluppo viario sia
importante, che grandi risorse vengono messe ogni anno attraverso
il bilancio annuale e quello triennale, con diverse forme, con
diversi contenuti, già nello sviluppo viario, aggiungere un tunnel
autostradale alla strada regionale n. 47 ha poco senso. Perché?
Perché la progettazione della galleria del Drink era una
progettazione di tipo alternativo, che partiva da questo percorso
che era un percorso ferroviario, ma aveva una sua ragione di essere
all'inizio e anche attualmente perché fa parte di un percorso che
potrebbe essere benissimo pensato partendo da Aosta, utilizzando la
funivia per arrivare fino a Plan Praz, portando da Plan Praz a
Cogne e da Cogne pensando ad un itinerario di tipo turistico,
culturale, ambientale e anche scolastico, di limitare l'utilizzo
della ferrovia Pila/Cogne a solo un utilizzo di collegamento
alternativo, secondo noi è riduttivo e limitante. Anche in
Commissione abbiamo condiviso questo, mi sostenga Presidente Borre,
perché faceva parte di un discorso generale, quindi la nostra
speranza invece è che la Commissione deputata allo studio finisca
in fretta il suo approfondimento tecnico-scientifico e che la
galleria si apra invece al più presto, come è stata pensata in
passato.
Presidente
- La parola al Consigliere Ottoz.
Ottoz (PdL)
- Sintetizzo l'intervento del Consigliere
Venturella, che non ho capito perché non ho capito la parte
scolastica, la parte ambientale, non ho capito niente, sono molto
stanco, l'intervento è il seguente:
"nunc ac sempre" treno,
quando si parla di non treno lui perde il controllo dei
ragionamenti. Io dico questo, e vorrei dirlo forte e chiaro,
dopodiché non dipende da me se non dare il mio voto, la decisione:
se il trenino di Cogne partirà mai, ci si ricordi che i costi di
gestione sono la conseguenza di questa non decisione. Se invece,
come è forse possibile, per non dire probabile, non partirà mai,
rendiamoci conto dei soldi che abbiamo buttato della Comunità
valdostana e chi è dell'idea che comunque, siccome il treno è
anatema, non se ne può parlare, prendo atto, ma ricordiamoci solo
che, quando avremo a fare i conti alla fine, perché questa roba
probabilmente non partirà mai, ma, se partirà, avrà dei costi di
gestione tali e non risolverà nessun problema, che poi bisognerebbe
avere il coraggio di dire: "va bene, abbiamo sbagliato". Prendo
atto che il collega Venturella... non è la "Jungfrau", percorso
turistico Acque Fredde/Epinel, non è il trenino che va a Punta
Helbronner, è un buco dove le persone che soffrono di claustrofobia
soffrono di grossi problemi, se mai partirà.
Presidente
- La parola al Consigliere Viérin Marco.
Viérin M. (SA)
- Solo per fare una precisazione. Su
questo tema da sempre, da 8-10 anni, abbiamo le nostre perplessità,
eravamo come gruppo per un'altra scelta. Dalle riflessioni che oggi
ho sentito fare ai colleghi Ottoz e Sandri mi sembra che siano
stati "fulminati sulla via di Damasco", ossia mi sembra che abbiano
ripreso le nostre considerazioni - e sono nei verbali -
dimenticandosi che il movimento politico del Consigliere Sandri
sostenne chiaramente questa scelta, oggi, quando il fatto è
compiuto, non si può che fare una forte riflessione, ma una
riflessione sullo stato delle cose, perché non possiamo tornare
indietro e dirci che non è stato fatto niente. I soldi sono stati
spesi, bisogna fare una forte riflessione, sulle difficoltà e sulla
gestione che oggi ho sentito dire in quest'aula, probabilmente tali
colleghi dovevano farla insieme a noi parecchi anni fa. Oggi noi
come gruppo, visto che questa situazione è presente ed è quasi
realizzata totalmente, riteniamo che una riflessione il futuro
Consiglio dovrà farla in merito ad alcune conoscenze. Riteniamo
comunque che, per un vero collegamento fra il comprensorio di Cogne
e il comprensorio di Pila, sia necessario riesaminare il discorso
della funivia, da noi sempre sostenuto; questo tema va affrontato e
la riflessione deve comprendere anche l'opera quasi del tutto
completata del trenino da noi mai sostenuta.
Presidente
- La parola al Consigliere Ottoz.
Ottoz (PdL)
- Per fatto personale. Non sono mai stato
"fulminato sulla via di Damasco", anche perché sono stato a
Gerusalemme, ma in Siria non sono mai stato. In ogni caso il
collega Viérin non si ricorda che dal 1998 in avanti la mia
posizione è sempre stata per abolire il treno e allargare il buco,
come ho scritto sul giornale, come ho scritto su "Il Peuple", come
ho dichiarato in ogni occasione, quindi non so se è stato
fulminato, ma per il trenino non il sottoscritto.
Presidente
- La parola al Consigliere Sandri.
Sandri (PD)
- Anche qui quasi per fatto personale. Io ero
presente nel 1987 quando fu deciso il trenino di Cogne, non lo
votai allora. Ho tentato di entrare in Siria, mi hanno ricacciato
indietro dalla frontiera dalla Turchia e dalla Siria perché non
avevo il visto, quindi non ho avuto nessuna illuminazione. Di fatto
è il nostro gruppo che ha dimostrato e testimoniato con chiarezza
tutte le spese che sono state fatte fino ad oggi, gli oltre 60
milioni di euro che sono stati spesi. Quello che trovo grave è che
il collega Viérin non abbia speso una parola per contestare i
contenuti della nostra risoluzione, che sono contenuti che parlano
di sprechi, di spese e di una serie di questioni pratiche.
Rispondete sui contenuti se avete delle risposte da dare. Il "quasi
terminato" sono 20 anni che lo sentiamo e noi, insieme ad un'altra
parte della minoranza del Consiglio regionale, al di là delle
posizioni politiche più generali, riteniamo che sia un periodo
sufficientemente ampio per dire che il tempo è scaduto.
Presidente
- La parola al Presidente della Regione,
Caveri.
Caveri (UV)
- Intanto vorrei notare che avete un'energia
assolutamente invidiabile perché fino all'ultimo secondo siete
"freschi come una rosa". Apprezzo moltissimo perché dimostra che
questo Consiglio, malgrado un lungo lavoro di 5 anni, ha mantenuto
una grande vitalità e di questo...
(interruzione della Consigliera Squarzino Secondina, fuori
microfono)
... la sua acidità di stomaco ci accompagna fino all'ultimo
secondo, collega Squarzino, la rimpiangeremo moltissimo, ogni tanto
le telefoneremo per avere qualche suo Consiglio. L'ho già fatto
all'inizio della seduta, vorrei ringraziare tutti i colleghi per il
lavoro svolto in questi anni pur nella differenza delle posizioni
che ciascuno di noi ha interpretato.
Sarei in questo clima buonista, come si direbbe con veltroniana
definizione, quasi tentato di accoglierla, non fosse che la
risoluzione è priva di contenuti, perché è evidente che oggi non
possiamo immaginare nella piena definizione di una serie di
approfondimenti che sono stati affidati agli ing. Bandinelli e
Grasso e all'avv. Serasso, non possiamo pensare che, nelle more del
funzionamento di questa Commissione che sta facendo una serie di
accertamenti, con una specie di "blitz" all'ultimo secondo del
Consiglio, ci indirizziamo verso l'eccentrica soluzione di
trasformare una galleria ferroviaria in una galleria stradale. È
una cosa immaginifica di cui potrà parlare liberamente come è ovvio
il prossimo Consiglio, quindi voteremo contro.
Presidente
- La parola al Consigliere Viérin Marco.
Viérin M. (SA)
- Per una volta che pesco il Consigliere
Sandri con l'amo nudo...
Tanto per essere chiari, caro Consigliere Sandri, i contenuti
proprio non li ho voluti ricordare, perché ci sono agli atti di
questo Consiglio nelle legislature passate atti da noi presentati e
richiamati al voto, dove il suo movimento non ha votato e noi
avevamo proposto di bloccare, quando erano stati spesi solo 15-20
miliardi, quell'opera e il suo movimento prese una posizione del
tutto diversa, quindi lei è stato proprio "fulminato sulla via di
Damasco".
Per quel che concerne il collega Ottoz, lui avrà fatto parte di
qualche gruppo o era ancora allora nel "Gruppo Misto"?
Presidente
- Pongo in votazione la risoluzione:
Consiglieri presenti e votanti: 29
Favorevoli: 4
Contrari: 25
Il Consiglio non approva.
