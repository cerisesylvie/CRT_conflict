Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 58 del 27 febbraio 1970 - Resoconto
OGGETTO N. 58/70 - Regolamenti comunitari della C.E.E.
concernenti assegnazione di premi per la macellazione di vacche
lattifere e per la non commercializzazione del latte e dei prodotti
lattiero-caseari. (Interpellanza)
Maquignaz
(D.C.)
- Dunque, noi abbiamo ricevuto il
telegramma Ministeriale il 9 dicembre del 1969, dove si diceva che
le domande per la macellazione dei capi dovevano pervenire
all'assessorato entro il giorno 20 dicembre. Praticamente avevamo
10 giorni per poter informare gli agricoltori e ricevere queste
domande.
Noi abbiamo trasmesso questo telegramma, puro e semplice come ci
è arrivato, senza nessun commento, a tutti i Consiglieri regionali,
ai Presidenti delle Società di allevamento, alle associazioni
sindacali del settore agricolo, ai veterinari regionali.
Quindi mi pare che già questo fa capire come mai noi non abbiamo
interessato la Commissione dell'agricoltura su questo problema, non
ne avevamo il tempo materiale, perché riunire la Commissione
comportava un due o tre giorni, dopo non rimaneva più nessun giorno
per poter predisporre per quelle domande di informare gli
agricoltori. Perché noi lo abbiamo fatto? Lo abbiamo fatto in
quanto che non volevamo privare i nostri agricoltori di eventuali
benefici da parte della Comunità europea; noi cerchiamo di
strappare tutti i fondi possibili del FEOGA e qui non mi sembrava
giusto, e del resto non era nemmeno possibile, non dare
comunicazione di un provvedimento che avrebbe potuto danneggiare,
se noi lo ignoravamo, i nostri agricoltori.
Ho già avuto occasione di dire quello che penso su questo
provvedimento, sulle influenze che possono avere nella Regione, che
per me sono negative, però dico solo che noi non potevamo sottrarci
anche in considerazione del fatto che l'Ispettorato è stato
assorbito dalla Regione e quindi le comunicazioni che vengono
trasmesse all'assessorato, noi abbiamo anche il dovere di darne
diffusione.
Il giorno 17 dicembre abbiamo ricevuto le bozze, i due testi di
regolamento e abbiamo trasmesso questi due regolamenti, il primo
dei quali prevede dei contributi per la macellazione di tutti i
capi e a condizione, però, che le aziende abbiano un numero di
almeno due capi bovini e queste bovine devono essere macellate
entro il 30 aprile. Alle aziende fino a cinque capi viene dato il
contributo appena hanno adempiuto a questo dovere e cioè dopo il 30
aprile; beninteso ci saranno tutte le formalità, ma è previsto il
contributo fino a 125.000 lire all'atto dell'adempimento di questa
macellazione. Per le aziende invece superiori a cinque capi il
contributo viene dato per un 50% all'avvenuta macellazione di tutti
i capi bovini da latte e l'altro 50% dopo i tre anni.
Evidentemente, le domande sono affluite e ne abbiamo 22 tutte
giacenti in assessorato. Devo però precisare, per un numero totale
di 260 capi, di cui 134 bovine da latte, perché loro hanno
presentato le domande anche per tutti i capi da stalla, ma come
bovine da latte sono solamente 134.
Man mano che arrivano gli agricoltori all'assessorato per
conoscere le norme e come impostare le domande e i relativi
documenti, viene illustrata loro la circolare ministeriale, cioè i
motivi proprio, di questi provvedimenti, e allora gli agricoltori
si rendono conto che questi provvedimenti non sono molto
vantaggiosi: difatti mi risulta che già due hanno rinunciato in
quanto che hanno capito che non era conveniente. Tutti gli
agricoltori pensavano di poter avere un contributo
sull'abbattimento di uno, due, o tre capi e quindi questo era un
vantaggio, avere quelle 125.000, mentre invece quando hanno capito
che devono abbattere tutte le bovine da latte e rinunciare
praticamente all'allevamento delle bovine da latte, il discorso
cambia e io penso che di tutte queste domande, una buona parte
delle domande verrà ritirata. Cito un altro esempio che è capitato
l'altro giorno, un agricoltore che aveva fatto la domanda per il
contributo per la macellazione dei capi bovini, contemporaneamente
aveva presentato una domanda per un prestito, dove la Regione paga
gli interessi, cioè la Regione, coi fondi del piano verde, e in
questo caso noi abbiamo detto: se Lei rinuncia all'allevamento di
questi capi e vuole fare l'allevamento dei bovini da carne, il
discorso è un altro, altrimenti, se Lei rinuncia all'allevamento
del bestiame noi non possiamo più dare il mutuo perché la stalla,
il fienile, ecc. non hanno più nessuno scopo. Lui ha capito che la
cosa era pericolosa e quindi anche quello probabilmente rinuncerà
alla richiesta di macellazione dei capi.
Quindi, per concludere, noi abbiamo queste 22 domande, per 261
capi, 261 e di cui 134 sono vacche lattifere; però, come ripeto,
più della metà di queste domande verranno certamente ritirate
perché già quando sono venuti a prendere informazioni hanno capito
che non era l'intervento che loro si aspettavano. Io l'ho già detto
prima e lo ripeto; penso che non potevamo non dare diffusione di un
provvedimento del genere perché avremmo potuto danneggiare
eventuali agricoltori che avessero intenzione di abbandonare
quell'attività, quell'azienda e lasciare i loro terreni a
disposizione o per l'affitto o per altro, ad altri agricoltori.
Quindi, poi, c'è la considerazione da farsi che noi, avendo
assorbito l'Ispettorato agrario, anche per questo, secondo me,
eravamo tenuti a darne diffusione e ultima cosa, dico solo che il
tempo limitato tra la data in cui abbiamo ricevuto il telegramma e
la data in cui scadevano... scadeva il termine per la presentazione
delle domande, non ci ha consentito di informare, di interpellare
la Commissione dell'agricoltura.
Manganoni
(P.C.I.)
- Io dò atto di esserne stato
informato mediante una circolare che l'assessore ha trasmesso ai
Consiglieri, però, pur tenendo conto dei 10 giorni insufficienti,
ecc., io penso che non sarebbe stato male che l'assessore il
problema l'avesse poi anche in seguito portato a conoscenza del
Consiglio, e sentito anche il parere del Consiglio.
Secondo, qui io mi domando ancora cosa è la coerenza, noi stiamo
spendendo miliardi, e qui sul bilancio lo vedremo, per il
risanamento del bestiame ed è una azione che da tutti, non solo dai
Consiglieri, ma in genere, era stata approvata, fuori Valle, da
parte di persone competenti fuori Valle abbiamo ricevuto anche gli
elogi, poi noi spendiamo dei miliardi per risanare il bestiame, poi
paghiamo per abbattere il bestiame risanato, è vero o non è vero?
primo...
Secondo, noi spendiamo dei miliardi, e ne abbiamo spesi forse a
decine nel passato, per incrementare l'attività agricola, che in
Valle d'Aosta consiste particolarmente nell'allevamento, no?
Quindi, premi per la fontina, per la ricostruzione di alpeggi, per
la ricostruzione di stalle, fienili, insomma, non vi elenco tutta
la gamma dei contributi.
Noi paghiamo per distruggere quello che noi abbiamo costruito,
che i nostri agricoltori hanno costruito, con le loro fatiche e con
i miliardi della Valle, è vero o non è vero? Allora io vi chiedo:
ma qui siamo matti? Allora piantiamola lì di dare i sussidi; diamo
i sussidi non più per incrementare l'agricoltura, diamo i sussidi
per distruggerla l'agricoltura, perché qui ci troviamo esattamente
in questa situazione: la Regione sovvenziona, paga per svilupparla,
poi il Mercato Europeo Comune (MEC) paga per distruggerla; è vero o
no? Quindi io mi domando, ma questo controsenso, questa assurdità,
io non so, che va contro ogni regola del buon senso, io capisco che
qui non possiamo incolpare l'assessore perché sono disposizioni del
MEC che noi siano tenuti ad applicare, è vero, ma se queste
disposizioni del MEC vanno in senso diametralmente opposto
all'impostazione dell'amministrazione regionale, io mi dico, ma, ma
noi qui, francamente, facciamo scempio di miliardi, noi paghiamo
per costruire e poi paghiamo per demolire quello che abbiamo
costruito. La realtà è questa.
Maquignaz
(D.C.)
- Dunque, ho già detto prima che
questo provvedimento però non ha trovato molto favore, quindi le
bovine che verranno macellate saranno un numero molto, ma molto
limitato, su 40.000 ne avremo sì e no una cinquantina, non di più.
Però in secondo luogo devo dire che questo non è, io sono anche
d'accordo con il Consigliere Manganoni, ma non è un provvedimento
nostro, è una norma comunitaria di cui noi possiamo anche criticare
qui nella nostra Regione, nella nostra Regione questo probabilmente
non è confacente, però nel complesso dell'economia agricola di
tutte le altre nazioni ritrova la sua validità. Dico solo che il
MEC non è che distrugga l'agricoltura; nel MEC si è cercato di
vedere qual era il difetto maggiore dell'agricoltura, cioè erano le
aziende non sufficientemente ampie, non avevano quella convenienza
economica, quelle dimensioni ottimali per poter avere un reddito
sufficiente, quindi loro hanno ritenuto opportuno di dare questo
indirizzo, cioè, permettendo le piccole aziende, aiutando le
piccole aziende a disfarsi dal bestiame in modo da poter
accentrare, aver delle aziende più grosse, cioè questi proprietari
metterebbero i loro terreni a disposizione degli altri che
potrebbero costituire delle aziende più valide o attraverso
l'affitto, o attraverso la cooperazione, stalle sociali, ecc.
Quindi il principio, secondo me, non è sbagliato; solo che non
trova facile applicazione qui nella Regione, dove abbiamo la
questione delle aziende che hanno terreni in fondo valle, hanno i
mayens, hanno gli alpeggi, è tutto legato, abbiamo lo
spezzettamento del terreno, abbiamo la polverizzazione dei terreni
nella stessa azienda, quindi questi sono tutti problemi nostri che
però il mercato comune, nel suo insieme non poteva naturalmente non
tenere in considerazione. Comunque noi abbiamo già detto quello che
ne pensavamo su queste norme applicative, l'abbiamo detto in quel
convegno ed evidentemente però non possiamo sottrarci, secondo me,
a dare diffusione, non possiamo non dare diffusione di questi
provvedimenti. Dobbiamo però informare bene gli agricoltori dei
pericoli che ci sono, perché tanto è vero che loro potrebbero anche
perdere ulteriori benefici poi, altri contributi e questo è già
sufficiente per farli cambiare avviso.
Quindi io posso anche essere d'accordo sul concetto espresso dal
Consigliere, però le ripeto, se non avessi dato diffusione,
probabilmente il Consigliere Manganoni avrebbe detto "Perché non
avete dato diffusione e non avete permesso agli agricoltori di
avere i contributi che vengono dal MEC?".
