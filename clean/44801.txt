Classificazione
ISTRUZIONE PUBBLICA
Istituzioni scolastiche



Oggetto del Consiglio n. 1728 del 14 luglio 2022 - Resoconto
OGGETTO N. 1728/XVI - Interpellanza: "Problematiche
riguardanti il Convitto regionale 'Federico Chabod'".
Bertin (Presidente) -
Punto n. 39. Per l'illustrazione si
è prenotata la consigliera Guichardaz, ne ha facoltà.
Guichardaz Erika (PCP) -
Oggi parliamo dell'istituto
Convitto Chabod, che trae origine dallo storico Collegio Saint
Bénin, culla dei secoli della cultura valdostana e che dal 1978 è
diventato regionale. Nato in un periodo in cui la scuola e
l'istruzione erano un privilegio di pochi, oggi il Convitto
rappresenta un importante punto di riferimento per tutta la
comunità valdostana, che risponde sia alle esigenze degli studenti
più motivati e brillanti, sia alla necessità degli allievi più
bisognosi di risposte e supporto. Basta in effetti leggere il piano
triennale dell'offerta formativa di quest'istituzione per rendersi
conto del grande lavoro fatto negli anni, tenuto conto che l'utenza
del Convitto va dai 6 ai 19 anni, con esigenze molto diverse che
richiedono all'istituto anche di configurare il proprio servizio in
modo da soddisfare le necessità delle varie fasce di età. Questa
utenza negli ultimi dieci anni è praticamente raddoppiata, in
particolare per quanto concerne gli studenti del semiconvitto.
La prospettiva educativa di quest'istituzione è una proposta
completa, che non si limita a garantire l'assistenza, la fornitura
del pasto, l'attività di studio o le iniziative ludico-sportive, ma
concorre anche alla crescita dei bambini e ragazzi in stretto
accordo con le famiglie e i docenti delle istituzioni scolastiche
di riferimento. Basta osservare, quando vediamo i ragazzini andare
dalla scuola San Francesco al Convitto, per vedere alcuni degli
aspetti educativi che questi educatori portano, anche solo nello
spostamento tra un edificio e l'altro.
Insomma, è una realtà molto importante e molto valorizzante che,
come dicevo, in questi anni ha sicuramente aumentato la sua utenza,
proprio per la fama che si è costruita. Sicuramente non possiamo
non ricordare il rettore Notari che, sotto questo punto di vista,
ha dato sicuramente un'impronta e uno sviluppo molto importante a
quell'istituto.
Tutto ciò premesso, però abbiamo rilevato il giorno dello
sciopero che il 60 percento dei quaranta educatori del Convitto ha
aderito e, nell'intervista rilasciata dal segretario del
SAVT-École, sono state evidenziate molte criticità che
evidentemente sono molto sentite dal personale educativo. Immagino
che vi sia anche un aumento dei costi e, sotto questo punto di
vista, ho notato che nell'assestamento vi sono già delle iniziative
per andare incontro all'aumento dei costi di queste istituzioni, ma
con quest'interpellanza volevamo comprendere che cosa è stato fatto
rispetto alla questione dell'equiparazione della laurea, riferita
alla classe di concorso 18 e 19 di cui abbiamo ampiamente parlato
in altri Consigli. Vogliamo comprendere anche quale sia la
motivazione che ha portato a togliere il
voucher
per le
famiglie della scuola primaria, quale si ritiene essere il ruolo
del Convitto Federico Chabod e se si stia valutando
l'esternalizzazione di parte di questo servizio.
Presidente -
Risponde l'assessore Caveri.
Caveri (AV-VDA UNIE) -
Intanto colgo l'occasione per dire
che proprio il giorno dello sciopero, qui sotto in Piazza de
Deffeyes uno degli educatori ha parlato di chiusura del Convitto.
Naturalmente ne approfitto per dire che è una sciocchezza. Alcune
risposte saranno farina del mio sacco, altre invece sono delle
risposte preparate in collaborazione con l'Assessorato alla sanità
e con il Dipartimento del personale.
Purtroppo, per la prima questione non vi sono novità rispetto
allo scorso anno, in particolare a quanto riportato nella nota
protocollo 14.899 del 12 agosto 2021, dell'allora dirigente della
struttura personale scolastico alla rettrice del Convitto, in
merito alla richiesta di chiarimenti relativamente alle graduatorie
regionali del personale educativo del Convitto per il 2021 e 2022.
Atteso che il Ministero dell'istruzione per l'accesso alle GRS del
personale educativo non ha previsto, nemmeno con la nuova ordinanza
112 del 2022, quale titolo la laurea vecchio ordinamento classe 18,
né ha fatto rimando all'equiparazione di cui al decreto legislativo
9 luglio 2009, si ritiene, alla luce del parere ministeriale e
della celebre (mi rendo conto negativa per gli educatori) sentenza
della Corte d'Appello di Torino, sentita anche l'Avvocatura
regionale, che gli aspiranti in possesso di questa laurea non
possono allo stato accedere alla GRS del personale educativo anche
per il 2022/2023.
Cercheremo di nuovo di sollecitare il Ministero perché,
purtroppo, in barba anche a quel che disse il ministro Azzolina in
una risposta evidentemente abborracciata in Parlamento, queste sono
le norme che derivano dagli indirizzi su questo personale, che ci
vengono da parte del Ministero.
La seconda domanda è di permettere l'accesso al Convitto.
Intanto non drammatizziamo, nessuno ha mai messo in dubbio la
possibilità dell'accesso al Convitto, anche se poi lei sa che per i
bambini della primaria questo riguarda una sola scuola, che è la
scuola San Francesco. Questo credo che debba essere anche un
elemento su cui riflettere, perché c'è una sacca di positività,
qualcuno potrebbe chiamarla privilegio, che però va in qualche
maniera considerata e che si lega anche alle decisioni che sono
state assunte.
Il Convitto accoglie bambini e ragazzi, come ricordava lei,
dalla prima classe della scuola primaria fino all'ultima classe
della scuola secondaria di secondo grado. In riferimento a questa
deliberazione della Giunta, la 661 del 7 giugno 2022, che riguarda
le disposizioni applicative per l'erogazione di
voucher
per
la frequenza durante l'anno scolastico di collegi, convitti e
servizi di doposcuola, ai sensi di una legge regionale che è la 23
del 2010 articolo 11, confermo che sono state apportate alcune
modifiche in materia di erogazione dei voucher per i bambini
iscritti alla scuola primaria a partire dall'anno scolastico
2022/2023. Per completezza di informazione e per situare anche il
fenomeno, faccio presente che per l'anno scolastico 2021/2022 erano
iscritti al convitto 131 alunni della scuola primaria, che sono
circa il 30 percento della popolazione del Convitto, e che di
questi 43 hanno usufruito del voucher, con una percentuale che
andava dal 15 al 90 percento, in particolare 30 famiglie hanno
beneficiato di un voucher della misura superiore al 50 percento
della retta.
In sede di modifiche della DGR, l'Assessorato alla sanità e alle
politiche sociali, questa è una delle risposte che leggo anche se
ovviamente abbiamo fatto una riunione apposita per approfondire la
questione, ha ritenuto opportuno considerare, ai fini
dell'erogazione dei voucher regionali, sia in ragione della
disponibilità finanziaria - lo ha ricordato lei stessa che i costi
del Convitto sono cresciuti molto - che per ragioni di equità - io
vorrei proprio sottolineare questo tema dell'equità - quali
convittori e semi convittori, gli studenti frequentanti i percorsi
di scuola secondaria di primo e secondo grado e gli istituti di
formazione professionale, e non più i bambini frequentanti la
scuola primaria. Quindi, si è salvaguardata la situazione pregressa
e si è cominciato a fare un ragionamento che non priva della
possibilità, lo dirò tra poco, di ottenere comunque un voucher.
Tale scelta è dipesa dal fatto che, a differenza degli studenti
frequentanti le scuole secondarie, per gli alunni della scuola
primaria vengono erogati servizi di mensa direttamente all'interno
delle istituzioni scolastiche. Questo è un caso in cui la Regione,
a differenza di quello che avviene sull'intero territorio dove le
mense sono in capo ai Comuni, la Regione fa una mensa
eccezionalmente per i bambini della scuola San Francesco e vi è la
possibilità di aderire ai servizi di doposcuola presenti sul
territorio del Comune di Aosta. Per tali famiglie, quelle che oggi
si sentono in qualche maniera penalizzate, è prevista dalla DGR di
cui abbiamo parlato, la possibilità di richiedere un voucher per i
servizi di doposcuola svolti dagli enti organizzatori iscritti ad
apposito elenco regionale. Le domande potranno essere presentate a
decorrere dal 20 settembre e, qualora rientranti nei requisiti
stabiliti dalla DGR, verrà riconosciuto un contributo fino al
massimo di 800 euro.
Il Convitto Federico Chabod è l'unico ente del territorio
regionale ad accogliere quali semiconvittori i bambini frequentanti
la scuola primaria. Io non so perché questo è successo. Immagino
che sia perché a un certo punto il Convitto, come lei ricordava,
nella parte storica riguardava quelli che arrivavano dalle vallate
e venivano da Aosta. A un certo punto il Convitto si è in qualche
maniera svuotato e quindi si è cominciato ad accogliere non solo
quelli delle secondarie, anche quelli delle medie e poi si è aperto
anche a quelli delle primarie, creando una situazione di esplosione
che io non vedo in senso negativo, ma bisogna a un certo punto
rendere questi servizi di doposcuola in qualche maniera equi non
solo su tutte le scuole di Aosta, ma facendo una riflessione che
riguarda tutte le scuole della Valle.
Il Convitto quindi è stato invitato dalla struttura regionale
competente a presentare la richiesta di iscrizione all'elenco
regionale dei soggetti organizzatori dei servizi di doposcuola. È
il progetto del servizio per consentire anche agli studenti della
scuola primaria di poter beneficiare dei voucher per il servizio di
doposcuola. La richiesta di iscrizione e il progetto da parte del
Convitto sono pervenuti in data 30 giugno e sono attualmente in
fase di istruttoria. Da informazioni assunte presso la struttura
competente, si comunica che l'iter verrà concluso nei tempi utili
per consentire, come dicevo prima, entro il 20 di settembre alle
famiglie di presentare le richieste di voucher per l'anno
scolastico 2022/2023; quindi, si passa da un tipo di voucher a un
altro, ma il voucher ci sarà.
Fermo restando il Convitto come luogo privilegiato di studio e
di formazione, e rispondo alla domanda 3, preciso, in linea con
quanto riportato nel DEFR, la necessità di procedere con una
razionalizzazione dei costi, valutando la possibilità di accedere a
finanziamenti alternativi e contributi regionali, e questo può
avvenire, ad esempio, sui fondi del Fondo sociale europeo. Tale
logica dovrebbe sovraintendere le nostre strutture, visto che
talvolta rischiamo di trovarci in difficoltà a spendere i fondi
comunitari, perché noi sappiamo che tali fondi sono più difficili
da rendicontare ed è più semplice avere dei fondi regionali
direttamente, perché c'è meno guardiania, non in senso negativo,
però per i fondi comunitari ci vuole un po' più di attenzione.
Tenuto conto delle esigenze delle famiglie e del territorio,
ritengo importante avviare una riflessione che coinvolga l'intera
comunità educante, per formulare nuove proposte che permettono a
tutti i bambini e ragazzi della nostra regione di usufruire in modo
equo e inclusivo dei servizi educativi extrascolastici di qualità.
Lo stesso vale per il Gervasone a Châtillon: chi ha un figlio al
Prosper DUC può il pomeriggio stare nel convitto, ma chi come mio
figlio, per esempio, fa le scuole medie a Saint-Vincent, non ha
nessuna offerta di questo genere e ha le offerte del doposcuola che
vengono fatte all'interno del proprio edificio scolastico.
Sono attualmente vacanti: un B2 cuoco, cinque accudienti, un
custode, un B operaio specializzato e un C2 assistente
amministrativo contabile. Il Dipartimento personale e
organizzazione fa presente che è stato bandito il concorso per
l'assistente amministrativo e che sono state avviate le chiamate
pubbliche per i cinque accudienti.
Lo stesso dipartimento presume di poter coprire i posti vacanti
per i suddetti profili entro la fine di quest'anno.
Dove si può risparmiare? Una riflessione deve riguardare la
mensa. Ha senso che la Regione abbia un certo numero di cuochi,
oppure oggi si può immaginare, con tutte le accortezze, di poter
appaltare esternamente, come capita praticamente in tutte le scuole
della Valle? E ancora: ha senso avere un operaio specializzato?
Oppure si può ritenere che oggi si possa fare un appalto, come
fanno praticamente tutte le altre istituzioni scolastiche? È un
punto interrogativo, non è stata assunta nessuna decisione, si
tratta però di rendersi conto che una razionalizzazione non vuol
dire peggiorare le cose, ma può essere anche un miglioramento.
Presidente -
Per la replica la consigliera
Guichardaz.
Guichardaz Erika (PCP) -
Grazie Assessore. Ci dispiace
che dal 2021 a oggi il Ministero non abbia risposto; sotto questo
punto di vista lei parlava di un'ambiguità della ministra Azzolina,
adesso si è tramutata in un immobilismo del ministro Bianchi,
quindi non stiamo andando molto oltre. Bene il fatto di sollecitare
nuovamente, perché sotto questo punto di vista credo che vi siano
altre interpretazioni al di fuori del territorio valdostano, che
invece hanno equiparato quelle due classi di concorso e che forse,
visto che nessuno sotto quel punto di vista ha impugnato nulla,
magari potrebbero fare scuola.
Rispetto alla questione della San Francesco, io capisco bene
quello che lei ci ha detto, ma questa è stata una scelta della
Regione, nel senso che subito al Convitto potevano andare anche
quelli appartenenti ad altre scuole e a un certo punto si è deciso
di optare per questa scelta con la San Francesco, immagino anche
per una questione di risparmio, perché comunque gli educatori a
quel punto vanno solo in un'istituzione scolastica anziché
spargersi su tutto il territorio, un po' anche credo per una
questione di vicinanza, perché è la scuola più vicina. Rispetto ai
dati che lei ha dato delle iscrizioni, se lei va a notare nel
dettaglio, vi sono diversi fuori zona che adesso si iscrivono
proprio alla San Francesco per l'idea di andare in Convitto. Questo
non solo per una questione di praticità: molto probabilmente il
servizio del Convitto, anche per quell'aspetto della mensa, è
sicuramente migliore rispetto a tutte le altre scuole della città
di Aosta, ma anche perché gli orari della parte del semiconvitto
sono confacenti a chi lavora in pubblica amministrazione o in altri
luoghi, quindi sicuramente agevola tutto questo.
Quello che più mi lascia perplessa dalla sua risposta è
quest'idea di equiparare un po' il Convitto a un doposcuola, perché
quella convittuale è una realtà molto più ampia, come cercavo di
spiegarle in premessa, nel senso che il fatto che vi sia un piano
dell'offerta formativa, che vi siano degli educatori a seguire gli
alunni all'interno del Convitto, danno un servizio sicuramente
maggiore.
Rispetto alla delibera di cui parlava alla fine, mi sembra di
capire che stiamo parlando di un taglio immagino massimo di 30 mila
euro, perché si tratta molto probabilmente di quarantacinque
famiglie che, come le dicevo, sono le più bisognose, perché
immagino che due dipendenti regionali, per fare un esempio, possono
permettersi di pagare 1300 euro di retta annuale, ma coloro che
potevano accedere al cento percento del
voucher
erano
persone di altra natura.
Le faccio notare, a proposito del fatto che lei dica che in
questo momento c'è un voucher per il doposcuola, che sotto questo
punto di vista intanto, secondo me, è sbagliata la logica che anche
il Convitto abbia aderito al progetto di doposcuola, essendo
tutt'altra cosa, ma sotto questo punto di vista mi sembra che sia
un progetto a termine: cioè, a differenza della delibera che dava
continuità, questo è un progetto a termine. Vedo però che
all'interno della Commissione, da destra a sinistra, tutti hanno
votato quella delibera, quindi evidentemente lascia interdetti solo
noi.
Rispetto infine alla questione dell'esternalizzazione, ci
consola il fatto che non si pensi all'esternalizzazione del
personale educativo, ma solo alla questione mensa e operai
specializzati, pur dicendole che avere la mensa interna, molto
probabilmente, sarebbe la scelta che dovrebbero fare un po' tutti.
Io da assessore nel mio Comune, ad esempio, lo facevo, perché il
servizio è nettamente migliore rispetto a quello esternalizzato che
ci può arrivare da Arnad, da Milano o da chissà dove.
