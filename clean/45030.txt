Classificazione
BILANCIO E CONTABILITA' REGIONALE
ENERGIA
Energia idroelettrica



Oggetto del Consiglio n. 1851 del 5 ottobre 2022 - Resoconto
OGGETTO N. 1851/XVI - Inizio della discussione generale sulla
mozione: "Impegno del Governo regionale a prevedere misure di
sostegno a favore di cittadini e operatori economici di tipo
strutturale, su medio e lungo periodo, per mitigare gli effetti
negativi dovuti ai rincari del mercato dell'energia".
Bertin (Presidente) -
Passiamo al punto n. 10 dell'ordine
del giorno. Per l'illustrazione, il consigliere Marquis.
Marquis (FI) -
Nel mese di luglio avevamo presentato
quest'iniziativa che poi, per varie ragioni, è slittata e viene
discussa oggi. È una situazione che credo che sia ancora
amplificata rispetto ad allora e tratta del problema del caro
energia, soprattutto della corrente elettrica per i valdostani, ma
anche per tutti gli italiani.
È sicuramente questa una questione molto complessa. C'è stato un
impazzimento del mercato dell'energia, direi una vera e propria
esplosione dei costi nel 2022, alla quale non si vede ancora una
possibile soluzione e che desta grande preoccupazione. Sicuramente
tutti i valdostani e tutti noi, in approccio all'inverno, abbiamo
avuto modo in questi giorni di controllare le bollette del
riscaldamento ed elettriche e tutti guardano con apprensione a
questa tematica. C'è chi è andato a fare degli acquisti del pellet
e ha già toccato con mano qual è l'incremento dei costi, chi dei
prodotti petroliferi del gasolio, ma ancor peggio chi è collegato
alle reti elettriche e alle reti del gas, perché vive una
situazione di apprensione amplificata poiché non sa ancora oggi
cosa si troverà di fronte a spendere nei prossimi mesi. È
addirittura una situazione di spesa al buio e ci si troverà poi di
fronte al dover riconoscere delle bollette che saranno sicuramente
ancora più pesanti rispetto a quelle che sono state emesse
attualmente.
Sicuramente ci sono tante ragioni a fronte di questi aumenti, la
più semplice è quella di attribuirla alla guerra, visto che la
Russia ha bloccato i rifornimenti di gas su tutto il territorio
dell'Unione Europea, però credo che non sia sufficiente fare queste
valutazioni perché, a mio avviso, c'è una tendenza su ampia scala
che porta all'incremento dei costi dell'energia, perché c'è una
grossa domanda a fronte di una scarsità di risorse. Probabilmente è
una questione che durerà nel tempo purtroppo, e sottolineo
purtroppo, e quindi c'è la necessità di affrontarla prendendo delle
misure che possano mitigare l'esposizione dei cittadini a queste
difficoltà.
In Italia, più che in altri Paesi, si hanno delle grosse
difficoltà in questo momento, perché abbiamo una grossa dipendenza
energetica sostanzialmente dall'estero. L'Italia è il primo Paese
dell'Unione Europea a 27 per la produzione elettrica da gas e
questo discende da politiche che sono state fatte nel tempo o da
politiche che non sono state fatte. Do due dati, per fare poi una
riflessione: l'Italia produce il 50 percento dell'energia elettrica
da gas, la Germania il 14,4 percento, la Francia il 6 percento.
Queste sono scelte che sono state fatte nel tempo di politica
energetica, che ha portato qualcuno a essere meno dipendente
dall'estero per le forniture, mentre altri hanno aumentato la
percentuale di dipendenza. Questo tipo di politiche ha portato già
a degli effetti che si sono manifestati nelle bollette. In Italia
le bollette, per queste ragioni, sono aumentate del 68 percento
fino al mese di settembre. In Germania solo del 19, in Francia del
7 percento.
Allora, bisognerebbe fare delle riflessioni, e qui credo che sia
l'aula deputata per farle a livello politico. A volte ci siamo
persi, probabilmente anche a livello locale, in discussioni
sull'inquinamento delle polveri sottili, ma nel frattempo che si
fanno questi ragionamenti non ci si rende conto che forse si
rischia di morire di freddo, per i costi che le mancate azioni
portano poi a riverberare sulla società.
Sicuramente ci sono più ambiti d'intervento e l'ambito
sovralocale è quello di riferimento per poter intervenire in modo
significativo su queste situazioni, perché sono situazioni che
stanno scappano di mano.
Io ho provato a fare alcune analisi sui consumi personali,
giusto per capire di cosa stiamo parlando. Dal 2021 al mese di
settembre c'è stato un aumento del 65 percento delle bollette a
pari consumo; questo è il costo che ci troviamo costretti ad
affrontare. Con il nuovo aumento che entra in vigore dal primo del
mese di ottobre, c'è un ulteriore aumento del 57 percento. Il tutto
porta, rispetto a gennaio 2021, a un incremento del 153 percento
delle bollette di energia elettrica, e non si hanno nemmeno delle
rassicurazioni su quello che è il futuro. Invito tutti a leggere
una bolletta elettrica e non si riesce neanche a trovare su
qualsiasi bolletta qual è il costo unitario del kilowatt/ora;
bisogna fare tutta una serie di calcoli per arrivarne a capo, e
anche qui credo che venga generata confusione nella comunità.
Sempre facendo due conti, perché alla fine bisogna
contestualizzare su dei numeri quello di cui si discute, tenuto
conto di quello che è il rapporto che è stato prodotto dal
Ministero della transizione ecologica sui consumi energetici e
sulla situazione energetica del 2021, emergono dei dati che possono
dare conto di quello che è il riflesso di questi aumenti sulla
comunità valdostana. Noi oltretutto, rispetto alle medie, bisogna
tener conto che siamo un paese di montagna e quindi i costi sono
sicuramente superiori rispetto a quelli che derivano dalle medie
nazionali. A livello di consumi elettrici, rispetto ai consumi che
abbiamo di 140 milioni di kilowatt/ora, abbiamo più o meno per le
famiglie un incremento di 40 milioni di euro di bollette rispetto
ai dati che abbiamo detto prima, delle percentuali di aumento che
ci sono state. Ci saranno circa 60 milioni di euro di aumento sul
riscaldamento e sui trasporti una trentina di milioni. Stiamo
parlando di 150 milioni di euro di aumento del costo delle
forniture energetiche per le famiglie valdostane.
E non abbiamo ancora parlato del discorso dell'imprenditoria,
che è ancora più complesso, al quale dovremo far fronte questo
autunno. Su questo esprimo grande preoccupazione, perché anche in
questi giorni, parlando con degli esercenti di attività, dicono:
"mi sono arrivate le bollette", ma c'è gente a cui sono arrivate
bollette da 10 mila euro! Io non lo so come faranno a sostenere
queste spese, soprattutto in una realtà come quella valdostana dove
abbiamo una maggiore fragilità del tessuto economico, viviamo di
stagionalità, viviamo di situazioni che spesso stanno in equilibrio
di misura. Quindi non so cosa ci aspetterà nei prossimi mesi, se la
politica non sarà in grado di prendere delle decisioni e degli
interventi.
A questo riguardo credo che questa sia l'occasione. Come ha
detto prima il collega Marguerettaz, la politica deve dire quello
che vuole fare, ma bisogna anche capire quello che può fare
rispetto alla situazione che stiamo vivendo, e bisogna farlo - a
mio avviso - senza delle preclusioni di natura ideologica, perché
siamo in una situazione di emergenza e in una situazione di guerra,
sotto questo profilo. Mai nessuno di noi avrebbe potuto immaginare
che dall'invasione della Russia in Ucraina ci potessero essere dei
riverberi che sconvolgessero completamente le abitudini di vita,
che mettessero a rischio tutto il modello produttivo, la
produzione, una grande difficoltà della quale non sappiamo ancora
vedere delle soluzioni.
Pertanto, è vero che a livello nazionale devono essere prese
delle determinazioni di natura politica per far fronte a questa
situazione, ma è anche vero che quando si ha la neve davanti la
porta di casa, il primo che deve occuparsene è il padrone di casa,
di far pulizia davanti il proprio uscio. Quindi, anche noi dobbiamo
capire cosa possiamo fare di fronte a questa situazione.
Noi siamo dei grandi produttori, come Valle d'Aosta, di energia
elettrica rinnovabile. Negli anni 2000 è stata fatta una grande
operazione di acquisizione delle centrali idroelettriche, che è
stato il più grande investimento a livello di lungimiranza politica
dell'ultimo ventennio, un investimento che ha creato delle grandi
soddisfazioni alla Regione, sia sotto il profilo politico, ma
soprattutto sotto il profilo economico, sia per lo sviluppo che ha
potuto dare all'impresa della produzione di energia, ma sia anche
agli introiti che ne sono derivati alla Regione attraverso le
accise e le tasse.
Sicuramente la società CVA ha fatto delle promozioni, il 40
percento di sconto sull'energia. Sotto questo profilo, a mio
avviso, c'è anche poca informazione sul territorio valdostano,
perché c'è gente che non ne beneficia ancora di questa promozione,
e ci sono 40 mila utenti che non beneficiano di questa scontistica.
Credo che bisognerebbe fare anche un po' di chiarezza, perché non
agevola il fatto che si vada a leggere sul sito che la promozione
finisce alla fine del mese di dicembre. Questo crea un po' di
spavento, e bisognerebbe dare un po' più di tranquillità
nell'evidenziare che la cosa andrà avanti, perché diversamente ci
sono dei soggetti e delle persone che non hanno il coraggio di
passare dal mercato di maggior tutela al mercato libero per poter
beneficiare di questa scontistica. È del tutto evidente che la CVA
fa quello che può, nel rispetto delle regole del mercato, ma è
altrettanto evidente che la società mette in campo degli utili.
Sono degli utili significativi e quest'anno, rispetto agli anni
passati, ancorché ci sia stata una riduzione della produzione del
16 percento, c'è stato un utile di 135 milioni di euro.
Allora forse, a livello locale, come a livello sovralocale, ci
sono due possibilità che si possono esperire per far fronte a
questa situazione. Una è quella di ridurre i costi. Il ridurre i
costi si può fare in due modi: attraverso l'immissione o il
prelievo di utili della società, o risorse dell'amministrazione da
mettere a disposizione dei cittadini, o attraverso il potenziamento
della produzione da rinnovabile sul territorio valdostano. Questo è
sicuramente un approccio più sul medio periodo rispetto all'effetto
immediato, o sennò bisogna cercare di ridurre consumi. Sono queste
le tre leve su cui, a mio avviso, bisogna lavorare.
Quindi, il discorso della possibilità di mettere a disposizione
degli utili. La proposta che è stata avanzata a livello di mozione,
che riprende una risoluzione che era stata approvata nel 2019 e che
è tuttora valida e ne conferma ancora di più oggi l'importanza, in
cui al primo punto si chiede di proporre una norma di attuazione
per l'azzeramento degli oneri di sistema. Va precisato che in
questo preciso istante lo Stato ha azzerato gli oneri di sistema;
quindi, in questo momento non sono in bolletta ma, attenzione, si
tratta di una sospensione, non che sono stati eliminati. Per dar
conto dell'importanza di questo numero, nel 2019 i valdostani
spendevano 45 milioni di euro in bolletta per gli oneri di sistema;
questa è la valenza di questa misura nell'ultimo anno che abbiamo
contabilizzato. Pertanto, credo che sia importante in questa fase,
ancorché sia stata sospesa l'applicazione degli oneri di sistema,
di fare una battaglia per ottenere l'esenzione come Valle d'Aosta
di questa posta dalle bollette elettriche, che sicuramente appena
ci sarà un minimo di riduzione del costo dell'energia, della
materia prima, verrà di nuovo rimessa nelle bollette dei
valdostani.
Il secondo impegno è quello che ho descritto prima: bisognerebbe
predisporre un'iniziativa legislativa mettendo a disposizione un
numero robusto, il più robusto che siamo in grado di mettere di
risorse, per far sì che si possa lenire le difficoltà che vivono in
questo momento i valdostani.
Un'altra curiosità riguardo al rinnovabile: bisognerebbe anche
chiedersi, perché tutti ci ricordiamo le discussioni che vennero
fatte qui in quest'aula, se a volte ci preoccupiamo di salvare un
pesciolino in più, magari su alcuni investimenti, una pernice
bianca piuttosto che guardare allo sviluppo dell'economia, ma credo
che poi alla fine bisogna puntare alla concretezza, perché se non
si pensa alla concretezza, si rischia poi di rimanere sulla
discussione ad affrontare le questioni in modo molto astratto.
Mi chiedo: anche noi probabilmente potremmo fare qualcosa di
più, come lo può fare l'Italia, sul potenziamento delle
rinnovabili; lo sta facendo tutto il mondo, in Italia si parla
molto ma si fa molto poco. Giusto per dare due riferimenti sotto
questo profilo, quest'anno ci sono stati in Europa 32,4 Gigawatt di
installazione di impianti di rinnovabile nuovi, 6,4 Gigawatt in
Germania, 4 nei Paesi Bassi, 4 in Spagna, 4 in Francia, 1 Gigawatt
in Italia! Ma perché questo? Facciamo tante parole, le
sovrintendenze, la burocrazia, stiamo quattro o cinque anni per
dare un'autorizzazione. Allora credo che in una situazione di
emergenza, come quella che stiamo vivendo, bisognerebbe provare,
anche nel nostro piccolo, a cercare di snellire queste pratiche,
per far sì che il prima possibile ci possano essere degli ulteriori
interventi che possono essere da volano per l'economia, ma che
possono anche portare a una riduzione dei costi dell'energia per i
valdostani, che possano quindi dare delle grosse utilità.
Questo è un insieme di ragionamenti che vogliono essere la base
per alimentare una discussione nell'aula. Sicuramente è una
discussione che più che mai è attuale, e credo che tutti
condividiamo l'importanza di questo argomento, cercando alla fine
di provare a trovare qualche soluzione, perché sicuramente ci
avviciniamo a un momento che è molto difficile per la comunità
valdostana nell'affrontare queste tematiche.
Presidente -
La mozione è stata illustrata. Apriamo la
discussione generale. Si è prenotato il consigliere Aggravi.
Aggravi (LEGA VDA) -
Ho ascoltato con molto interesse la
presentazione del primo firmatario collega Marquis, e altrettanto
il mio gruppo ha esaminato, in vista di questo Consiglio, il
contenuto della stessa mozione.
Io penso che il quadro che ci si sta presentando di fronte dal
punto di vista mondiale, perché non è una situazione che riguarda
soltanto la nostra realtà, è tutt'altro che semplice, come anche -
e ormai è una cosa banale dirlo - le strategie energetiche che sono
state messe in campo, non solo dall'Italia ma direi da tutto il
continente europeo, si stanno dimostrando deboli e soprattutto di
difficile sostegno. Ricordava il collega Marquis che l'Italia è il
paese più metanizzato non soltanto d'Europa, ma direi del mondo;
era una strategia che ai tempi di Enrico Mattei aveva un senso, poi
dopo le cose si sono complicate. E lo voglio ricordare, si sono
principalmente complicate quando abbiamo dovuto sostituire il gas
libico con quello dell'Est, perché ogni tanto ci si dimentica che
certe primavere arabe non hanno fatto poi così bene non soltanto ai
singoli paesi, ma anche a noi che all'epoca eravamo
obtorto
collo
obbligati a partecipare a una guerra che non ci
apparteneva. Non voglio allargare troppo il discorso, perché è
inutile lanciarsi qua in discorsi grandissimi, che dovrebbero
essere affrontati soprattutto da un punto di vista più tecnico, se
vogliamo, che politico.
Questa mozione ha un contenuto che ha, come rammentava sempre il
collega presentatore, un ricordo storico: sostanzialmente ricorda
un ordine del giorno che fu approvato nel maggio 2019, dopo una
lunga sessione che questo Consiglio ha tenuto riguardo al futuro
della Compagnia valdostana delle acque. In particolare, troviamo
che l'impegnativa di oggi si riscontra all'interno di una parte
delle impegnative di quella risoluzione che, tra l'altro, ho
riletto con particolare interesse, perché proponeva anche di
riprendere l'iter di quotazione della Compagnia valdostana delle
acque e soprattutto di dar corso a un referendum consultivo, al
fine di sottoporre alla valutazione della cittadinanza valdostana
il disegno di legge appunto sulla quotazione. Ma questa è storia,
guardiamo il presente.
All'interno della mozione, ricordo un lungo dibattito che
avvenne in aula, si proponevano questi due elementi: il primo, di
dar corso a una proposta di norme di attuazione per disporre la
soppressione dalla bolletta elettrica della componente tariffaria a
favore dello Stato relativa agli oneri di trasporto e di sistema.
Questo è un ulteriore elemento che negli anni forse è stato dato un
po' troppo per scontato, perché un altro grosso problema
dell'energia è il trasporto ma soprattutto lo stoccaggio, perché
quello che oggi fa sì che la
old energy
, quindi gli
idrocarburi, sono più performanti rispetto alle energie
green
è questo, è un discorso di stoccaggio: il petrolio lo
posso staccare, l'energia prodotta da un impianto eolico o
fotovoltaico hanno altri problemi di stoccaggio su cui sicuramente
la tecnologia ci darà delle risposte, ma magari non così
performanti rispetto ad altri sistemi. E il vettore dell'idrogeno,
che è tanto vituperato da chi invece vorrebbe coprire la superficie
terrestre di pale eoliche o di impianti fotovoltaici, che poi
magari un domani non potremo andare a stoccare all'interno delle
discariche perché inquinano; ma questo è un altro discorso. Sono
tutti degli elementi di forza e di debolezza, ma soprattutto di
debolezza, di una transizione che è molto, molto complessa.
Il secondo proposito era quello, e questa è una parte
dell'ultimo punto, del punto 3, di prevedere all'interno di una
legge il rimborso ai residenti in Valle d'Aosta di una quota
significativa della componente energia della bolletta elettrica
relativamente alle utenze domestiche, attraverso gli utili resi
disponibili alla Regione da CVA. Su questo punto non ritorno a dire
quello che dissi all'epoca, e continuo a pensare, che la nostra
società è stata negli anni forse un po' troppo spesso depauperata
di un patrimonio utile e necessario soprattutto in chiave
d'investimento, ma quello che è importante valutare, ed io continuo
a dirlo, è separare quello che è il futuro industriale di
un'azienda importante e fondamentale, su cui magari ci sarà anche
da dire riguardo a tutta una serie di investimenti e di politiche
di altra natura, penso alle assunzioni, e dall'altro lato quello
che invece deve essere la ricerca di una soluzione a un problema
contingente che, purtroppo, sta diventando la normalità, perché il
futuro delle nostre bollette elettriche non solo non è - come ho
già detto - così roseo.
Detto questo, erano due propositi che all'epoca trovarono il
voto a favore di quest'aula ma non soltanto, perché all'interno di
quella mozione c'erano tanti firmatari che oggi sono ancora seduti
in questo Consiglio e che all'epoca votarono questa impegnativa.
Quindi, dal punto di vista dell'utilità della discussione che si
sta facendo in aula e soprattutto del voto finale, sinceramente
sono curioso di capire quali possano essere le prospettive oggi di
un impegno vecchio preso all'epoca se verrà riconfermato oggi,
perché comunque - ripeto - è vero, la situazione di ieri era
differente, ma se già all'epoca si sosteneva la necessità di dar
corso a questi due interventi, mi chiedo oggi perché non si
dovrebbe sostenere questo punto di vista e soprattutto questi due
propositi che, ripeto, altro non sono che la riedizione di una
mozione, non per sminuire ovviamente il contributo già dato allora
del collega, ma riproposto oggi; già allora hanno trovato il loro
sostegno e lo troveranno probabilmente, non lo so, sentirò le
repliche, anche oggi. In caso positivo o in caso negativo il mio
gruppo vorrebbe sapere quali sono le differenze tra ieri e oggi,
oppure i punti comuni tra ieri e oggi, e quindi capire qual è il
futuro anche dei lavori consiliari rispetto a due interventi che si
prospettano comunque complessi. Ma, ripeto, non voglio tornare su
discorsi fatti all'epoca, perché se questi due propositi troveranno
gambe, come dice qualche collega, poi ne parleremo, però è curioso
ed è interessante sapere chi ieri ha votato in una certa direzione
che cosa ne pensa oggi.
Presidente -
Immagino che la discussione generale sarà
piuttosto lunga. Propongo, ovviamente se siete d'accordo, di
sospendere adesso e di riprendere per avere più spazio a
disposizione. Pertanto chiudiamo i lavori della mattinata. I lavori
riprenderanno alle ore 15:00.
---
La seduta termina alle ore 12:55.
