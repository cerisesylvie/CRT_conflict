Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 253 del 20 aprile 1983 - Resoconto
OGGETTO N. 253/VII - IMPEGNO PER DEFINIZIONE DEL PROBLEMA
DEGLI APPRENDISTI E DELLA RELATIVA FORMAZIONE PROFESSIONALE.
APPROVAZIONE DI MOZIONE.
PRESIDENTE
: Do lettura della mozione presentata dai
Consiglieri Cout, Bajocco, Mafrica, Carlassare, Tonino, Péaquin
Minuzzo e Carral:
MOZIONE
CONSIDERATO che il problema della formazione professionale
degli apprendisti riveste una particolare importanza, soprattutto
se riferito al settore artigianale in Valle d'Aosta;
ESSENDO ancora in discussione la "legge-quadro per
l'artigianato" e non prevedendo che si possa arrivare entro breve
termine ad una sua votazione in Consiglio;
NON ESSENDO stato inserito nella legge n. 471 votata nel
Consiglio del 24.3.1983 e concernente: "Disciplina della formazione
professionale in Valle d'Aosta" un apposito articolo contemplante
facilitazioni per organizzare una formazione professionale per gli
apprendisti;
Il Consiglio regionale della
Valle d'Aosta
DELIBERA
di impegnare la Giunta regionale a presentare entro il
termine della legislatura un'apposita proposta per definire il
problema degli apprendisti e della relativa formazione
professionale.
PRESIDENTE
: Ha chiesto di illustrare la mozione il
Consigliere Cout, ne ha facoltà.
COUT - (P.C.I.):
Penso non sia il caso di dilungarmi
nell'illustrazione di questa mozione alla quale avevamo già
accennato in occasione della discussione in Consiglio della legge
sulla formazione professionale. Allora il problema si era già
presentato, quando si è trattato di discutere un articolo che a noi
sembrava abbastanza importante, riguardante la formazione
professionale degli apprendisti. Poichè la legge-quadro
sull'artigianato è ancora in discussione, la formazione
professionale dell'apprendista rimane un problema che riveste una
certa importanza, soprattutto in Valle d'Aosta, dove l'artigianato
è abbastanza fiorente.
L'impegno che chiediamo con questa mozione è di presentare al
più presto, indichiamo il termine della legislatura proprio per
fissare una data, un'apposita proposta che definisca il problema
degli apprendisti e della relativa formazione professionale. Non
ritengo necessario aggiungere altro; tra l'altro mi sembrava di
aver capito, dagli accenni fatti, che si trattava di una cosa
abbastanza fattibile.
PRESIDENTE
: Ha chiesto di parlare il Vice-Presidente
Faval, ne ha facoltà.
FAVAL - (U.V.)
: Visto che il Presidente della Giunta è
assente e poichè, per quanto riguarda la legge sulla formazione
professionale, ho avuto delega dalla Giunta regionale a predisporre
il progetto di legge, vorrei solo far presente al Consigliere Cout
che questo impegno è stato assunto dalla Giunta in occasione della
discussione della legge sulla formazione professionale nella
tornata precedente, cioè due Consigli fa. Trattandosi di un
argomento delicato ed importante, concernente non tanto la
formazione professionale quanto l'inquadramento dell'apprendista
penso che sarà impossibile presentare un disegno di legge entro la
fine della legislatura se si tiene conto che questa terminerà con
le sedute fiate per il 9 e 10 maggio, per cui, operativamente, non
vi è tempo a sufficienza. E questo anche in considerazione delle
osservazioni fatte stamani dal Capogruppo del PCI, il quale
lamentava una messe di disegni e proposte di legge che stanno
arrivando uno dopo l'altro e che non consentirebbe al Consiglio, in
particolare all'opposizione, di poter vagliare attentamente i
contenuti. Poichè sono d'accordo con il Capogruppo del PCI, ritengo
che sia necessario più tempo per affrontare un argomento della
delicatezza e dell'importanza di questo. Non dico che ci voglia lo
stesso tempo che abbiamo impiegato per la predisposizione del
progetto di legge precedente, però sarebbe opportuno, anche in
questa occasione procedere con le stesse modalità, cioè predisporre
il progetto ed inviarlo a tutte le forze sociali interessate alla
discussione; questo modo di procedere, ovviamente, richiede del
tempo, per cui credo che il prossimo Consiglio regionale, dal
momento che siamo tutti d'accordo sul fatto che esiste una
continuità di carattere non solo amministrativo ma anche politico
rispetto agli impegni assunti, potrà affrontare la discussione in
termini di tempo relativamente brevi, cioè entro la fine
dell'anno.
PRESIDENTE
: Ha chiesto di parlare il Consigliere Cout, ne
ha facoltà.
COUT - (P.C.I.):
L'intervento del Consigliere Faval ha
ancora una volta sottolineato la difficoltà in cui ci troviamo a
lavorare in questa fine di legislatura. Come Presidente di
Commissione, devo dire che ci sono delle difficoltà a convocare le
Commissioni, visto il gran numero di riunioni, per esaminare l'una
o l'altra legge. Il fatto è che, molte volte, purtroppo, alcune
leggi sembra che debbano essere per forza esaminate prima della
fine della legislatura, mentre per altre sembra quasi il contrario.
Quindi suggerirei di cercare di non precipitare troppo le cose,
dando a tutti la possibilità di esaminare le questioni con la calma
e la serenità che è dovuta.
Accetto quindi l'invito del Consigliere Faval di non precipitare
le cose anche in questo caso; si tratta di una legge che può
richiedere anche la consultazione degli interessati, delle forze
sociali, economiche, sindacali, di conseguenza, il termine che
avevamo stabilito nella mozione è difficile che venga mantenuto. La
proposta potrebbe essere quella di togliere "entro il termine della
legislatura" e di impegnare la Giunta regionale a presentare
un'apposita proposta per definire il problema degli apprendisti e
della relativa formazione professionale. Se possiamo dare un
suggerimento, la Giunta potrebbe fare qualcosa di più, così come è
stato fatto in riferimento alla legge sulla formazione
professionale con buoni risultati, e cioè nominare una Commissione
che prepari questa proposta di legge.
PRESIDENTE
: Ha chiesto di parlare l'Assessore
all'Industria, Commercio Artigianato e Trasporti Chabod, ne ha
facoltà.
CHABOD - (D.C.):
Non sto a riprendere il discorso del
Vice-Presidente Faval che ritengo sia giusto; penso che la
maggioranza sia d'accordo di votare la mozione se il Consigliere
Cout accetta di togliere il termine della legislatura.
PRESIDENTE
: Ha chiesto di parlare il Vice-Presidente
Faval, ne ha facoltà.
FAVAL - (U.V.)
: Sono d'accordo, d'altra parte si tratta
di ribadire un impegno che la Giunta ha già assunto nella seduta
del Consiglio in cui avevamo discusso la legge sulla formazione
professionale. Ci piace tra l'altro che il Consigliere Cout abbia
ribadito la positività con la quale ha lavorato quella Commissione,
siamo del parere che sia necessario procedere nello stesso modo; se
è possibile, vedremo di arrivare prima del termine del 26 giugno.
Votiamo questa mozione con l'eliminazione delle parole indicate dal
Consigliere Cout.
PRESIDENTE
: Con la modifica proposta dallo stesso
proponente ed accettata dal Vice-Presidente Faval e dall'Assessore
Chabod metto in approvazione la mozione con il dispositivo
corretto:
MOZIONE
CONSIDERATO che il problema della formazione professionale
degli apprendi
sti riveste una particolare importanza
soprattutto se riferito al settore artigianale in Valle
d'Aosta;
ESSENDO ancora in discussione la "legge-quadro per
l'artigianato" e non prevedendo che si possa arrivare entro breve
termine ad una sua votazione in Consiglio;
NON ESSENDO stato inserito nella legge n. 471 votata nel
Consiglio del 24 marzo 1983 e concernente: "Disciplina della
formazione professionale in Valle d'Aosta" un apposito articolo
contemplante facilitazioni per organizzare una formazione
professionale per gli apprendisti;
Il Consiglio regionale della
Valle d'Aosta
DELIBERA
di impegnare la Giunta regionale a presentare un'apposita
proposta per definire il problema degli apprendisti e della
relativa formazione professionale.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
