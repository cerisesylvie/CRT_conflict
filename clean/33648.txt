Classificazione
ORDINE PUBBLICO - FORZE ARMATE
Pubblica sicurezza



Oggetto del Consiglio n. 1754 del 20 aprile 2011 - Resoconto
OGGETTO N. 1754/XIII - Interpellanza: "Iniziative per
contrastare il fenomeno dei furti nelle abitazioni in alcune
frazioni di Aosta e paesi della Comunità montana Grand
Combin".
Interpellanza
Premesso che, nelle ultime settimane, si è registrata una
forte ondata di furti nelle abitazioni, concentrati in alcune
frazioni della collina di Aosta e nei paesi della Comunità montana
Grand Combin;
Considerato che tale situazione sta creando un forte allarme
sociale tra i cittadini delle frazioni e dei comuni colpiti dai
furti, e sta spingendo i cittadini a promuovere ronde spontanee per
scongiurare nuove irruzioni di ladri nelle case;
Atteso che, nonostante l'impegno delle forze dell'ordine,
impegnate in pattugliamenti di 24 ore nelle zone interessate
dall'ondata di furti, la situazione non sembra migliorare;
la sottoscritta Consigliera regionale
Interpella
il Presidente della Regione per sapere:
1) se e quando intenda convocare, nelle sue funzioni
prefettizie, il Comitato per l'ordine e la sicurezza pubblica per
concordare con le forze dell'ordine una strategia di uscita da
questa situazione di emergenza;
2) se non ritiene opportuno incrementare le risorse a favore
dell'installazione di nuovi impianti di videosorveglianza nei
comuni e nelle frazioni ancora scoperte.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente.
La sicurezza delle persone nelle proprie case è uno dei beni più
preziosi, di questo ne siamo consapevoli tutti, ma ancora di più lo
testimoniano coloro che purtroppo hanno subito un'intrusione nella
propria casa e si sono visti portare via o danneggiare oggetti e
beni che, al di là del semplice valore materiale, rappresentano un
insieme di ricordi, di significati e di affetti. Una casa violata è
una ferita che impiega molto tempo a rimarginarsi, perché oltre ai
beni viene rubata la tranquillità di sentirsi al sicuro.
Nelle ultime settimane si è registrata nella nostra regione una
forte ondata di furti in appartamento, concentrati in alcune
frazioni della collina di Aosta e in alcuni paesi della Comunità
montana del Grand Combin. Si tratta di decine di episodi avvenuti
in un breve lasso di tempo, una notte dopo l'altra, spesso con le
persone ancora all'interno della propria casa, infrazioni
perpetrate su case per lo più isolate, sparse ad una certa distanza
dalle strade principali. Questa ondata di furti che negli ultimi
giorni sembra diminuita nell'area presa di mira, ha creato un forte
allarme sociale fra i cittadini delle frazioni e dei comuni
colpiti, tanto da spingere i cittadini a promuovere ronde spontanee
per scongiurare nuove irruzioni di ladri nelle case. Bisogna dare
atto all'impegno delle Forze dell'ordine, impegnate in
pattugliamenti di 24 ore nelle zone interessate dall'onda di furti,
ma la conformazione delle frazioni colpite, la facilità
dell'accesso alle case e delle vie di fuga, per i ladri rendono
difficile il pieno controllo del territorio.
Occorre tuttavia l'impegno di tutti, a partire dalle
istituzioni, per dare una risposta ai cittadini sotto l'aspetto
della sicurezza delle case. Da qui nasce una richiesta al
Presidente della Regione ed una proposta per dare un segnale ai
cittadini. La richiesta al Presidente è se e quando intenda
convocare, nelle sue funzioni prefettizie, il Comitato per l'ordine
e la sicurezza pubblica per concordare con le Forze dell'ordine una
strategia di uscita da questa situazione di emergenza e di efficace
contrasto, perché una tale ondata di furti non abbia a ripetersi in
futuro, magari in qualche altra zona della Valle. La proposta è
quella di incrementare le risorse a favore dei Comuni per
l'installazione di nuovi impianti di videosorveglianza nelle
frazioni ancora scoperte e anche per gli altri interventi che
possano aumentare la sicurezza dei cittadini, come il miglioramento
dell'illuminazione pubblica. È solo un primo passo, ma ci sembra
che una risposta immediata delle istituzioni sia necessaria.
Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Nel merito di quanto espresso dalla collega Fontana credo che
non possiamo che condividere le preoccupazioni che sono conseguenti
a questi atti vandalici e furti che, purtroppo a cicli, sono
presenti anche in Valle d'Aosta. Cercherò di rispondere alle sue
due domande puntualmente.
La problematica generale della microcriminalità e, all'interno
di questa, dei furti nelle abitazioni, è oggetto di costante
attenzione da parte delle Forze dell'ordine, e ringrazio il fatto
che lei lo abbia sottolineato. Gli incontri periodici del COSP
(Comitato per l'ordine e la sicurezza pubblica) si svolgono quasi
ogni quindici giorni e su questo, anche subito dopo gli ultimi
eventi, è stato fatto il punto con le Forze dell'ordine per meglio
predisporre gli interventi; come dico, c'è un esame costante e
continuo di questo fatto. D'altra parte, è anche corretto capire in
che termini viene posto questo tema; lei avrà potuto vedere, dai
dati forniti già in risposta al "116", quando aveva chiesto gli
aspetti...i furti nelle abitazioni sono stati 471 nel 2007; 377 nel
2008; 452 nel 2009; 320 nel 2010 e, nel primo trimestre 2011, sono
stati 93. Il numero complessivo di questi furti ha quindi un
andamento altalenante, ma sostanzialmente in diminuzione,
soprattutto nell'ultimo periodo. Com'è noto, si tratta di un
fenomeno che si manifesta ad ondate, tanto da far ritenere che sia
collegato ad una sorta di pendolarismo dei ladri provenienti da
fuori Valle, non potendosi escludere, peraltro, dei legami con
soggetti presenti in loco che conoscono il territorio, perché
purtroppo le modalità di intervento...lo abbiamo visto in
particolare quando ci sono state le stesse situazioni a Fénis, ad
esempio, c'era stato un sistema di allerta, di allarme, che era
stato predisposto per giorni e giorni; malgrado questo, ci sono
stati ancora dei furti che chiaramente erano collegati a qualcosa
di locale, perché sapevano che smontavano e andavano via le
pattuglie, avvenivano questi furti e, essendo lì, vicino
all'autostrada, in 10 minuti la prendevano... Grazie alla
possibilità di rivedere a video le macchine che entrano ed escono
dall'autostrada...e voglio sottolineare che in proposito noi, in
fondovalle, abbiamo già le telecamere sull'autostrada...stiamo
installando il sistema anche sulla statale, affinché ci sia la
possibilità di verificare gli ingressi e le uscite in modo tale da
capire qualcosa, perché ogni tanto ci segnalano una targa e poi
diventa difficile seguirla. Per quello che è stato possibile,
abbiamo visto che questo pendolarismo è effettivamente tale, cioè
vanno nei punti più facilmente collegati con il sistema
autostradale, per cui rapidamente si dileguano. È stato possibile,
grazie a queste rilevazioni, individuare alcuni responsabili di
questi furti.
Non vi è, credo, necessità di fare ulteriori riunioni, perché
oltre a quelle regolari quando succedono dei fatti come questi
riuniamo tutte le Forze dell'ordine per capire se c'è da fare
qualcosa in particolare e di più. Le stesse Forze dell'ordine hanno
già messo in atto le necessarie misure di intensificazione dei
controlli sul territorio e, d'altra parte, sono stati ricordati gli
accorgimenti da tenere per dissuadere o impedire questi furti che,
a partire dall'installazione dei sistemi di allarme, possono
consistere anche solo nell'utilizzo delle normali tapparelle.
Sembra una stupidaggine, ma questo - là dove è possibile - è un
deterrente; poi, oggi, purtroppo i mezzi usati sono tali e così
semplici a livello di serratura che è quasi impossibile evitarla!
Anche il discorso degli allarmi non era così diffuso in Valle
d'Aosta; soprattutto nei villaggi si lasciava la porta aperta,
quindi immaginiamoci mettere l'allarme...credo che fino a poco
tempo fa le porte erano tranquillamente aperte, era così, ma è
ancora così in certi posti, si va via e si lascia la porta...
Infine, è importante sempre sottolineare la collaborazione con le
Forze dell'ordine, prestando attenzione e segnalando eventuali
persone - naturalmente questo è già stato fatto ed è ammirevole -,
quelli che sono eventuali sospetti, e così via, che aiutino per un
intervento.
Secondo punto:
"se non ritiene opportuno incrementare le
risorse a favore dell'installazione di nuovi impianti di
videosorveglianza"
; per quanto riguarda questo tema, per il
2010 sono stati stanziati 1.400.000 euro e finanziati 34 progetti
presentati dagli enti locali per la realizzazione dei sistemi di
videosorveglianza. Con la delibera di Giunta del 25 marzo scorso è
stato approvato il bando per la presentazione dei nuovi progetti
con uno stanziamento di 400.000 euro, in funzione delle domande
presentate dai Comuni. Le risorse stanziate per l'installazione
della videosorveglianza sono quindi significative e credo che
vadano nella direzione da lei auspicata. È evidente che questi
sistemi sono finalizzati sostanzialmente al controllo delle strade,
degli edifici e dei luoghi pubblici e che non è possibile pensare
di mettere a video completamente il territorio; quindi sicuramente
gli impianti di videosorveglianza sono un deterrente, ma non sono
in grado di evitare queste ondate di furti, che drammaticamente
sono legate a degli eventi che possono essere...non a Torino o a
Bologna, perché le auto arrivano dal bresciano, vengono da queste
zone, fanno questi raid di furti e poi, per un periodo, non si
fanno vedere. È vero che con i sistemi di videosorveglianza è
possibile intensificare questo e quindi intervenire precocemente,
ma non è ancora il sistema ideale per poter dire che questo
fenomeno possa essere eliminato. Questo avverrà gradualmente con la
sorveglianza che viene fatta dagli stessi cittadini per segnalare
le anomalie alle Forze dell'ordine o alle forze locali che, a poco
a poco, speriamo di ridurre, com'è già la tendenza...questi furti
sono una grossa preoccupazione per le famiglie!
Presidente
- La parola alla Consigliera Carmela
Fontana.
Fontana (PD)
- Ringrazio il Presidente per tutti i dati
che mi ha fornito e per tutto l'impegno che c'è stato per questa
situazione. Mi rendo conto che è stato fatto il possibile e
dobbiamo cercare, nel possibile, di vedere cosa si può fare per
tranquillizzare più che altro questa gente. Giustamente - come
diceva lei - c'era gente che lasciava le porte aperte...adesso
tutte le persone che sento mi dicono che per loro la sera è
diventato un incubo, devono chiudere le persiane. Ma poi hanno
fatto vedere per televisione che fanno i fori, allora stanno
cercando di metterle in sicurezza...sono veramente angosciati.
Bisogna forse capire - perché abbiamo visto che vanno a ondate -
cos'è che provoca questo. Non è semplice arrivare alla soluzione,
ma noi dobbiamo cercare di fare il possibile per dare una maggiore
tranquillità ai cittadini. Grazie Presidente.
