Classificazione
CASA DA GIOCO



Oggetto del Consiglio n. 396 del 11 febbraio 2004 - Resoconto
OGGETTO N. 396/XII - Modalità di pagamento di una vincita al
Casinò di Saint-Vincent. (Interrogazione)
Interrogazione
Premesso:
- che un giocatore del Casinò di Saint-Vincent ha
recentemente incassato una vincita di circa 125 mila € in denaro
contante;
- che la normativa antiriciclaggio impone che le vincite di
importo superiore ai 12.500 € possano essere pagate solo mediante
assegni non trasferibili;
- che un fatto analogo accadde lo scorso anno in occasione di
un errato pagamento di una vincita;
- che, rispondendo a un cronista di un organo di informazione
locale, un dirigente della Casa da gioco ha escluso - in ogni caso
- la violazione della normativa in questione;
i sottoscritti Consiglieri regionali
Interrogano
l'Assessore delegato per sapere:
1. se è a conoscenza di tale fatto e se lo stesso corrisponde
a verità;
2. a chi è attribuibile la responsabilità di tali operazioni,
con quali limiti e, nella fattispecie, chi ha autorizzato il
pagamento in contanti di cui in Premessa;
3. se ritiene veritiere le dichiarazioni del
dirigente;
4. se l'azienda si attiene scrupolosamente alle prescrizioni
della normativa antiriciclaggio.
F.to: Tibaldi - Lattanzi
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Nell'interrogazione vi sono una serie di
premesse e io ho acquisito, da parte della casa da gioco, una serie
di riflessioni a fronte di queste premesse, che sembrerebbero non
corrispondere alla realtà.
La questione - come riportato da un organo di informazione
locale - nasce dalle dichiarazioni di un cliente che afferma aver
incassato presso la nostra casa da gioco una somma in contanti per
diversi milioni di lire. Ricordo che questo tipo di eventuale
ipotetico accadimento è riferito al 1993, anzi ancora in Gestione
straordinaria (si riferisce fra il 22 e il 24 aprile 2001), tant'è
che una serie di informazioni erano già state date dal liquidatore
della Gestione straordinaria al comando della Guardia di finanza.
Questo liquidatore, nella sua risposta alla Guardia di finanza
comunicava che la casa da gioco non teneva, e non tiene tuttora, le
registrazioni delle vincite dei pagamenti effettuati entro il
limite stabilito dalla legge n. 197/1991 che, all'epoca, era
fissato in 20 milioni di lire, mentre oggi è 12.500 euro: quindi,
tutte le vincite pagate in contanti entro questi limiti non sono
rendicontate. Oltre tale soglia, le vincite venivano e vengono
corrisposte esclusivamente con assegni bancari non trasferibili e
pertanto l'affermazione del cliente è infondata: questo è quello
che è già stato trasmesso in modo ufficiale al comando della
Guardia di finanza, la quale sta avviando l'istruttoria per conto
degli organi competenti.
Nel 3° punto delle premesse si dice che un fatto analogo accadde
lo scorso anno, in occasione dell'errato pagamento di una vincita;
il fatto richiamato, già oggetto di un'interrogazione dei
Consiglieri Tibaldi e Lattanzi, datata 23 gennaio 2003 - quindi sto
parlando della scorsa legislatura - non ha analogie con quello
della presente: in quell'occasione un assegno emesso dal casinò, a
seguito di una vincita, era stato successivamente cambiato in
fiches di gioco e non in contanti. Tale operazione fu considerata
lecita e infatti solo il cambio dell'assegno per cassa denaro oltre
il limite di 12.500 è operazione illecita sotto il profilo della
normativa antiriciclaggio.
Al 4° punto, sempre delle premesse, si cita - ormai la stampa
locale la fa da padrona nelle interrogazioni! - che rispondendo a
un cronista di un organo di informazione locale, un dirigente della
Casa da gioco ha escluso - in ogni caso - la violazione della
normativa in questione; le dichiarazioni del dirigente risultano
veritiere, infatti ricordiamo che al personale è fatto divieto di
trasferire in contanti somme superiori al limite di legge di 12.500
euro. In questo senso, ho una circolare che è stata trasmessa a
tutti i responsabili. Tuttavia, vi fu una precisazione sugli organi
di stampa: quell'articolo, che era stato riportato da "La Vallée"
il 22 gennaio 2004 con il titolo
"La finanza al casinò",
contiene una grave inesattezza quando afferma che, in ogni caso,
gli accertamenti fin qui svolti dalla Guardia di finanza non hanno
consentito di risalire agli assegni, che, secondo il casinò,
sarebbero stati regolarmente consegnati al fortunato giocatore;
perché? Perché nessun assegno risulta stato emesso in capo a questo
nominativo. A tutela dell'azienda si è quindi provveduto a chiedere
al direttore del giornale una rettifica, che è stata puntualmente
pubblicata, ai sensi della legge n.
47/1948…
(interruzione del Consigliere Tibaldi, fuori
microfono)
… non risultano, la risposta è molto
chiara, non risultano vincite in capo a questo nominativo, o
comunque, se vi sono delle vincite, sono al di sotto della soglia
dei 12.500 euro! Ho avuto una copia della comunicazione che è stata
trasmessa alla Guardia di finanza in data 13 novembre 2003 da parte
della Gestione straordinaria in liquidazione, da cui si evince che
in riferimento a quel nominativo non risulterebbero pagamenti con
assegni effettuati a suo favore dal periodo 1° gennaio 2001 al 31
dicembre 2002. Nella risposta il liquidatore comunica quindi alla
Guardia di finanza che non c'è stato alcun pagamento con assegni,
nei documenti contabili e amministrativi della casa da gioco nulla
risulta, soprattutto in termini di assegni, a beneficio di questo
nominativo.
Tornando all'interrogazione, possiamo concludere che...
(nuova interruzione del Consigliere Tibaldi, fuori
microfono)
…
"a chi è attribuibile la
responsabilità di tali operazioni, con quali limiti e, nella
fattispecie, chi ha autorizzato il pagamento in contanti di cui in
premessa…"
, ho risposto che entro i
12.500 euro si fanno i pagamenti in contanti e di questi pagamenti
non vi è rendicontazione specifica, mentre oltre vi è il rispetto
della norma antiriciclaggio: questo è quanto assicura
l'amministrazione della casa da gioco...
…
"se ritiene veritiere le
dichiarazioni del dirigente"
: ho risposto in merito.
Infine,
"se l'azienda si attiene scrupolosamente alle
prescrizioni della normativa
antiriciclaggio…",
ho detto di
nuovo di sì. Evidentemente abbiamo verificato le comunicazioni che
ci sono state trasmesse dalla casa da gioco, e queste vanno in tal
senso. Se qualcuno ha informazioni diverse, è chiaro che queste
trovano un'ottima sede per essere trasmesse, che propriamente non è
il Consiglio regionale.
Président - La parole au Conseiller Tibaldi.
Tibaldi (CdL) - Assessore, la ringrazio della risposta fornitaci
e non posso far altro che prenderne atto, perché lei ha confermato
che il fatto, così come elencato in premessa, non corrisponde a
verità sulla base delle informazioni da lei assunte presso gli
amministratori della casa da gioco o il liquidatore, in quanto,
anche lui, è stato chiamato a rendere notizia presso gli organi
competenti di questo fatto.
Prendiamo altresì atto che le dichiarazioni del dirigente sono
veritiere, sono state pubblicate anche da "La Vallée Matin" in un
articolo del 22 gennaio scorso, ovvero che si tratta di
un'evenienza impossibile, secondo il capoufficio stampa della casa
da gioco, che la direzione del casinò non rispetti la legge sulla
valuta, in particolare la legge antiriciclaggio.
Lei ha ricordato un'interpellanza analoga - e "analoga" non
significa "identica", sono 2 concetti differenti, come abbiamo
scritto qui - dello scorso anno in cui, effettivamente, secondo le
nostre risultanze, anche lì, la casa da gioco ha permesso che
l'assegno fosse convertito successivamente in fiches, fra l'altro,
assegno non trasferibile: affermazioni, anche lì, che sono state
smentite dall'allora Presidente Louvin. Ripeto, abbiamo
informazioni differenti però non possiamo far altro che prenderne
atto.
Devo dire che questa è una delle tante doglianze che si
aggiungono già alla lunga lista della casa da gioco, in cui non
sempre la legge viene rispettata, ma sovente viene interpretata.
L'interpretazione della norma n. 197/91, normativa antiriciclaggio,
a noi risulta sia alquanto elastica presso i tavoli verdi. È una
risultanza che non spetta a noi confermare o smentire e, ad oggi,
la ringrazio delle risposte rese, di cui prendiamo atto.
