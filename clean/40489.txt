Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 3278 del 7 marzo 2018 - Resoconto
OGGETTO N. 3278/XIV - Interrogazione: "Notizie in merito ad
una eventuale attribuzione di incarichi dirigenziali a soggetti in
quiescenza nell'azienda USL".
Grosjean (Président) -
Point n° 10 à l'ordre du jour. La
parole à l'Assesseur Bertschy pour la réponse.
Bertschy (UVP) -
Il collega Ferrero chiede se vi siano
dei casi di incompatibilità presso l'azienda USL della Valle
d'Aosta ai sensi della normativa che è citata nella premessa
dell'interrogazione. L'azienda della Valle d'Aosta conferma che non
vi sono casi di incompatibilità ai sensi dell'articolo 5, comma 9,
del decreto legge 6 luglio 2012, n. 95, convertito dalla legge 7
agosto 2012, n. 335 e successive modificazioni e integrazioni,
riferiti al divieto delle pubbliche amministrazioni di attribuire
incarichi dirigenziali a soggetti in quiescenza.
"Se corrisponde al vero che l'Amministrazione regionale abbia
dato disposizioni di indirizzo in merito alla problematica di cui
si tratta": le confermo che le strutture competenti
dell'Assessorato sanità, salute e politiche sociali, con nota
protocollo n. 16779 del 12 maggio 2017, hanno trasmesso all'azienda
USL della Valle d'Aosta un parere del Dipartimento legislativo e
legale della Regione medesima in merito all'applicabilità
dell'articolo in questione. Tale parere, oltre a fornire un
riepilogo della disciplina vigente, utile a gestire altre
casistiche caratterizzate dalla medesima fattispecie, conferma
l'inesistenza di motivi ostativi alla prosecuzione dell'incarico
del direttore di area territoriale fino alla sua scadenza naturale
a seguito dell'intervenuto collocamento a riposo durante la vigenza
dell'incarico. Tale fattispecie è precisamente richiamata nel
parere della circolare n. 6/2014 del Dipartimento della funzione
pubblica recante: "la condizione del collocamento in quiescenza,
ostativo rispetto al conferimento di incarichi e cariche, rileva al
momento del conferimento...". Credo che nella premessa si facesse
riferimento all'incarico dato il 30 novembre 2016 ad un direttore
di area territoriale.
Président -
La parole au collègue Ferrero pour la
réplique.
Ferrero (GM) -
Qui risultano, a livello di tempi, cose
quantomeno anomale. C'è questo dirigente che ha un incarico,
incarico triennale che nel 2016 viene confermato, e sostanzialmente
nell'aprile 2017 va in pensione mantenendolo, quindi si prende la
pensione e quello che proviene dal suo incarico. Anche qui ci sono
sempre due pesi e due misure: noi nominiamo gli amministratori e
poi è loro responsabilità fare le scelte. È un po' strano, perché
si tengono fuori le mani da certe cose, ma in quelle che
interessano di più ci si mettono le mani. È quantomeno singolare
che l'USL non abbia l'ufficio legale: perché deve chiedere un
parere legale alla Regione? Qui bisogna capire: c'è qualcuno che dà
ordini dalla Regione o non c'è? E poi, a dire la verità, il parere
legale - come tutti i pareri legali - può essere attendibile o
inattendibile, tant'è vero che in esso si è insinuato anche un
dubbio. È vero, questo signore non è andato in pensione ottenendo
contemporaneamente l'incarico, la pensione è di alcuni mesi dopo,
però la circolare dice che sono assolutamente da evitare casi di
elusione, che vuol dire "furbizie" per aggirare la normativa.
Appare pertanto un pochettino strana tutta questa procedura di
nomina, che ha consentito di congelare per un attimo - sono attimi
che vanno avanti anche per la procedura di nomina del responsabile
del Pronto Soccorso - e poi si è andati avanti in questa direzione,
che è un po' anomala.
Nessuno vuole fare insinuazioni, comunque io ritengo, proprio
per quei motivi di opportunità indicati nella circolare, che
potrebbe essere fatto tranquillamente un ripensamento sul
conferimento di quell'incarico, ma non perché questa persona non
sia all'altezza. Io penso che comunque sia una persona con una
buona pensione, perché viene da lunghi anni di esperienza, quindi
può anche non andare ad occupare un altro posto che potrebbe
tranquillamente essere occupato da un'altra persona, perché è un
buon posto, ovviamente nell'ottica del c'è "poco lavoro,
distribuiamolo un po' a tutti", potrebbe andare bene. Ho però
capito che anche in questa occasione l'ottica è quella del "c'è
poco lavoro e, dato che ce n'è poco, riserviamolo solo a certe
persone".
