Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3777 del 7 ottobre 1992 - Resoconto
OGGETTO N. 3777/IX Provvedimenti contro il rischio di
cessazione dell'attività del circolo ricreativo aziendale
lavoratori (CRAL).
(Interrogazione)
Presidente Do lettura dell'interrogazione presentata dai
Consiglieri Trione e Lanièce:
Interrogazione Appreso che la Cogne s.p.a. ha di fatto
cessato gli interventi finanziari a sostegno del proprio Circolo
Ricreativo Aziendale Lavoratori (CRAL) sito in corso Battaglione
Aosta;
ricordato che detto "Circolo" cura da circa cinquant'anni
molteplici attività culturali, ricreative e sportive collegate
strettamente con la realtà aostana e del circondario;
considerato altresì che l'Amministrazione regionale con
l'acquisto dell'immobile sta provvedendo al trasferimento di
attività proprie o collegate presso il fabbricato di corso
Battaglione,
i sottoscritti Consiglieri regionali del gruppo della Democrazia
Cristiana
interrogano
la Giunta regionale per sapere:
1) se intende assumere o ha assunto provvedimenti e quali per
porre rimedio al rischio di chiusura delle attività del CRAL
COGNE;
2) quali attività e/o uffici propri o collegati sono stati
trasferiti o intende trasferire presso l'immobile di corso
Battaglione.
Presidente
Ha chiesto di parlare il Presidente della
Giunta, ne ha facoltà.
Lanivi (GM)
Credo che i Consiglieri proponenti, penso
di interpretare almeno il loro pensiero, vogliano alcune
indicazioni e più che altro rivolgano una raccomandazione e una
sollecitazione a tener conto di una situazione delicata e complessa
che si è venuta a creare per il CRAL Cogne, a seguito di alcuni
avvenimenti che credo siano da ricordare.
Il primo è il passaggio di proprietà dell'edificio dalla Cogne
all'Amministrazione regionale; il secondo è la riduzione
d'interesse dell'azienda rispetto al futuro di questa attività, che
- come è stato sottolineato - per oltre mezzo secolo ha svolto un
ruolo molto importante per i dipendenti dell'azienda stessa; il
terzo riguarda la stessa conduzione del CRAL Cogne, perché in
questo momento alcune persone, dipendenti della Cogne, sono lì
distaccate per gestire questa attività. Quindi si tratta di una
problematica molto complessa, che va dalla valutazione
dell'edificio stesso all'attività in sè e agli interventi possibili
dell'Amministrazione regionale e all'atteggiamento - credo invece
questo prevedibile - della società Cogne di abbandonare totalmente
questa attività.
L'indirizzo della Regione credo sia già stato espresso e
rappresentato è quello di porre attenzione a questo problema, e
alcuni interventi sono già stati fatti di minima, per garantire il
funzionamento sia dell'attività, con contributi ad hoc, sia
anticipando delle spese, per esempio quella di riscaldamento per la
stagione passata.
Abbiamo avuto delle richieste, abbiamo preso dei contatti con il
CRAL Cogne per vedere di studiare soluzioni, che potrei chiamare
soluzioni ponte, che non creino traumi rispetto all'attività che lì
si sta svolgendo.
Per adesso l'Amministrazione regionale non ha posto alcuna
pregiudiziale, nè alcun limite, nè alcun atteggiamento, richiedendo
per esempio usi di locali che attualmente sono di gestione del
CRAL, che potesse compromettere questa attività, che invece a
nostro parere deve continuare.
Questo per quanto riguarda il primo punto, cioè stiamo studiando
insieme agli interessati quali soluzioni siano possibili per
evitare dei momenti traumatici per la vita del CRAL Cogne.
Devo ancora sottolineare che l'attività del CRAL Cogne ha
superato i confini delle competenze e dei ruoli delle funzioni
iniziali: in origine circolo ristretto agli interessi di tipo
culturale nei vari settori, rivolti quasi esclusivamente ai
dipendenti della Cogne, ora questo tipo di ruolo si è notevolmente
ampliato.
Vi è una prima bozza di ipotesi, che prevedeva una sorta di
collaborazione tra il CRAL regionale e il CRAL Cogne; è una delle
ipotesi che stiamo valutando e che vogliamo portare avanti con i
circoli ricreativi interessati.
Per quanto riguarda il secondo punto, è chiaro che la
utilizzazione di questo palazzo dovrà rientrare in un piano
complessivo di utilizzazione dei locali e dei vani che
l'Amministrazione regionale ha a disposizione nella città di Aosta
in maniera prevalente, per cui le scelte fino adesso fatte credo
abbiano il significato di transitorietà, in attesa che alcune
costruzioni di edifici, alcune soluzioni rispetto agli uffici
regionali sui servizi prendano un assetto più complessivo e quindi
si possa avviare per l'ultimazione di certi fabbricati uno
spostamento organico degli uffici.
Per adesso, e per rispondere puntualmente alle domande poste
dagli interroganti, le presenze regionali all'interno del Palazzo
sono: l'IRRSAE al IV piano; il Comitato organizzatore delle
giornate olimpiche della Gioventù europea, temporaneamente
collocato in quel palazzo, ed è un discorso che si dovrebbe
concludere con la prossima primavera; inoltre è stata concessa
temporaneamente e in maniera precaria l'autorizzazione ad
utilizzare alcuni vani ad alcune associazioni che ne avevano fatto
richiesta. Mi riferisco a Città Valdostana di Archeologia e
Preistoria, all'Unione Sportiva Veterani Aosta, all'Associazione
Radioamatori Italiani, e all'Associazione Dames de la Ville.
Per adesso, nessun locale, nessuna unità immobiliare già in uso
al CRAL è stata presa in considerazione.
Presidente
Ha chiesto di parlare il Consigliere
Trione, ne ha facoltà.
Trione (DC)
Ringrazio il Presidente della Giunta;
aveva interpretato correttamente l'interrogazione in quanto
domanda, ma soprattutto in quanto espressione di preoccupazioni, e
anche naturalmente per mettere a tacere alcune voci che erano sorte
sulla totale occupazione del palazzo del CRAL da parte
dell'Amministrazione regionale. Questo avrebbe sicuramente
preoccupato le diverse associazioni che là trovano
sistemazione.
Credo anch'io che la soluzione debba passare attraverso una
accoppiata CRAL e CRER, quindi a questo punto mettere insieme le
diverse attività che, come già detto anche dal Presidente, non
riguardavano più, specialmente negli ultimi tempi, solo le attività
aziendali della Cogne ma tutte quelle del circondario di Aosta.
Credo che il senso della interrogazione sia stato correttamente
inteso dal Presidente della Giunta; la raccomandazione ovviamente
rimane quella che si abbia la massima attenzione perché queste
attività abbiano a continuare a sussistere in Aosta.
