Classificazione
NOMINE E INCARICHI DI CONSULENZA E SPECIALI
Nomine


Resoconto integrale del dibattito dell'aula
Oggetto del Consiglio n. 627 del 13 maggio 1999 - Resoconto
SÉANCE DU 13 MAI 1999 (APRÈS-MIDI)
OGGETTO N. 627/XI Revoca della deliberazione di nomina dei
membri del Consiglio di amministrazione del Museo regionale di
scienze naturali di St. Pierre. (Reiezione di mozione)
Mozione Preso atto che, con deliberazione n. 556 del 01/03/1999,
la Giunta regionale, su proposta dell'Assessore Perrin, ha nominato
i membri del Consiglio di Amministrazione del Museo regionale di
Scienze Naturali di Saint-Pierre;
Rilevato che, quale rappresentante delle Associazioni
naturalistiche valdostane, è stato nominato il Signor Daclon
Corrado Maria, indicato dalla Federazione Nazionale "Pro natura",
con sede in Torino;
Rilevato altresì che tale nominativo è stato immotivatamente
preferito ad altro nominativo indicato congiuntamente da altre
quattro associazioni (E.N.P.A., Italia Nostra, Lega Ambiente,
Société de la Flore Valdôtaine), aventi sicuramente la propria sede
nella nostra Regione e da tempo operanti in Valle d'Aosta;
Ritenuto che tale nomina sia in contrasto con la lettera e lo
spirito dello Statuto di cui all'art. 1 della l.r. n. 32/1995 che
demanda alle Associazioni interessate la scelta del proprio
rappresentante;
Il Consiglio regionale
Impegna
la Giunta a revocare la propria deliberazione e a nominare la
persona designata dalle Associazioni naturalistiche valdostane.
F.to: Curtaz - Squarzino Secondina - Beneforti
Président La parole au Conseiller Curtaz pour l'illustration de
la motion.
Curtaz (PVA-cU) Nel passato abbiamo avuto diverse opportunità di
manifestare il nostro consenso su iniziative
politico-amministrative dell'Assessore Perrin, abbiamo avuto anche
diverse occasioni, di cui peraltro non siamo pentiti, di
manifestare i nostri sentimenti positivi nei confronti della
persona, dell'Assessore Perrin. Rispetto alla vicenda che andrò ad
illustrare non intenderemo inviare troppi applausi all'Assessore
Perrin perché vi voglio, colleghi, rappresentare quello che, a mio
giudizio, è un caso di quello che una volta sarebbe stato chiamato
clientelismo e che oggi a me sembra quanto meno dai dati in mio
possesso un modesto esempio di malgoverno sulla delicata materia
delle nomine.
I fatti sono abbastanza semplici: all'interno del Consiglio di
amministrazione del Museo delle scienze naturali di Saint-Pierre è
prevista la nomina di un rappresentante delle associazioni
valdostane che svolgono attività naturalistica.
Credo di interpretare lo spirito della legge quando mi si dice
che bisogna nominare un rappresentante delle associazioni
valdostane che svolgono attività naturalistica se penso che debba
essere demandata a costoro la scelta del rappresentante. Dico
questo più dal punto di vista sostanziale che dal punto di vista
formale perché è evidente che poi l'atto formale di nomina avviene
attraverso il deliberato della Giunta e fino a quel punto
correttamente l'assessore incaricato invia alle associazioni
valdostane che svolgono attività naturalistica una lettera in cui
gli fa presente di segnalare dei nominativi per la nomina a questo
consiglio di amministrazione, nomina che spetta a loro.
Queste associazioni in modo informale, normale, si riuniscono,
sono presenti in quattro, quattro associazioni, erano: ENPA, Italia
Nostra, Lega Ambiente, Société de la flore valdôtaine, indicano un
rappresentante, non ha importanza chi e dopo questa designazione
scoprono che viene invece nominato dall'assessore un'altra persona
che non era stata indicata dalla stragrande maggioranza delle
associazioni, ma che era stato indicato parallelamente da un'altra
associazione. Non so se è solo un caso, ma abbiamo già avuto
diverse volte l'opportunità di segnalare come ci sia una persona,
sempre la stessa, che riceve contributi per convegni, riceve
contributi per pubblicare dei libri, distribuisce delle
onorificenze e adesso entra anche nei consigli di amministrazione
nonostante il parere indicato - ripeto - dalla stragrande
maggioranza delle associazioni.
Il personaggio è sempre lo stesso; si vede che è una persona che
gode di buona reputazione all'interno di certe forze politiche, che
gode di buona reputazione in certi ambienti e che ha la fiducia
della Giunta regionale, se viene preferito nonostante che, a mio
giudizio, sia molto ma molto discutibile che questa persona
rappresenti un'associazione che opera in Valle d'Aosta perché in
realtà, al di là dei convegni organizzati dalla Regione, questa
persona in Valle d'Aosta proprio non opera, né lui né la sua
associazione, tant'è vero che per operare in Valle d'Aosta la sua
associazione è in qualche modo collegata con la Société de la flore
valdôtaine, la quale però aveva sottoscritto, come tutte le altre
associazioni, l'indicazione a cui mi riferivo precedentemente.
I fatti sono un po' questi. Voglio aggiungere soltanto un punto
che l'assessore potrebbe eccepirmi.
La persona indicata dalle quattro associazioni all'interno del
museo aveva già un altro ruolo che era quello di membro di un
comitato scientifico o qualcosa del genere; allora mi potrebbe
eccepire l'assessore, anche se a mio giudizio non sarebbe del tutto
corretto, che non si è scelta la persona indicata dalle
associazioni perché ricopriva un altro ruolo e pertanto si è scelta
l'altra opportunità.
Credo che un'argomentazione del genere, che a mio avviso sarebbe
molto debole, non regga sotto due profili: sotto un profilo formale
perché non c'è nessuna incompatibilità fra i due ruoli, non solo,
ma è proprio previsto non so se da statuto o da legge costitutiva
che almeno una persona del comitato scientifico faccia parte anche
del consiglio di amministrazione, chiaramente lo decidono loro, ma
non c'è nessuna incompatibilità né logica né formale, ma poi nulla
vieta di ritenere che, se questa persona fosse stata nominata dal
consiglio di amministrazione, si sarebbe dimessa dal comitato
scientifico.
Dicevo, l'episodio in sé potrebbe essere anche considerato
abbastanza circoscritto, non stiamo parlando di una presidenza
della Finaosta o che so io, ma ritengo che sia abbastanza
preoccupante e discutibile questo principio, cioè quando la legge
dice che un certo rappresentante spetta alle associazioni, lo
spirito della legge è quello appunto di demandare a queste
associazioni la scelta del proprio rappresentante, altrimenti
evitiamo di dirlo. Allora diciamo che la Giunta sceglie all'interno
delle persone che hanno determinate caratteristiche, può essere una
scelta condivisibile oppure no, ma è coerente.
Se invece si chiede alle associazioni di segnalare un loro
nominativo, questi lo nominano e poi viene scelta un'altra persona,
credo che ci troviamo di fronte ad un esempio brutto, di cattiva
amministrazione e di cattivo segnale rispetto ai principi di
trasparenza, di democraticità che dovrebbero caratterizzare tutte
le nomine, anche quelle di minore importanza.
Président La discussion est ouverte.
La parole au Conseiller Cerise.
Cerise (UV) Credo che - e in parte è stato anche detto - dietro
a questo rigorismo amministrativo per quanto riguarda la nomina del
Prof. Daclon, ci sia in realtà una sorta peraltro nemmeno taciuta,
quindi manifesta, antipatia per non dire astio nei confronti di
questa persona.
Il Consigliere Curtaz nel citare i requisiti che dovrebbe avere
il rappresentante delle associazioni valdostane ha letto una parte,
non tutta, perché si dice: "… un
rappresentante delle associazioni valdostane che svolgono attività
naturalistica a livello
scientifico…"
(interruzione del Consigliere Curtaz, fuori microfono)
… sicuramente più dell'ENPA. Se può
esserci una certa incompletezza nei requisiti del Prof. Daclon in
quanto rappresenta Pro Natura sulla quale poi voglio fare qualche
altra considerazione, c'è sicuramente incompletezza anche in
qualsiasi altro rappresentante delle associazioni naturalistiche
che sono state menzionate perché nessuna di queste svolge attività
naturalistica a livello scientifico.
Non voglio andare oltre un certo limite perché forse questa
potrebbe essere l'occasione di fare una riflessione generale sui
requisiti di questi rappresentanti proprio per evitare questo tipo
di incongruenza, ma andiamo a fermarci laddove si dice: "un
rappresentante delle associazioni valdostane"; per valdostane si
possono intendere tante cose: se ne facciamo una questione di atto
di nascita, ricordo che Pro Natura è nata in Valle d'Aosta nel
1948, nel Castello di Sarre.
È vero che ha la sua sede ufficiale o legale a Torino, ma se si
toglie l'ENPA: Lega Ambiente, WWF e tanti altri hanno la sede a
Roma e possono avere al massimo qui qualche sede distaccata, ma
anche loro non hanno una naturalità valdostana, fra virgolette, e
sicuramente ce l'hanno in termini di nascita meno di Pro
Natura.
Devo invece felicitarmi con la scelta della Giunta fatta sul
Prof. Daclon, però è persino uno spreco; mi auguro che venga
utilizzato per incarichi superiori perché per così poco mi sembra
veramente pochino.
Se anche voi avete un cavallo di razza da proporre, facciamo il
confronto, perché Daclon è: docente di conservazione della natura
all'Università di Venezia, consulente in materia ambientale della
Comunità europea, è autore di testi, è stato delegato alle Nazioni
Unite alla Conferenza di Rio su sviluppo e ambiente, fra l'altro
dopo aver fatto parte di gruppi di lavoro per la stesura dei
protocolli, e ha ricevuto delle citazioni e premi dal Commissario
europeo dell'ambiente.
Andiamo ora a vedere cosa ha fatto Pro Natura in Valle d'Aosta
perché merita di essere ricordato qualche passaggio. Trent'anni or
sono un gruppo di volontari della difesa dell'ambiente si sono
trovati intorno ad un tavolo per far rinascere in Valle d'Aosta la
Société de la flore; avevamo bisogno allora di un appoggio morale e
anche di un certo tipo di respiro che trovammo proprio in Pro
Natura. È vero che allora non c'era ancora l'Arcipelago Verde, non
era ancora arrivata la ventata ecologista per cui chi aveva questo
tipo di interessi era un po' isolato.
Voglio ancora ricordare le battaglie che Pro Natura ha fatto in
Valle d'Aosta in difesa del Parco nazionale del Gran Paradiso che
sono state battaglie sostanziali, equilibrate, equidistanti; la
presa di posizione che è stata fatta in difesa del Parco del Mont
Avic quando qualcuno voleva costruire un orribile viadotto sul
torrente.
Pro Natura ha promosso e sta tuttora promuovendo in Valle
d'Aosta una serie di visite didattiche nelle scuole di tutta
Italia, fra l'altro fino all'anno scorso ho collaborato anch'io a
quest'iniziativa. Voglio ancora richiamare le iniziative di Pro
Natura che sono state intraprese per ridurre gli impatti ambientali
dell'autostrada del Monte Bianco.
Se ne facciamo una questione di "pedigree" giuridico, può darsi
che Daclon non abbia tuttissimi i requisiti per far parte di questo
consiglio di amministrazione, ma sicuramente è quello che li ha più
di tutti i possibili candidati, anche quelli con il "pedigree"
valdostano in perfetto ordine.
So che in merito è stato fatto un ricorso al TAR verso questa
deliberazione di Giunta e il TAR deciderà; in ogni caso se il TAR
dovesse dare ragione ai ricorrenti, sarà una perdita per il
prestigio del consiglio di amministrazione del museo e anche per la
sua azione che sicuramente con Daclon può essere qualitativamente
migliore.
Président La parole au Conseiller Curtaz.
Curtaz (PVA-cU) Secondo ed ultimo intervento per quanto mi
riguarda. Personalmente mi associo a quanto ha detto Cerise sui
meriti storici dell'Associazione Pro Natura e condivido molte delle
battaglie che ha fatto quest'associazione tant'è che ad esempio
ricordo che Pro Natura è fra i firmatari del ricorso che abbiamo
sostenuto qui contro l'autorizzazione alle motoslitte in montagna.
Pro Natura ha fatto ricorso contro la deliberazione della Giunta
regionale, quindi battaglia comune che abbiamo fatto noi e solo noi
qua, quindi alzo due mani di favore quando mi raccontano le
battaglie storiche di Pro Natura, ma qua non si è voluto capire una
cosa su cui Cerise è un po' scivolato: a me non interessano niente
i titoli accademici della persona piuttosto che dell'altra o
dell'altra ancora, né mi interessa chi sia più valdostana, sono
tutte cose che potremmo discutere tranne forse per la Société de la
flore valdôtaine su cui non ci sarebbe niente da dire, è chiaro che
le sedi legali sono fuori, potrebbe essere secondo me rilevante se
uno opera qua oppure fuori, ma lasciamo perdere tutto, non è questo
il punto, sono tutte cose irrilevanti.
Il punto è che le associazioni indicano X e l'assessore sceglie
Y, lo so che non c'è scritto, ma mi sembra una cosa talmente ovvia
nello spirito della legge, talmente democratica che è quella che se
l'assessore manda una lettera e chiede alle associazioni di
indicargli un nome, viene indicato un nome e poi viene scelto
quell'altro, a me questa sembra una cosa che non va.
Non so, non penso che sia una cosa troppo strana questa di dire
che c'è una cosa che non va quando la stragrande maggioranza delle
associazioni indica un nome.
È solo questo il problema, di tutto il resto possiamo discutere
fino a domani mattina, però prendo atto che di fronte a una scelta
quasi unanime da parte delle associazioni, l'assessore ci spiegherà
perché - sono curioso di saperlo - ha scelto un'altra persona, una
persona che è molto scelta, che è molto brava, che ha sicuramente
delle persone che in Valle d'Aosta lo sponsorizzano e abbiamo
appreso oggi che una delle persone che lo sponsorizza è il
Consigliere Cerise, prima non lo sapevo, adesso lo sappiamo.
Grazie.
Président Est-ce que d'autres souhaitent intervenir dans la
discussion générale? N'ayant point d'inscriptions je ferme la
discussion générale.
La parole à l'Assesseur à l'agriculture et aux ressources
naturelles, Perrin.
Perrin (UV) Credevo, e ci credo ancora per certi aspetti, che le
associazioni ambientaliste avessero veramente degli scopi nobili e
disinteressati; mi sono reso conto invece che sono anch'esse
litigiose e hanno una grossa concorrenzialità fra di loro, fatto di
cui vengono invece spesso accusate le associazioni venatorie da
parte degli ambientalisti.
Curtaz mi parla di clientelismo, una parola pesante che non
accetto assolutamente; dalle associazioni ambientaliste ci sono
pervenute due indicazioni, fra queste due indicazioni ne abbiamo
scelta una, questa può essere contestabile o meno, però mi sembra
che stia anche nella discrezionalità della Giunta di scegliere fra
due indicazioni. Non voglio tuttavia fare polemica, non rientra nel
mio modo di fare; voglio solo ripercorrere i fatti.
L'articolo 4 dello statuto del Museo di scienze naturali,
proprio in base alla legge 20 maggio 1985 n. 32: "Istituzione del
Museo regionale di scienze naturali", prevede che il consiglio di
amministrazione sia così composto: un rappresentante della Giunta,
un rappresentante delle associazioni valdostane che svolgono
attività naturalistiche a livello scientifico, un rappresentante
della Société de la flore, un rappresentante del comitato
scientifico, un rappresentante del Comune di Saint-Pierre e il
direttore del museo che svolge anche le funzioni di segretario.
Questa è la composizione, tralascio le varie designazioni. Noi
abbiamo inviato una nostra nota alle seguenti Associazioni
ambientaliste: Lega Ambiente, WWF, ENPA, Italia Nostra,
Ecovaldigne, Ecoclub, Federazione Pro Natura; le associazioni
citate sono state quindi avvisate che c'era un'opportunità di
designare un rappresentante all'interno del Consiglio di
amministrazione del museo.
Con nota pervenuta il 13 gennaio 1999, ENPA, Italia Nostra e
Lega Ambiente - da notare che Italia Nostra e Lega Ambiente hanno
sede sociale fuori dalla Valle d'Aosta - hanno indicato il Sig.
Luigi Fachin citando anche la Société de la flore valdôtaine;
quest'ultima con successiva lettera comunica che non ha
sottoscritto la designazione del Sig. Fachin, anzi la Société
conferma il gradimento e la stima verso il Prof. Corrado Maria
Daclon. Questa lettera non l'ho sollecitata io.
Con nota pervenuta il 30 novembre 1998 Federazione Pro Natura ha
designato il Prof. Corrado Maria Daclon. Quindi, come evidenziato,
l'invito è stato rivolto a diverse associazioni, proprio
nell'ottica di un maggior coinvolgimento di associazioni che nella
maggioranza dei casi - quattro su sette - hanno sede legale fuori
dalla Valle, ma operano sul territorio regionale.
Inoltre vorrei ancora puntualizzare, come ha già fatto il
Consigliere Cerise, che la legge prevede "un rappresentante delle
associazioni valdostane che svolgono attività naturalistica a
livello scientifico" e credo che sia difficile per alcune di queste
almeno sostenere che operino veramente a livello scientifico.
Si contesta la designazione di Daclon in quanto sembra non
essere candidato da associazioni valdostane; a parte il fatto che,
come è già stato detto, l'Associazione Pro Natura opera in Valle
d'Aosta, è stata fondata in Valle d'Aosta ed annovera fra le
associazioni federate la Société de la flore valdôtaine; è
un'associazione regolarmente riconosciuta e il Sig. Corrado Maria
Daclon risulta esserne il Presidente nazionale e Coordinatore
regionale, residente in Valle d'Aosta (a Villeneuve). Appare
quindi, a nostro avviso, assolutamente legittima la sua candidatura
al pari di quella del Sig. Fachin. Di fatto, essendo pervenute più
designazioni, si è reso necessario operare una scelta che ha tenuto
conto delle indicazioni delle associazioni e ha tenuto conto anche
di un'indicazione non scritta, ma verbale, del Comune di
Saint-Pierre e del fatto, come già anticipato da Curtaz, che Luigi
Fachin faceva già parte del comitato scientifico e quindi già
presente nella struttura del museo.
Queste sono le motivazioni semplici, di buon senso, che hanno
portato alla scelta del Prof. Daclon e non certo una questione di
clientelismo; permettetemi di ribadire che questa scelta è stata
operata senza nessuna "arrière-pensée", quindi ritengo che questa
mozione non sia accoglibile.
Président La parole au Conseiller Curtaz pour déclaration
d'intention.
Curtaz (PVA-cU) Noi voteremo a favore della nostra mozione, ma
devo dire, solo per amore di verità, perché non ho motivo di
dubitare di quello che lei mi dice, assessore, lei ci dice che ha
ricevuto una lettera di chiarimenti da parte della Société de la
flore che non avrebbe indicato; io ho fatto fotocopiare e
distribuirò, arriva fra qualche minuto, la lettera che a lei è
stata inviata, firmata da tutte e quattro le associazioni, in cui
veniva indicata la persona che lei ha citato.
Se poi dopo pressioni varie, perché di questo si tratta, questi
si sono attivati a dire che cercano di tenere buoni rapporti con
tutti, però non possono dire di avere indicato nessuno perché c'è
una lettera firmata a meno che quella lettera non sia falsa o non
l'abbia firmata il legale rappresentante della Société de la flore
valdôtaine, ma mi sembra piuttosto improbabile, comunque la lettera
verrà distribuita a tutti così tutti si possono fare un'idea sulla
veridicità di quello che stiamo sostenendo.
Président Je soumets au vote la motion:
Conseillers présents: 27
Votants: 12
Pour: 4
Contre: 8
Abstentions: 15 (Bionaz, Charles Teresa, Collé, Comé, Cottino,
Ferraris, Fiou, Louvin, Marguerettaz, Nicco, Ottoz, Pastoret,
Perron, Praduroux, Vicquéry)
Le Conseil n'approuve pas.
