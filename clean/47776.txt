Classificazione
ATTIVITÀ CULTURALI



Oggetto del Consiglio n. 3949 del 19 settembre 2024 - Resoconto
OGGETTO N. 3949/XVI - Interpellanza: "Attività di supporto
fornito dalla Consigliera di parità ad iniziative legate all'evento
Aosta Pride".
Bertin (Presidente) -
Punto n. 50. Si è prenotato il
consigliere Manfrin, ne ha facoltà.
Manfrin (LEGA VDA) -
Comincio con il dire che
quest'iniziativa riassumerà, purtroppo o per fortuna, alcune delle
iniziative che abbiamo rilevato nella manifestazione denominata
"Aosta Pride" in cui purtroppo campeggia anche il logo del
Consigliere di parità e dell'Università della Valle d'Aosta.
Cominciamo con alcuni appuntamenti che appunto riportano questo
logo; uno, per esempio, è dedicato a un evento che vede presente un
esponente che si definisce drag queen.
Cominciamo con il dire che, come abbiamo detto più volte,
abbiamo definito assolutamente esecrabile, oltre che vietato,
chiedere e anche ottenere il patrocinio per iniziative che siano
evidentemente politiche.
Parliamo quindi di quest'appuntamento del palinsesto che è
denominato "Fabio Canino in Fiesta", che viene presentato sul sito
- purtroppo ho dovuto anche leggere il sito dell'"Aosta Pride" -
con la descrizione: "Porta in scena uno spettacolo spassoso in cui
ci si diverte riflettendo sul mondo gay e su argomenti di
attualità, dalla politica alla religione".
Queste tre cose assieme già mi preoccupano abbastanza, perché
evidentemente parlano di propaganda politica.
Ad affiancare queste discussioni su politica e religione e,
ovviamente, mondo gay, ci sarà tale Mariano Gallo, conosciuto con
il nome di Priscilla, che si diletta in quello che l'Oxford
languages (ho preso la definizione così almeno non può essere
smentita) definisce: "artista generalmente omosessuale o
transessuale che si esibisce in spettacoli di varietà travestito da
donna, sfoggiando un trucco e un abbigliamento volutamente
appariscenti, improntato a un'idea di femminilità eccessiva e
talvolta parodica".
Questo soggetto è salito recentemente agli onori delle cronache
perché acceso sostenitore del programma europeo di Erasmus
"DragTivism Jr", ovvero l'ennesimo indottrinamento gender promosso
a spese dei contribuenti europei dalla mitica Unione Europea.
Come sappiamo, diversi partiti, in primis ovviamente la Lega,
hanno protestato vivacemente con quest'iniziativa e il soggetto in
questione ha pensato bene, di concerto con un partito politico che
si chiama "Possibile", di lanciare una campagna per promuovere in
Italia quest'assurdità; la sua presenza sul palco quindi è
evidentemente politicizzata e volta a sostenere questa propaganda e
lì compare il logo tanto del Consigliere di parità che
dell'Università della Valle d'Aosta.
Passiamo invece alle consuete fiabe di personaggi che abbiamo,
purtroppo, cominciato a conoscere. Sembra già abbastanza quello che
abbiamo appena visto ma, in realtà, siamo solo all'inizio. Fra le
molte attività che verranno sostenute, con tanto di patrocinio,
troviamo una riedizione delle fiabe trans denominata "Che genere di
fiabe?" dove, come già fatto, si cercherà d'inculcare in bambini di
6-10 anni l'idea che non si nasce uomini o donne e che i ruoli
delle fiabe siano sbagliati, e a questo proposito infatti viene
annunciato un laboratorio ludico espressivo per "Bimba e" da 6 ai
10 anni, nei quali, attraverso letture animate e - sentite bene -
posizioni yoga e improvvisazioni teatrali, i bambini e le bambine
impareranno a esplorare, riconoscere e rielaborare creativamente i
ruoli tradizionali delle fiabe.
Mi auguro che nessun genitore si faccia ovviamente convincere
nel gettare un bambino così piccolo tra posizioni yoga e propaganda
gender, tutto ovviamente sempre con il supporto di Consigliere di
parità e Università della Valle d'Aosta.
Arriviamo però poi al top, alla chicca la potrei definire,
ovvero il poliedrico artista Immanuel Casto, di cui è assolutamente
necessario leggervi il curriculum. Abbiamo inserito un pezzo
nell'interpellanza ma vi assicuro che è molto più ampio di
così.
Cominciamo con varie produzioni con cui si è dilettato
quest'artista: nel 2006 pubblica il videoclip di "Che bella la
cappella", brano dai doppi sensi religioso-erotici, nello stesso
periodo ha partecipato a trasmissioni radiofoniche on-line e
realizzato l'album Feel the Porn Groove caratterizzato da una
musica dance per accompagnare testi espliciti riguardanti il sesso,
pratiche sessuali estreme e prostituzione, tutto questo tra l'altro
è sulla pagina di Wikipedia, non mi invento niente.
Nel 2012 ha ideato il gioco di carte "Squillo", nel quale i
partecipanti si debbono immedesimare in sfruttatori dediti allo
spaccio e al sesso estremo.
Giova ricordare che durante la prevendita, prima che il gioco
venisse distribuito, il 9 ottobre 2012 la senatrice Emanuela Baio
Dossi, ritenendo che il gioco promuovesse la mercificazione del
corpo femminile, l'uso di eroina, di antidepressivi e pratiche
sessuali disumane, ne ha chiesto la rimozione dal mercato in una
seduta parlamentare, preciso che la Senatrice è del PD, quindi non
abbiamo a che fare con bacchettoni di Destra.
Il 13 settembre 2013 Immanuel Casto pubblica il suo secondo
album in studio "Freak & Chic", promosso dai singoli
Tropicanal, Sexual Navigator e Sognando Cracovia.
Ho tratto un piccolo brano della canzone Tropicanal che dice:
"Alle Hawaii prima lo prendi e poi lo dai, giunge dalla costa un
ritmo pederasta, Tropicanal Tropicanal".
Sottolineo che la nostra regione, come ha rilevato Il Sole 24
Ore, risulta essere prima in Italia nel poco invidiabile reato di
sfruttamento della prostituzione e pornografia minorile, abbiamo
anche fatto delle iniziative, come ricorda il collega Perron,
proprio sul tema.
Il 22 giugno 2015 è uscito il singolo Deepthroat Revolution,
seguito a settembre dall'album "Da grande sarai frocio", purtroppo
si intitola così, io vi leggo i titoli.
Essi hanno anticipato il terzo album in studio, "The Pink
Album", pubblicato il 25 settembre; dall'album è stato estratto
anche il singolo Alphabet of Love il cui video è stato realizzato
in collaborazione con PornHub.
Vi leggo anche qui un piccolo brano di questa canzone: "Da
grande sarai frocio ma tanto gay è bello, dai libero sfogo a
quell'istinto ricchioncello, da grande andrà meglio ma tu ancora
non lo sai, piccolo uranista non fermarti mai", questo è l'artista
poliedrico.
Ma veniamo a una vera chicca, cioè quello pubblicato più
recentemente, a giugno 2022, il quarto album intitolato
"Malcostume" che contiene anche il pregevole brano - so che i
colleghi di Sinistra lo apprezzeranno particolarmente - "Amore
ariano", che dice in una delle tante strofe: "Noi biondi siamo i
migliori, a tutti siamo superiori, con gli occhi azzurri siamo
super, lo diceva anche il Führer. Non c'è specchio che rifletta
quanto la tua razza eletta, coca bianca e botta after, nero slave e
bianco master". Questa è una delle strofe che si susseguono in
questa canzone, ma ci sono veramente dei pezzi da antologia. "La
tua cultura da oratorio sogna il forno crematorio, tu fai shopping
alla PAM mentre sogni il Ku Klux Klan", questo è un altro pezzo di
questa bella canzoncina.
Ovviamente questo soggetto si esibisce con il patrocinio del
Consigliere di parità e dell'Università della Valle d'Aosta e
quindi vi è un avvallo anche di un pezzo della Regione.
Su tutti questi eventi che presentano questo logo, e quindi
questa condivisione, abbiamo fatto una piccola ricerca.
Per quanto riguarda - e non è un caso che mi risponda
l'assessore Bertschy - il caso del Consigliere di parità, abbiamo
scoperto che il Consigliere di parità, come specificato
dall'articolo 14 della l.r. 53/2009, ha solo due funzioni:
la prima è la promozione, il controllo e l'attuazione dei
principi di uguaglianza, di opportunità e di non discriminazione
tra uomini e donne nel lavoro, in particolare tutti quelli
attribuitile ai sensi del decreto legislativo 198/06 e della legge
in materia lavorativa, viene scritto più volte, così come referente
dei comitati per le pari opportunità, ma sempre in materia di
lavoro, quindi è un incarico esclusivamente legato al lavoro.
Ovviamente su tutte queste funzioni vediamo con difficoltà un
addentellato su cui mettere patrocini, al netto delle materie su
cui si è messo il patrocinio.
Lo stesso discorso vale anche per l'Università della Valle
d'Aosta, il cui regolamento precisa che "La concessione del
patrocinio non è rilasciata per iniziative palesemente non
coincidenti e in conflitto con le finalità dell'Università, per
attività o scopi o finalità commerciali prevalenti ed esclusivi,
anche indiretti, per iniziative promosse da sindacati, partiti e
movimenti politici, inoltre il patrocinio è escluso per gli eventi
promossi da organizzatori che rappresentano categorie o forze
sociali, nonché dagli ordini e collegi professionali ai fini di
promozione o proselitismo o per il finanziamento della propria
struttura organizzativa".
Si noti bene che in presenza di cause o motivi che possano
pregiudicare il nome, l'immagine, il decoro e la reputazione
dell'Università della Valle d'Aosta, la stessa può revocare
insindacabilmente il patrocinio, e credo che ci troviamo
esattamente in questa condizione.
Al netto quindi di tutto quello che le ho esposto, Assessore,
con la presente interpellanza le chiediamo "Se intenda spiegare in
cosa consiste il supporto fornito dal Consigliere di parità alle
iniziative sopra richiamate"; "Se il Governo regionale condivida le
iniziative supportate e patrocinate dal Consigliere di parità e
dall'Università della Valle d'Aosta" e "Se il supporto e il
patrocinio ad attività politicamente orientate o a personalità che,
fra le altre cose, hanno sviluppato un preciso stile musicale,
definendolo "Porn Groove" con collaborazioni con siti pornografici,
rientri nella
mission
istituzionale dei soggetti che lo
hanno concesso.
Presidente -
Risponde l'assessore Bertschy.
Bertschy (UV) -
Oggi è una giornata interessante, si
passa su più temi e la presentazione in questo caso va oltre a
quella che può essere la risposta che il Governo, attraverso
l'Assessore - che però rappresenta in questo caso anche chi è
all'interno del Consiglio e dell'Università - può formulare, e non
vorrei neanche sviare dalle responsabilità, nel senso che noi,
maggioranza e Governo, siamo pienamente convinti che le persone
debbano poter esprimere liberamente le proprie opinioni e agire con
la piena libertà nella nostra società ed essere tutti tutelati
nell'affrontare la vita e gli impegni di tutti i giorni.
Lei ha fatto bene a ricordare quali sono le competenze che la
legge assegna all'articolo 14, io ricordo anche l'autonomia con la
quale poi la Consigliera può agire; nel rispondere riporterò la
risposta che la Consigliera mi ha chiesto di leggere in aula, e che
quindi io leggerò per come è scritto. Vi invito fin d'ora, invece,
come Consiglio regionale - non l'ha citato ma immagino che sia un
articolo che ha letto - a utilizzare l'articolo 22 per iniziare
anche un lavoro di confronto con la Consigliera.
L'articolo 22 al comma 1 dice che la Consigliera regionale di
parità, entro il primo marzo di ogni anno, presenta una relazione
sull'attività svolta al Presidente della Regione e alla Commissione
consiliare competente per materia.
In questa relazione io credo che ci saranno, almeno per
quest'anno, tutte le informazioni anche riguardo a questa
iniziativa che la Consigliera ha assunto, di modo che si possa
avere un'interlocuzione diretta, perché - se permettete - non è
neanche così semplice parlare per conto di un organo ormai
costituito ufficialmente, che ha la sua autonomia di gestione, che
opera le sue scelte e su queste scelte poi si assume completamente
le sue responsabilità.
Per quanto riguarda la prima domanda, quindi "Se intenda
spiegare in che cosa consista il supporto fornito dal Consigliere
di parità alle iniziative sopra richiamate", nel richiamare
l'articolo 15 e l'articolo 24, l'articolo 24 dice: "Nell'ambito del
programma annuale di attività della relativa previsione di spesa,
la Consigliera regionale di parità gode di autonomia funzionale",
nel rispondere la Consigliera mi chiede di leggere e riferisce: "Ho
manifestato il mio apprezzamento per un'iniziativa di sicuro
interesse generale, che si concretizza in una serie di eventi
musicali, artistici, cinematografici e teatrali, nonché in una
serie di conferenze volte a promuovere la cultura dell'inclusione
sociale e a sensibilizzare la comunità locale sui temi della lotta
alle discriminazioni basate sull'orientamento sessuale,
sull'identità, sull'espressione di genere degli individui, e sul
riconoscimento dei diritti fondamentali di tutti gli individui, al
fine di garantire il pieno sviluppo della personalità. Ho ritenuto
che l'iniziativa "Aosta Pride 2024" deve perciò essere qualificata
come attività d'inclusione sociale, di promozione culturale dei
rifiuti di ogni discriminazione, per cui il mio patrocinio alla
stessa concesso si rileva coerente con le mie finalità
istituzionali e, in particolare, la promozione dell'attuazione
delle politiche di pari opportunità da parte dei soggetti pubblici
e privati che operano nel mercato del lavoro e la diffusione della
conoscenza dello scambio di buone prassi, attività d'informazione e
formazione culturale sui problemi delle pari opportunità e sulle
varie forme di discriminazioni, come da decreto legislativo n.
198/2006, "Codice delle pari opportunità tra uomo e donna", a norma
dell'articolo 6 della legge 28 novembre 2005 n. 246".
"Se il Governo regionale condivida le iniziative supportate e
patrocinate dal Consigliere di parità e dall'Università della Valle
d'Aosta": noi condividiamo tutto quello che si opera all'interno
delle competenze della Consigliera, soprattutto quando si tratta di
lotta alla discriminazione e soprattutto, come ho detto in
premessa, ha una piena azione rispetto alla libertà individuale,
che sia di ogni tipo, pertanto non compete al Governo in questo
caso esprimere delle valutazioni su un'attività che sia
l'Università della Valle d'Aosta che il Consigliere di parità hanno
svolto con la piena autonomia del loro agire.
"Se il supporto e il patrocinio ad attività politicamente
orientate o a personalità che, fra le altre cose, hanno sviluppato
un preciso stile musicale definendolo, come lei ha ben detto, con
collaborazioni con siti pornografici, rientri nella mission
istituzionale dei soggetti che lo hanno concesso": la Consigliera
riferisce quanto segue: "Il mio supporto consiste nel sostenere, a
livello di promozione, sui canali alcune delle iniziative previste
dal Pride 2024 e nel supportare il Comitato organizzatore per
alcuni eventi attraverso la società che gestisce il servizio di
comunicazione eventi dell'ufficio di Consigliera di parità.
In merito alla concessione del patrocinio, evidenzio come il
patrocinio delle pubbliche Amministrazioni consista in una
manifestazione di apprezzamento ideale che esse esprimono nei
riguardi d'iniziative ed eventi d'interesse per la comunità di
riferimento, i cui contenuti e finalità siano pertinenti rispetto
alla realizzazione delle proprie finalità istituzionali".
Questo è quanto, poi ci sono una serie di approfondimenti che
posso anche fornire ma diventa una risposta molto lunga.
Io quindi tornando alla premessa iniziale inviterei - anche per
avere modo di un confronto più approfondito - in qualche maniera a
creare le condizioni perché questa relazione che la Consigliera
deve inviare, oltre che al Presidente, alla Commissione consiliare
competente per materia, quindi immagino la Quinta, possa essere
oggetto di una valutazione successiva, anche rispetto a tutta una
serie di approfondimenti di dettaglio che lei ha fornito in
aula.
Presidente -
Per la replica, consigliere Manfrin.
Manfrin (LEGA VDA) -
Assessore, intanto la ringrazio per
la risposta, non credo di aver travalicato il contenuto
dell'interpellanza, perché io le ho puntualmente elencato tutti i
successi o il tipo di eventi che sarebbero stati presenti, ho
aggiunto dei dettagli tanto per farle comprendere che tipo di
artisti siano stati invitati, quindi io credo che tutte le premesse
abbiano evidenziato quello a cui è stato fornito patrocinio.
Il problema è duplice, in primis lei, per interposta persona,
risponde: "Il Consigliere di parità ci dice che ha fornito un
patrocinio, ha messo un logo", sembra dire così; in realtà, se lei
va sul sito - e per fortuna, finita quest'iniziativa, potrò anche
non andarci più - ci sono delle differenze, perché c'è scritto che,
tra i partner istituzionali, il Comune di Aosta - che per esempio
mette 10 mila euro, questo lo sappiamo perché abbiamo la delibera -
e il Consigliere di parità danno supporto e patrocinio, che sono
due cose diverse; poi c'è il patrocinio di CELVA e Università della
Valle d'Aosta e poi c'è il contributo di Film Commission e Sistema
di accoglienza e integrazione, che immagino che con il Gay Pride
c'entri come i cavoli a merenda, ma tant'è.
Patrocinio e supporto sono due cose diverse, quindi qui non si
capisce se sono stati dati dei soldi - perché il Comune di Aosta ha
dato dei soldi - e sarebbe interessante capire se sono stati dati
dei soldi da parte del Consigliere di parità a questa
manifestazione.
Quello che trovo più grave però è che - giustamente lei ha detto
che i compiti del Consigliere di parità sono quelli che io ho
descritto - il problema è che il Consigliere di parità (come ho
detto prima ed è per questo che risponde lei) si muove nell'ambito
del lavoro, le sue deleghe sono limitate al mondo del lavoro, e qui
di lavoro non si parla, si parla di artisti che come lavoro
scrivono canzoni orripilanti, con messaggi osceni, che fabbricano
giochi di cui è stata fatta anche richiesta di ritiro da parte dei
Senatori del PD - che è tutto dire penso - e quindi io trovo che a
tutto questo non ci si possa sottrarre. La domanda sulla
condivisione o meno è apposita, perché io sapevo che lei avrebbe
voluto riportare soltanto le dichiarazioni del soggetto in
questione, ma non ci si può sottrarre a immaginare che una cosa di
questo tipo, che viene perpetrata non soltanto con soldi pubblici e
negli spazi pubblici con tanto di logo, ma addirittura viene
distribuita ai bambini, bambini molto piccoli, obiettivamente deve
avere una presa di posizione, perché altrimenti quello che io leggo
su un cartellone di un manifesto è "Consigliere di parità della
Regione Autonoma Valle d'Aosta, Università della Regione Autonoma
Valle d'Aosta".
C'è purtroppo, evidentemente, un qualcosa che fa immaginare che
ci sia una condivisione da parte della nostra Regione, e questo è
profondamente sbagliato per i contenuti, per i modi e soprattutto
per il fatto che qualcuno cerca di fare propaganda e, in una
maniera o in un'altra, ottiene anche del sostegno, quindi a maggior
ragione in questo momento bisognerebbe evidenziare il fatto che non
si può permettere che si faccia propaganda di questo tipo,
addirittura con il patrocinio della nostra Regione.
Lascio il tempo restante al collega Perron.
Presidente -
Per il minuto restante, consigliere
Perron.
Perron (LEGA VDA) -
Ovviamente non c'è più tempo per dire
altro, voglio soltanto aggiungere che già una volta abbiamo portato
in Consiglio il tema con il film di Mario Mieli fatto alla
Cittadella, un film che ha preso più di 100 mila euro, che si
chiamava "Gli anni amari. Mario Mieli un eroe del Movimento LGBTQ"
che ha preso soldi dalla Regione Emilia Romagna e dalla Regione
Puglia, presentato alla Cittadella. Mario Mieli è un pensatore che
sostiene apertamente la liceità della pedofilia,
esplicitamente.
Questo c'è, abbiamo fatto il film alla Cittadella, benissimo:
ora su questo testo c'è poco da dire, libertà artistica, uno può
dire tutto quello che vuole, io sono assolutamente a favore per la
libertà artistica, ma qua stiamo parlando di qualcuno che viene e
prende dei soldi pubblici.
C'è un clima di sessualizzazione dei minori, che vi piaccia o
meno questo è, che direttamente o indirettamente favorisce
l'accettazione culturale del sesso con i minori.
Queste cose personalmente le ho sviscerate molto bene in alcuni
studi che ho fatto, ma li porterò fuori, qui non c'è tempo, ma chi
si rende responsabile di spalancare le porte a queste cose deve
prendersi la responsabilità totale.
Sappiate che con queste cose voi state contribuendo; quando
l'ente pubblico spalanca le porte sotterranea a questa mentalità
folle, si rende implicitamente responsabile.
A tutti quanti la scelta e poi le responsabilità.
