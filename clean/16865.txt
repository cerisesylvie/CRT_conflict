Classificazione
ASSISTENZA SANITARIA E OSPEDALIERA
Presidio ospedaliero


Resoconto integrale del dibattito dell'aula
Oggetto del Consiglio n. 177 del 11 novembre 1998 - Resoconto
SÉANCE DU 11 NOVEMBRE 1998 (MATIN)
OGGETTO N. 177/XI Problemi di funzionalità del Reparto di
oncologia dell'Ospedale regionale. (Interrogazione)
Interrogazione Preso atto della bocciatura all'esame preliminare
della lingua francese di due medici oncologi;
Considerato che tale esito ha compromesso notevolmente la
funzionalità di un reparto importante dell'ospedale;
Considerato il disagio in cui vengono a trovarsi i pazienti cui
non può essere garantito il servizio cui hanno diritto.
I sottoscritti Consiglieri regionali
Interrogano
l'assessore competente per conoscere:
1) Quali iniziative intende intraprendere per dare una risposta
alle esigenze degli utenti;
2) Quali sono i tempi entro cui si prevede che sarà sanata tale
situazione di disagio.
F.to: Squarzino Secondina - Beneforti
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Brevemente do lettura della risposta pervenutami
dall'USL in merito all'interrogazione che è stata presentata.
Con riferimento all'interrogazione presentata dai Consiglieri
Squarzino e Beneforti, si comunica che al fine di alleviare la
situazione di disagio dovuta alla carenza di organico medico presso
l'Unità operativa di oncologia, si è provveduto a rinnovare un
incarico in regime di convenzione trimestrale di un medico libero
professionista e che in tempi brevi verrà espletato il concorso
pubblico per due posti di dirigente di primo livello, per titoli ed
esami, per la medesima Unità operativa.
Questa è la risposta dell'USL. Aggiungo che un futuro avviso
pubblico sarà espletato il prossimo 14 dicembre per il secondo
posto come incarico e la data presunta di espletamento del concorso
da 1 a 2 è prevista per il febbraio del prossimo anno.
Aggiungo anche che mi pare limitativo collegare i problemi del
personale medico di oncologia alla non idoneità dei due candidati a
quest'avviso pubblico perché - come dice lo stesso Primario, Dott.
Di Vito, in una lettera che ha inviato anche a me per conoscenza
ultimamente - la situazione della pianta organica precedente era di
un primario più quattro medici e l'Oncologia da anni ormai aveva
dei problemi gestionali tant'è che l'USL ha provveduto ad aumentare
di 2 posti la pianta organica per cui non possiamo, per
correttezza, collegare la mancata idoneità dei candidati legata al
non superamento dell'esame di francese a problemi di organicità
della stessa Unità operativa che sono problemi che si trascinano da
anni, ma che dovrebbero andare a soluzione nel più breve tempo
possibile.
Mi si chiede quali sono le azioni possibili. Lo dice lo stesso
Dott. Di Vito, ma sono affermazioni ed impressioni che condivido
personalmente perché abbiamo avuto modo di discuterne più volte, le
azioni sono innanzitutto quelle di tentare di stipulare gli accordi
con le scuole di specializzazione dell'Università di Torino ed
altre. Accordi che finora non hanno dato risultati perché - e
questo vale anche per l'altra interrogazione iscritta all'ordine
del giorno di oggi che riguarda le visite specialistiche - c'è un
grosso problema di carenza di specialisti in tutta Italia, alcuni
mancano del tutto, altri sono carenti e c'è la ricerca fra le
aziende dell'USL per accaparrarsi i migliori specialisti per cui ci
sarà sempre di più mobilità e turnover, oggi parliamo di oncologia,
ma potremo parlare di anestesia, dove si rischia di chiudere le
sale operatorie. Ho avuto una notizia ieri sera molto negativa:
l'aziendalizzazione del sistema sanitario fa sì che ogni ospedale
diventi un concorrente dell'altro, non solo un ospedale pubblico
con un ospedale privato, ma tra ospedali pubblici sulla logica del
sistema francese.
La verità è che in Francia c'è stata una programmazione sulle
specializzazioni a livello ministeriale seria e corretta a
differenza che in Italia dove, non essendoci stata una
concertazione fra Ministero della sanità e Ministero
dell'università sulle scuole di specialità, ci sono moltissimi
medici neolaureati disoccupati, gli specialisti sono ricercati e
sono addirittura contattati con contratti di diritto privato
facendo la concorrenza all'altro ospedale.
Questa strada della scuola di specializzazione è difficilissima
da risolvere perché le università tendono a tenersi i tirocinanti
nelle scuole di specialità.
Noi abbiamo provveduto come Consiglio regionale con la legge
sulle borse di studio, legge che darà i suoi risultati non prima di
5 anni perché abbiamo potuto inserire nell'anno scolastico
1997-1998 due medici laureati in due specialità, è in corso
l'avviso per altri 6 posti, ma i risultati li avremo come minimo
fra 5 anni quando usciranno i primi specializzati.
Si può intervenire sugli aspetti organizzativi. Qui condivido
l'affermazione del Dott. Di Vito in merito al prossimo decollo del
nuovo day hospital che darà sicuramente un impulso perché si
ridurranno i ricoveri in regime ordinario aumentando i ricoveri in
day hospital con una turnazione maggiore.
È prevista nel secondo lotto dei lavori la ristrutturazione del
reparto per cui dal punto di vista funzionale le cose sicuramente
miglioreranno; bisogna lavorare sugli aspetti organizzativi in
termini di turnazioni perché le dotazioni organiche non sono
ulteriormente più espandibili, abbiamo un medico ogni due posti
letto e siamo a livelli assolutamente alti rispetto alle altre
realtà in un contesto diverso perché non ci sono cliniche private,
tutto è pubblico e la domanda di servizi da parte dei cittadini nei
confronti dell'ospedale è altissima denotando in questo un grado di
soddisfazione dei cittadini nei confronti dell'ospedale stesso.
Per concludere, ripeto, cerchiamo di non speculare sul francese
perché il francese non è l'inizio e la fine di ogni problema in
Valle d'Aosta.
Président La parole à la Conseillère Squarzino Secondina.
Squarzino (PVA-cU) Ringrazio l'Assessore per questa serie di
informazioni che mi sembrano estremamente positive come
prospettiva. È stato toccato effettivamente un problema cruciale da
parte dell'Assessore, cioè il problema in quest'Unità operativa
della pianta organica che è insufficiente e della necessità quindi
di provvedere in questo senso.
Lei accennava, Assessore, che non si può più toccare la
dotazione organica complessiva, però sicuramente è possibile
all'interno distribuire in modo diverso gli organici nei vari tipi
di reparto, perché se c'è un reparto - e l'Assessore lo ricorda
molte volte - in cui ci sono tutti gli anni 500 nuovi ammalati,
quindi un reparto che va sostenuto per il carico di lavoro enorme,
credo sia proprio questo e sono contenta di sentire da parte
dell'Assessore questa volontà e di questo mi rallegro.
Volevo però, se lei permette, Assessore, fare due battute per
quanto riguarda l'aspetto anche del francese che non è poi così
secondario come lei vuole evidenziare.
Questo era contestuale a tutto il dibattito sul francese, ma se
parliamo degli infermieri il problema è lo stesso, se parliamo di
altri reparti, ad esempio gli anestesisti, il problema è lo stesso,
cioè esiste effettivamente un problema di tipo organizzativo da
vedere. Lei ha dato un suggerimento interessante quando ha detto
che dobbiamo metterci nell'ottica della concorrenzialità. Allora,
mi chiedo, come riusciamo noi ad attirare in Valle dei
professionisti quando in nessuna parte del mondo si rifiuta un
medico che sa l'inglese, che sa cioè la lingua di comunicazione
tipica di questo settore dell'operare umano, della medicina. Credo
che ci siano alcuni elementi su cui riflettere.
Teniamo conto che in alcuni ambienti ci sono stati degli esempi
di deroga rispetto a certe leggi. Ad esempio, nell'ambito
sanitario, lei ricordava, Assessore, la drammaticità del fatto che
non abbiamo degli specialisti nei vari settori e che per questo per
evitare di dover chiudere dei reparti si assumono medici anche se
non hanno la specializzazione. Allora in alcuni casi deroghiamo da
alcuni principi di legge, ma proprio perché sono casi
eccezionali.
Ricordo anche, e mi rivolgo in questo caso al Presidente della
Giunta per la sua esperienza passata nel mondo della scuola, che in
alcuni casi rispetto al problema del francese si derogava quando
era necessario garantire, ad esempio, l'insegnamento del greco ai
nostri ragazzi. Quindi credo che proprio nell'ottica della
concorrenzialità ci dobbiamo attrezzare per non aggiungere altri
ostacoli a quelli che ci sono.
Faccio un'annotazione, Assessore. Avrei preferito che nella
risposta data pubblicamente il 6 ottobre su questo problema lei
avesse usato le stesse argomentazioni che ha usato oggi perché tra
l'altro qui c'è un dato che mi sembra strano.
Come fa lei a sapere esattamente il numero dei medici che sono
originari della nostra Regione e quelli che non lo sono? Sì, la
ricerca, ma questa è una legge della privacy, lei non era
autorizzato a fare questa ricerca e a dare questi dati, lei non era
autorizzato a fare questo,
Assessore…
(interruzione dell'Assessore Vicquéry, fuori microfono)
Président Mme la Conseillère, je vous prie de conclure.
Squarzino (PVA-cU) J'ai terminé, j'ai dit ce que je voulais dire
à Monsieur l'Assesseur.
