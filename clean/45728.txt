Classificazione
TRASPORTI E VIABILITÀ
TURISMO E INDUSTRIA ALBERGHIERA



Oggetto del Consiglio n. 2383 del 21 aprile 2023 - Resoconto
OGGETTO N. 2383/XVI - Interpellanza: "Sostegno finanziario
alla realizzazione del 'nuovo trasporto alpino' per collegare il
centro del Comune di Courmayeur con la Val Ferret".
Bertin (Presidente) -
Alla presenza di 32 consiglieri,
riprendiamo l'ordine del giorno interrotto ieri sera. Punto n. 60.
Consigliere Aggravi per l'illustrazione dell'interpellanza, ne ha
facoltà.
Aggravi (LEGA VDA) -
L'interpellanza è sempre legata al
mondo degli impianti a fune, o comunque di impianti che in parte
utilizzano funi, ed è anche frutto di una curiosità che è insita
all'interno delle domande. La notizia è ormai di novembre 2021 e
riguarda una discussione che è stata fatta in seno al Consiglio
comunale di Courmayeur, riguardo alla possibilità di prevedere un
nuovo servizio di trasporto per le valli laterali, in particolare
per la Val Ferret ma anche in prospettiva per la Val Veny. Sappiamo
tutti che sono due valli che hanno delle particolarità e hanno
anche delle peculiarità di un certo tipo. Sono ai piedi del Monte
Bianco: l'una in inverno non è raggiungibile per motivi di
accessibilità, l'altra lo è parzialmente e in estate, essendo due
valli a fondo cieco, hanno una gestione del traffico regolamentato
abbastanza complessa, soprattutto la Val Ferret che attira molti
più veicoli rispetto alla Val Veny, però non è detto. Parlo di
veicoli perché effettivamente, nelle intenzioni dell'attuale
amministrazione, c'è quella di andare a evitare lo spostamento
anche notevole e importante in alcuni periodi dell'anno, in
particolare nei periodi di maggior alta stagione estiva, quindi su
agosto, questo spostamento importante che avviene non soltanto dal
comune e dal comprensorio della Valdigne, ma anche in generale da
tutta la nostra regione, con eventuali impatti sia in termini di
gestione del traffico, sia di inquinamento, sia anche, in parte
legato sia alla parte ambientale che del traffico, quella che è la
gestione dei parcheggi.
A fronte di questo, c'è stata una proposta, un'idea, che è stata
ribattezzata "Nuovo trasporto alpino", che potrebbe portare le
persone dal centro del paese in Val Ferret nel giro di una
quindicina/ventina di minuti. Ovviamente una proposta di questo
tipo, come spesso accade, non ripeto altre situazioni che si stanno
seguendo, genera tutta una serie di discussioni, simpatie,
antipatie e quant'altro, ma sostanzialmente ha tre
problematiche.
Una è per capire la fattibilità tecnica, tra l'altro in questo
caso una viene chiamata
ropeway
, perché è una sorta di
impianto che prevede sia la parte fune, sia la parte rotaia. In
questo caso da notizie di stampa si parlava della società
Bartholet, ma in realtà, da quello che si vede, anche le due
principali - di cui una sappiamo essersi poi insinuata
nell'azionariato della Bartholet - società al mondo
dell'impiantistica si stanno specializzando in questo tipo di
impianto, soprattutto con finalità di trasporto pubblico. Quindi
una parte tecnica.
C'è poi una problematica di natura ambientale perché, al di là
degli impatti sull'ambiente, ci sono anche degli impatti che ci
possono essere in coordinamento con l'ambiente: frane, valanghe,
esondazioni, quello che può essere una problematica di natura
idrogeologica e anche di sicurezza.
Poi l'ultima, ma non quella più banale, è la parte economica,
perché in quest'aula spesso noi utilizziamo i milioni come se
fossero soldi del
Monopoli
; banalizzo, ma in realtà è così.
In questo caso, la stima che è stata fatta è di 150 milioni di euro
e ovviamente, come ha detto il Sindaco di Courmayeur nella sessione
dell'aprile 2022 del consiglio comunale, il Comune non ha questa
forza economica e si sta andando alla ricerca di finanziamenti;
questo è un po' tipico di tutti gli amministratori, brutto da dirsi
ma così è.
Nel novembre del 2021, quando l'idea è stata presentata alla
popolazione, si parlava del più grande pozzo di San Patrizio che
noi conosciamo, cioè il PNRR che in realtà ha preso altre strade e
di cui non abbiamo ancora visto tutto; questo lo aggiungo al di là
di questa situazione e di quello che abbiamo detto ieri.
A fronte di questo, l'interpellanza chiede al Governo regionale
se sia a conoscenza della proposta dell'amministrazione comunale
sulla realizzazione del nuovo trasporto alpino per collegare il
centro con la Val Ferret. In realtà dalle notizie di stampa
qualcosa emerge, ma siccome io tendo anche a rivalutare la figura
di San Tommaso, voglio vederci bene, quindi penso che la prima
domanda possa essere utile a fare chiarezza. Se vi siano state
delle interlocuzioni con la già richiamata amministrazione comunale
sul tema. Parlo di Governo regionale, visto che c'è stata una
storia dal 2021/2022 in avanti, quindi genericamente parlo di
Governo regionale così magari qualcuno mi risponderà. Se sia
intenzione del Governo regionale supportare finanziariamente,
ovvero sponsorizzare nelle deputate sedi tale iniziativa. Ho un
senso di pietà nei confronti dell'Assessore che sta canalizzando su
di sé l'attenzione maggiore di quelle che sono le prospettive di
programmazione finanziaria del bilancio regionale. È anche vero -
mi consenta la battuta - che io ricordo quando in quest'aula si
discusse delle dichiarazioni che non mi ricordo chi le fece, però
io e un altro collega presentammo due
question time
, laddove
qualcuno, con i presunti proventi della quotazione di CVA, stava
già ipotizzando tutta una serie di collegamenti intervallivi.
Quindi sono stato volutamente gentile e ho parlato anche di
sponsorizzazione, che non necessariamente deve avere un carattere
finanziario.
Presidente -
Risponde l'assessore Bertschy.
Bertschy (AV-VdA Unie) -
In questo Consiglio Courmayeur è
al centro dell'attenzione: l'altro ieri con il piano strategico che
prevederà nei prossimi anni il rifacimento degli impianti dell'Arp
della Youla e oggi con un'idea che l'amministrazione comunale ha
poi definito indagine di mercato, se non ricordo male, alla luce
anche di un po' di dibattito che c'è stato in consiglio comunale
nella sua presentazione.
L'accesso in Val Ferret e in Val Veny, come ha ben detto lei, è
uno dei temi credo del futuro e riguarderà sicuramente l'attenzione
dell'amministrazione comunale, ma in generale anche di quelle
località che, come Courmayeur, hanno bisogno di migliorare nelle
strategie future anche la loro mobilità e l'immagine che ne deriva,
attraverso politiche che possano rivolgersi sempre più a progetti
che abbandonino l'utilizzo dell'autovettura e che vadano nella
direzione di sostenere una mobilità maggiormente legata alla
transizione ecologica alla quale traguardiamo tutti. Dall'altra
parte, sono temi che vanno affrontati con l'intraprendenza e anche
con la visione accompagnata da un po' di sogno da parte di chi
amministra i territori. Dall'altra parte poi bisogna tutto questo
portarlo su un piano di realtà e di programmazione, arrivando alla
programmazione economica, ma non solo: anche in termini più legati
alle autorizzazioni che sono di tipo ambientale, che sono di tipo
di sicurezza, perché quella è una zona molto frequentata, ma
conosciamo tutti i limiti e la pericolosità di certi momenti e in
certe situazioni. In particolare, è stata più volte al centro
dell'attenzione la chiusura di quelle valli in certe situazioni.
Quindi, è un momento di lavoro comunale, e spero che sia così
impostato anche da parte dell'attuale amministrazione.
Per venire alle tre domande, la prima: "se sia a conoscenza
dell'Amministrazione la proposta promossa dall'amministrazione
comunale di Courmayeur sulla realizzazione del nuovo trasporto
alpino per collegare il centro cittadino con la Val Ferret". Sì,
ovviamente a mezzo stampa, ma c'è stata anche la possibilità di un
primo confronto, proprio nell'epoca in cui quest'idea progettale e
quest'indagine mercato è stata presentata; abbiamo avuto modo di
cogliere alcuni aspetti in maniera comunque ancora molto informale,
se possiamo dire, con degli incontri di tipo politico, ma non c'è
nulla di tipo amministrativo avviato.
"Se ci siano state le interlocuzioni con la già richiamata
amministrazione comunale sul tema". Ci saranno, più che sul tema,
sui collegamenti, perché c'è tutto un tema che è legato alle
navette, all'organizzazione di questi servizi, a come questi
servizi possano essere eventualmente migliorati in futuro, anche
perché rientrano per una parte nel piano di bacino di traffico
della zona. C'è un'interlocuzione aperta, ci sarà un'interlocuzione
aperta, ci sarà ancora un confronto e questo tema vedremo
l'amministrazione comunale come lo porterà alla nostra attenzione.
Per quello che ci riguarda il progetto è molto meno ambizioso al
momento, perché noi dobbiamo cercare di migliorare i servizi che
sono contrattualizzati e quelli che non lo sono, per dare una
risposta e verificare di farlo anche nei tempi che sono consoni
alle attuali condizioni contrattuali.
Per venire all'ultima domanda, "se sia sua intenzione supportare
finanziariamente ovvero sponsorizzare nelle deputate sedi tale
iniziativa". Intanto, come dicevo, per noi ad oggi non c'è nulla di
concreto, anzi, è un'iniziativa che fa parte credo anche di un
dibattito interno alla comunità; mi pare che non ci fosse un
consenso generalizzato, quindi rispetto a questo lasciamo anche che
le comunità discutano. Noi, per quello che riguarda il settore
degli impianti a fune, non possiamo immaginarlo come un impianto
finanziabile al momento. Se ho capito bene, a un certo punto si
pensava anche di dargli un minimo di collegamento ma, per rientrare
in una strategia complessiva, deve far parte dei programmi della
società, rientrare nei piani di sviluppo ed eventualmente
verificare se è realizzabile, ma soprattutto se raggiunge degli
obiettivi utili e che la società si propone di raggiungere. Quindi,
a oggi non c'è nessun tipo di impegno rispetto a eventuali sostegni
finanziari, mentre nel momento in cui si sarà concluso un dibattito
all'interno dell'amministrazione comunale e della comunità rispetto
a un eventuale proseguimento di quest'indagine di mercato,
valuteremo come politicamente lavorare nella direzione a sostegno
delle scelte delle amministrazioni, come stiamo facendo un po'
dappertutto. Personalmente credo che a oggi siamo molto lontani dal
fare qualche cosa di concreto, anche perché, ripeto, al di là degli
aspetti finanziari, ci sono molti aspetti da verificare.
In ogni caso il tema è aperto per quanto riguarda il settore dei
trasporti e direi più in generale, visto le ricadute di una visione
come questa, anche con il Governo immagino che ci sarà modo, visto
che c'è un nuovo Governo e un nuovo Presidente, da parte
dell'Amministrazione di presentare quest'idea se si ritiene di
percorrerla, di modo da capire lo stato delle cose. Noi al momento
non abbiamo altri elementi e, ripeto, credo che la cosa più
importante sia che la comunità, attraverso l'amministrazione
comunale, cominci a capire se questa può essere un'idea che ha un
seguito, se da un'indagine di mercato si può passare a uno studio
preliminare e se questo studio poi avrà la possibilità di essere
sostenuto in primo luogo dall'amministrazione. È vero che si
cercano i pozzi di San Patrizio, allora era quello del PNRR e ci
potranno essere altri modi di finanziare un'opera così importante,
però è anche vero che, essendo un carattere molto locale quello che
si va a gestire, il primo impegno deve essere quello
dell'amministrazione comunale anche in termini finanziari. Bisogna
capire, in un ambito di priorità di progetti di sviluppo della
comunità, questo che priorità riveste e in quali posizioni di
classifica si pone.
Presidente -
Per la replica, il consigliere Aggravi.
Aggravi (LEGA VDA) -
Due battute all'Assessore prima di
entrare nel discorso: le prometto che non farò nessuna risoluzione
sul finanziamento di quest'opera. A parte la battuta, anche perché
sono temi seri, è giusta la provocazione politica ma poi, quando si
parla anche e soprattutto di sogni di prospettive, è bene essere
ponderati, anche perché, come giustamente lei ricordava, anche la
parte autorizzatoria, soprattutto per un impianto che ha
caratteristiche particolari, perché non è proprio un vero impianto
a fune o qualsiasi cosa sia, giustamente ha delle problematiche in
più; mettiamola così. Dall'altra parte, sull'importanza che stiamo
dando in questo Consiglio a Courmayeur, le posso assicurare che
possiamo fare di più, quindi è una coincidenza che sono arrivati in
questo Consiglio una serie di temi.
Io ho apprezzato comunque la sua risposta e il suo punto di
vista e soprattutto anche il focus su quella che è l'attuale
problematica, che poi ci portiamo dietro in realtà da tempo, che è
l'accesso, l'accessibilità e la gestione di un trasporto comunque
complicato in alcuni periodi dell'anno. È bene capire come fare e
direi anche, lei lo ricordava soprattutto su quelli che sono eventi
che non dipendono totalmente da noi, che purtroppo la Val Ferret,
sia in termini di ghiacciaio ma anche di altre tipologie, ha avuto
le sue problematiche, che poi in realtà sono comuni a molte altre
realtà della Valle, come la strada di Cogne, la parte di Bosmatto;
ne abbiamo di tutto e di più, perché siamo fatti così e quindi
dobbiamo gestire il nostro territorio. È importante, e magari
prendo spunto e prendo esempio da una realtà che conosco bene, ma
possiamo prendere qualsiasi altra della nostra Valle, che queste
insieme possono fare scuola una all'altra, nel senso che
dall'esperienza di una, possiamo anche trarre dei benefici che
vanno poi oltre alla singola amministrazione comunale. Nel
complesso l'Amministrazione regionale può vederci una strategia
comune, perché comunque sia sappiamo che se in inverno la nostra
risorsa va sullo sci, d'estate va sulla nostra natura, quindi la
necessità anche di poter percorrere e accedere in sicurezza alle
nostre valli laterali è qualcosa che è fondamentale nell'ambito
della nostra economia.
Detto questo, vedremo anche come si evolverà il dibattito a
livello comunale che, in questo momento, secondo me ha giustamente,
come diceva lei, una priorità che è quella di una gestione più
performante dell'accesso e di quello che è il trasporto pubblico
soprattutto per la parte estiva. Quindi, non sarà sicuramente né la
prima, né l'ultima iniziativa, ne faremo altre, seguiremo
soprattutto l'evoluzione, sperando che anche all'interno, ma poi
magari ne parleremo meglio a breve sul discorso dei trasporti, ci
possano essere delle evoluzioni che possono essere utili non
soltanto al mio comune, ma in generale a tutta la Valle
d'Aosta.
