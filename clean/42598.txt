Classificazione
ISTRUZIONE PUBBLICA



Oggetto del Consiglio n. 145 del 3 dicembre 2020 - Resoconto
OGGETTO N. 145/XVI - Interpellanza: "Interventi per la
soluzione delle criticità esistenti in materia di didattica a
distanza".
Marguerettaz (Presidente) -
Torniamo al punto n. 29
all'ordine del giorno. La parola al collega Manfrin, ne ha
facoltà.
Manfrin (LEGA VDA) -
Le linee guida per la didattica
digitale integrata forniscono indicazioni per la progettazione del
piano scolastico per la didattica digitale integrata da adottare
nelle scuole secondarie di secondo grado in modalità complementare
alla didattica in presenza, nonché si legge nel testo da parte di
tutte le istituzioni scolastiche di qualsiasi grado qualora
emergessero necessità di contenimento del contagio, nonché qualora
si rendesse necessario sospendere nuovamente le attività didattiche
in presenza a causa delle condizioni epidemiologiche
contingenti.
Le classi seconde e terze della scuola secondaria di primo grado
e tutta la scuola secondaria di secondo grado hanno adottato fin
dai primi giorni del mese di novembre modalità di didattica
digitale integrata, salvo poi passare con l'istituzione della zona
rossa alla didattica a distanza
tout court
, così com'è
accaduto nel mese di marzo. Le classi prime della scuola secondaria
di primo grado hanno invece continuato a svolgere le lezioni in
presenza, nonostante ciò è capitato che alcune classi siano state
poste in quarantena perché al proprio interno sono stati
riscontrati casi positivi o ancora che alcuni alunni siano stati
posti in isolamento fiduciario perché entrati in contatto con i
positivi. Fra questi ultimi siamo venuti a conoscenza del caso di
una classe di Valtournenche messa in quarantena perché uno degli
insegnanti è risultato positivo al Covid-19. L'istituzione
scolastica ha quindi subito attivato la didattica a distanza.
Giunti quasi alla fine del periodo di quarantena l'istituzione ha
inviato una circolare con cui invitava i ragazzi a recarsi al
drive-in
della
Pépinière
per eseguire il tampone
rapido in modo che, se fossero risultati negativi, sarebbero potuti
rientrare a scuola l'indomani. In alternativa si dava la
possibilità ai genitori di tenere il proprio figlio in quarantena
fino alla scadenza della stessa per poi rientrare a scuola il 23 di
novembre. Alcuni genitori hanno scelto questa opzione quindi e
hanno chiesto che il proprio figlio potesse continuare a seguire le
lezioni in didattica a distanza. La risposta dell'istituzione è
stata che la didattica a distanza veniva attivata dalla scuola solo
per i ragazzi che risultavano positivi o che erano in attesa del
risultato del tampone e a questo proposito vi leggo la circolare
che è stata emessa il 15 di novembre del 2020, dove si dice: "con
la presente si comunica che, qualora la famiglia decida di non
effettuare il tampone al proprio figlio che si trova in quarantena,
la scuola non attiverà la didattica a distanza per il periodo di
quarantena successivo alla data in cui è prevista l'effettuazione
del tampone. L'alunno pertanto in quei giorni sarà segnato assente
sul registro elettronico e la famiglia dovrà provvedere a
giustificare tale assenza".
Visto però che uno degli obiettivi primari della scuola
valdostana è quello di garantire a tutti gli alunni pari
opportunità formative, ci chiediamo se tale comportamento non sia
discriminatorio nei confronti di quegli alunni i cui genitori
compiono una scelta di non sottoporre i propri figli a tampone.
Risulta peraltro assai curioso, vi ho letto la data non a caso,
il fatto che l'istituzione scolastica oggetto della presente
interpellanza abbia poi inviato, dopo il deposito della nostra
iniziativa avvenuto il 20 novembre, un'altra circolare contenente
ulteriori specifiche alla didattica digitale integrata. Il 15
novembre ci dicono che gli alunni non possono fruire della
didattica a distanza, il 20 viene depositata l'interpellanza, il 27
arriva un'altra circolare dove viene detto: "gli alunni che non
effettuano il tampone di controllo al decimo giorno del contatto
con la persona positiva, come previsto dalle autorità sanitarie, e
permangono pertanto al proprio domicilio in quarantena... in
riferimento a questi ultimi, si precisa quanto segue: com'è stato
sperimentato nelle classi nelle quali più alunni non hanno
effettuato il tampone e sono rimasti presso il proprio domicilio,
data la giovane età degli alunni e le difficoltà nella gestione
delle tecnologie, svolgere lezioni sincrone e contemporaneamente
svolgere lezioni in presenza risulta difficoltoso e poco proficuo
sia per gli alunni in presenza, sia per gli alunni a distanza, tali
alunni non vengono segnati assenti sul registro e non devono
produrre alcuna giustificazione". Viene però spontaneo chiedersi
perché tali difficoltà non siano state riscontrate nel caso in cui
a dover seguire la DAD siano gli alunni in attesa di tampone
positivi, gli alunni in quarantena perché venuti a contatto con
pazienti positivi o i cui familiari conviventi siano in attesa di
un tampone. Per queste categorie di alunni infatti è prevista
l'attivazione sia delle attività sincrone in didattica a distanza,
sia delle attività asincrone, eppure anche in questo caso si
verrebbe a creare la situazione per cui abbiamo gli alunni che
seguono la didattica in presenza e altri che seguono la didattica a
distanza.
È chiaro che se la didattica a distanza venisse attivata per una
tipologia di alunni e gli altri no, si verrebbe a creare
evidentemente una disparità di trattamento che va a cozzare con
l'obiettivo di garantire a tutti gli alunni pari opportunità
formative. Chiediamo quindi al Governo regionale se sia a
conoscenza del caso specifico oggetto della presente iniziativa, se
esistano a livello regionale dei protocolli per la didattica a
distanza da adottare in caso di alunni in quarantena per cui non è
previsto l'obbligo di somministrazione del tampone rinofaringeo;
infine chiediamo se l'Amministrazione regionale intende intervenire
in caso di criticità sulla mancata somministrazione della didattica
a distanza.
Presidente -
La parola all'assessore Caveri, ne ha
facoltà.
Caveri (VdA Unie) -
Non vorrei deluderla e toglierle una
tuta da super eroe, super Manfrin nel senso scherzoso del termine,
devo dirle che è intervenuta prima della sua interpellanza la
Sovrintendenza agli studi, quindi voglio rassicurarla che
sicuramente
ad abundantiam
c'è stata anche la sua
interpellanza. Su questo caso devo dire che la Sovrintendenza agli
studi ha immediatamente preso contezza della situazione ritenendo
che questa scelta di non far usufruire della DAD questo bambino
fosse una scelta sbagliata, anche se poi, essendo lei un uomo
d'ordine come tale noto, c'è da chiedersi se poi alla fine questa
scelta dei genitori di non fare il tampone sia logica. Certo ha
fatto male la Dirigente scolastica a fare questa circolare ma io
vorrei capire, essendo anche padre di un bambino di dieci anni, che
cosa impedisca a un bambino di fare un tampone, perché se questa è
la logica, poi non lamentiamoci dei docenti della San Francesco,
non ci lamenteremo quando nella scuola i bambini e gli insegnanti
non faranno il vaccino e ci troveremo di fronte al paradosso di
avere il vaccino e di mantenere il virus perché non riusciremo ad
avere l'immunità prevista dai vaccini.
Ciò detto, volevo rassicurarla sul fatto che siamo intervenuti
perché il diritto all'istruzione per tutti i bambini è primario, la
Dirigente ha condiviso i rilievi della Sovrintendente e ha
adeguato, come lei diceva, le disposizioni assicurando la DAD anche
agli alunni che non si sono sottoposti al tampone al decimo
giorno.
Domani, come dicevamo la scorsa volta, lo scorso Consiglio...
anzi, ieri ad essere più precisi, questo è un tema sul quale però
dovremo interrogarci. Nel momento in cui esiste un focolaio
all'interno di una scuola e le autorità sanitarie sono chiamate a
spegnere quel focolaio, è vero che esiste l'alternativa che lei ha
citato, cioè io non mando mio figlio a fare il tampone, gli faccio
fare la DAD e allo scadere di quei famosi giorni il bambino può
rientrare a scuola; è altrettanto vero che questa storia del tempo
passato rispetto a fare il tampone è nata nel momento in cui la
sanità pubblica era in una situazione di gravissima difficoltà, non
si riusciva ad assicurare il tampone. Oggi che siamo a regime -
addirittura l'assessore Barmasse potrebbe confermarlo, in questo
momento i
drive-in
il pomeriggio sono chiusi perché non ci
sono più quei picchi - c'è da chiedersi come ci dovremo comportare
in futuro. È per quello che dicevo... credo che abbia capito con
ironia la questione dell'uomo d'ordine ma è un tema, caro Manfrin,
che noi ci dovremo porre soprattutto in vista dei vaccini, cioè
esiste oggi uno spazio grigio all'interno del quale legittimamente
gli insegnanti, i genitori e i bambini si infilano? Sì, c'è ed è
giusto che chi deve fare la DAD possa continuare a fare la DAD, per
cui c'è stato un errore da parte della Dirigente scolastica, però
forse in prospettiva dobbiamo riflettere, perché nel momento in cui
esiste oggi un atteggiamento, talvolta dei genitori, che io
personalmente non capisco, mi spiace, sarò fatto male ma io
francamente se domani mio figlio dovesse essere sottoposto... tra
l'altro, oggi noi abbiamo a disposizione questi tamponi rapidi che
sono anche scarsamente invasivi e si ha una risposta in quattro e
quattr'otto... ebbene, io credo sia una cosa importante. Poco fa è
circolato un foglio nel quale noi potevamo segnarci per poter fare
tra qualche giorno i tamponi, io trovo che sia un segno di civiltà
al nostro interno farlo a beneficio di chi mi è seduto vicino, a
beneficio della persona con cui mi trovo a bere un caffè qui
fuori.
Sono andato forse fuori tema ma credo che alla sua intelligenza
non sia sfuggito che comunque, al di là del caso specifico rispetto
al quale io sono d'accordo con lei, le norme sono queste e una
Dirigente scolastica non può arrogarsi di sostituirsi ai DPCM e
alle ordinanze, però in un tema prospettico io ho l'impressione che
forse una qualche riflessione la dovremo fare.
Presidente -
La parola al collega Manfrin, ne ha
facoltà.
Manfrin (LEGA VDA) -
Ringrazio soprattutto l'assessore
Caveri con il quale ovviamente riconosco di poter anche fare un
confronto, che non è soltanto sul tema oggetto dell'interpellanza
ma anche su un tema prospettico, che è molto interessante. Guardi,
probabilmente non so come avrà recepito e come avrà letto questa
interpellanza, però, in realtà, il tema che lei introduce non è di
secondaria importanza, anzi, probabilmente ci troviamo su molte
cose che lei ha detto. A questo proposito, è nato un dibattito
negli scorsi mesi in merito, per esempio, anche sulla questione
relativa a quale sia la preminenza fra il diritto alla sanità o il
diritto alla salute e il diritto al lavoro, che sono due diritti
che si sono trovati a scontrarsi. Qualcuno ha ridicolizzato spesso
le posizioni della Lega ma quello che non si è mai andati a vedere
è che se, da una parte, è garantito, per esempio, in questo caso
specifico dall'articolo 32 della Costituzione di non doversi
sottoporre ai trattamenti sanitari obbligatori, quindi non si può
essere obbligati a sottoporsi ai tamponi - ricordiamo che
l'articolo 32 è quello che è situato nel titolo II: "Rapporti etico
sociali" all'interno della Costituzione -, noi troviamo tra i
principi fondamentali della nostra Repubblica all'articolo 4 un
incipit
che dice: "La Repubblica riconosce a tutti i
cittadini il diritto al lavoro e promuove le condizioni che rendano
effettivo questo diritto". Credo che questo sia un qualcosa che è
stato reso assolutamente di attualità soprattutto anche sulla
discussione della legge di ieri e soprattutto anche in relazione al
fatto che, sulla base di alcune indicazioni sanitarie, si possa
chiudere tutto e condannare alla morte il tessuto sociale ed
economico della nostra Regione, così come di tutto il Paese, oppure
se si debbano operare certe scelte. Io quindi credo che il tema sia
molto più vasto e quindi, quando si va a discutere di questo tema,
effettivamente ci sono delle posizioni differenti.
Apprezzo anche la sua presa di posizione netta ma non ho
apprezzato ovviamente la presa di posizione del Dirigente, che ha
fatto una circolare - quindi condivide con me che non è
apprezzabile questa circolare - dove si dice: "se non ti sottoponi
al tampone, sei escluso dalla didattica a distanza", ma per un
motivo molto semplice - e non è mia intenzione prendere le parti in
questo discorso su chi fa o non fa il tampone, sul fatto che si
debba fare o non si debba fare -, parto da un presupposto: il
bambino è un minore e quindi ovviamente è sotto la potestà dei
genitori ed è facoltà dei genitori decidere se far sottoporre quel
bambino al tampone o meno, è però anche un diritto del bambino
quello di non essere privato dall'istruzione se i genitori decidono
di non sottoporlo al tampone. Credo quindi che il concetto da
imporre sia questo, è diritto o meno di questo bambino poter
seguire la didattica a distanza se un genitore che esercita la
potestà su di lui decide che non si deve sottoporre al tampone? La
risposta che abbiamo ottenuto è: sì.
Lei poi chiaramente mi investe o mi sveste dei panni di super
eroe quando io le dico che è una curiosa coincidenza, però la
coincidenza effettivamente c'è, perché, nel momento in cui c'è una
circolare del 15 novembre e io vengo a conoscenza di questo fatto,
faccio un'interpellanza, la deposito il 20 novembre - peraltro
adesso non mi ricordo se la data effettivamente è del 20 novembre
oppure è la data in cui è stata recepita - e immediatamente dopo
viene fatta un'altra circolare con scritto: "no, tuo figlio può
partecipare alle lezioni", il dubbio mi viene. Poi lei mi dice che
la Sovrintendenza ha preso subito in carico la questione, io non
metto in dubbio le sue parole, mi permetto però di segnalare che
probabilmente un piccolo intervento su tale questione, una piccola
pressione probabilmente è stata esercitata anche dalla nostra
iniziativa. Non mi voglio quindi certo erogare dei meriti, credo
che abbiamo discusso in maniera anche importante su temi che
esulano dall'oggetto di questa interpellanza, ma credo sia
importante affermare una volta in più che in tutta questa
questione, in tutta questa sovrapposizione, in tutta questa
gerarchia delle fonti, soprattutto anche quelle costituzionali, su
quale sia preminente rispetto all'altra, evidentemente chi non ci
deve rimettere sono i bambini e in questo caso abbiamo garantito
che il diritto all'istruzione sia stato appunto rispettato.
