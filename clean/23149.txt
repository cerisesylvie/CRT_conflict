Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 2420 del 11 gennaio 2007 - Resoconto
OGGETTO N. 2420/XII - Approvazione della risoluzione:
"Impegno a legiferare in materia di riassetto delle società a
partecipazione pubblica sia regionali che degli enti
locali".
Risoluzione
Il Consiglio regionale
Tenuto conto che i commi 725 e ss. dell'articolo 1 della
nuova legge finanziaria dello Stato prevedono rilevanti novità sui
consigli di amministrazione delle società a partecipazione
pubblica, con riferimento ai compensi e soprattutto al numero dei
componenti degli stessi;
Considerata assai negativa l'attitudine dello Stato di
comprimere la potestà della nostra Regione in materie che le
appartengono quali, nello specifico quelle relative all'autogoverno
delle società a partecipazione pubblica che incidono
significativamente sul contesto socio-economico regionale;
Considerato che, in una situazione congiunturale difficile a
livello generale come quella attuale, sia indispensabile dare dei
segnali forti tendenti a mettere in atto azioni per un risparmio
complessivo della finanza regionale;
Ritenuto necessario legiferare in materia di riassetto delle
società a partecipazione pubblica sia regionali che degli enti
locali;
Impegna
il Governo regionale a presentare, di intesa con le forze di
maggioranza, in tempi rapidi una proposta di legge regionale in
materia, che definisca una ragionevole ma efficace riduzione del
numero dei membri nei consigli di amministrazione delle partecipate
regionali, che fissi un tetto ai compensi e si occupi di queste
stesse materie in connessione alla competenza della Regione
sull'ordinamento degli enti locali.
F.to: Vicquéry - Lavoyer - Viérin Marco
Presidente
- La parola al Consigliere Vicquéry.
Vicquéry (UV)
- Vorrei sintetizzare brevemente gli
obiettivi di questa risoluzione, che si pone come obiettivo
prioritario quello di razionalizzare il vasto settore delle società
partecipate; quando parliamo di "società partecipate", ci riferiamo
sia a quelle partecipate a livello regionale, sia a quelle
partecipate a livello di enti locali. L'intenzione è di
razionalizzare questo sistema complesso che è ormai uno dei
pilastri del sistema socio-economico valdostano. Pur ribadendo che
le politiche messe in atto in questi anni dall'Amministrazione
regionale rispetto a questo tipo di società siano già state
improntate a criteri di razionalità e di efficienza, riteniamo che
si possa fare "davantage", che si possa lavorare per dare un
esempio come ente pubblico, come Regione, che si vuole andare in
una logica che è in linea con quella delineata dalla finanziaria
nei commi 726 e seguenti: una linea di razionalizzazione e di
contenimento di spesa. Nel contempo, la risoluzione rivendica con
forza il ruolo di autogoverno della Regione. Non siamo d'accordo
con lo Stato quando cerca di imporre - al comma 730 lo dice
chiaramente - il principio di coordinamento di finanza pubblica,
sotto il quale si vuole far passare una linea centralista e di
diminuzione del potere di autogoverno delle Regioni. Riteniamo che,
avendo competenza in materia sia sulle partecipate regionali sia a
maggior ragione sulle partecipate degli enti locali, dove la
Regione ha competenza primaria, spetti a noi decidere come, quando,
e in che modo intervenire.
Il secondo obiettivo è quello di "impegnare" la Giunta alla
riduzione del numero dei componenti dei "CdA" e alla revisione dei
compensi... come e in che modo lo si vedrà. Si tratta di un impegno
gravoso, perché siamo di fronte a società miste, a società con
strutture giuridiche diverse. È un impegno che la Giunta dovrà
assumersi per concludere possibilmente il lavoro entro l'autunno
prossimo, ma è un impegno che fin d'ora riteniamo debba dare delle
indicazioni chiare, non solo alla Regione e agli enti locali, ma
anche alle associazioni di categoria e alla società civile in senso
lato, che spesso chiede di essere rappresentata ovunque e comunque
in tutti i "CdA". Se riduzione ci sarà, la riduzione obbligherà le
associazioni di categoria a mettersi d'accordo su chi saranno i
loro rappresentanti: questo, in sintesi, il contenuto della
risoluzione che sottoponiamo all'attenzione del Consiglio.
Presidente
- Dichiaro aperta la discussione generale.
La parola alla Consigliera Squarzino Secondina.
Squarzino (Arc-VA)
- Prendiamo atto che le forze di
maggioranza hanno deciso di fare una legge, prendiamo atto che
hanno già fatto una conferenza stampa in cui hanno raccontato, oggi
alle 15, quello che vogliono fare, prendiamo atto che le forze di
maggioranza hanno dei progetti ben chiari... li invitiamo ad andare
avanti...
Visto che su questi progetti non siamo stati né interpellati e
che nulla è stato condiviso, non partecipiamo alla votazione della
risoluzione.
Presidente
- La parola al Consigliere Tibaldi.
Tibaldi (CdL)
- Prendiamo atto, anche noi, di questa
proposta triumvirale che arriva dalla maggioranza, che peraltro
ripercorre e riscrive un ordine del giorno votato anche dalla
maggioranza nel dicembre 2005. In quell'occasione il Consiglio
impegnava la Giunta a farsi interprete presso il sistema degli enti
locali di tutta una serie di risparmi, il cosiddetto "taglio ai
costi della politica", e impegnava la Giunta a procedere
all'emanazione di direttive agli enti strumentali e alle società
partecipate per il raggiungimento delle medesime finalità. Sono
principi che sono stati sanciti chiaramente 14 mesi fa e che non
sono stati assolutamente osservati.
Ricordiamo che il Presidente Caveri più volte ha detto: "sì,
dobbiamo intervenire, faremo una legge"; pensiamo che per fare una
legge non sia necessario il sollecito da parte della maggioranza
che sostiene questa Giunta. Capirei se questa iniziativa arrivasse
da forze di opposizione, ma arriva da voi e ci sembra addirittura
tautologico, addirittura ha il sapore del "commissariamento" della
Giunta o del Presidente della Giunta, perché, se non glielo
ribadite, quasi quasi questa Giunta non porta avanti dei principi
che erano già stati unanimemente condivisi... Non abbiamo alcun
problema a ricondividere ciò che avevamo già detto, non ravvisiamo
alcuna novità, se non un ritardo dell'Esecutivo nel provvedere.
Speriamo che a questa sollecitazione facciano seguito dei
fatti!
Voteremo a favore.
Presidente
- Pongo in votazione la risoluzione in
oggetto:
Consiglieri presenti, votanti e favorevoli: 24
Il Consiglio approva all'unanimità.
Presidente
- Con questo oggetto esauriamo i nostri
lavori.
La seduta è tolta.
---
L'adunanza termina alle ore 19,39.
