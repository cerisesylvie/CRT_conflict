Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3056 del 23 gennaio 1992 - Resoconto
OGGETTO N. 3056/IX Ritiro delle autorizzazioni alle ditte
carenti dei requisiti necessari per il trasporto di rifiuti.
(Reiezione di mozione)
Presidente
Do lettura della mozione presentata dai
consiglieri Voyat, Perrin, Viérin, Marcoz, Vallet, Stévenin,
Rollandin, Andrione, Faval, Mostacchi, Louvin e Agnesod:
Mozione Sentita la risposta dell'Assessore alla sanità ed
assistenza sociale all'interrogazione del 22.7.1991 riguardante
l'applicazione della delibera di Giunta regionale n. 4927 del
27.5.1988;
Vista la risposta scritta consegnata dall'Assessore
all'Ambiente, Territorio e Trasporti riguardante: "Autorizzazioni
speciali per trasporti, ai sensi della legge 6.6.1974, n. 298 e del
D.P.R. 16.9.1977, n. 783;
Constatato che le due risposte sono contrastanti tra loro;
Verificato che secondo i dati consegnati dall'Assessore
all'Ambiente, Territorio e Trasporti in data 25.11.1991, alcuni
provvedimenti della Giunta regionale sarebbero illegittimi sulla
base della delibera n. 4927 del 27.5.1988;
il Consiglio regionale della Valle d'Aosta
impegna
la Giunta regionale a:
1) ritirare le autorizzazioni rilasciate alle ditte che non
hanno i requisiti richiesti dalla deliberazione n. 4927 del
27.5.1988;
2) comunicare immediatamente, tramite telegramma, ai comuni il
nome delle ditte a cui dette autorizzazioni sono state
revocate;
3) comunicare al Consiglio regionale entro 20 giorni quali
provvedimenti intenda prendere.
Presidente
La parola al Consigliere Voyat.
Voyat (UV)
In data 22 luglio si discuteva in questo
Consiglio un'interrogazione presentata dal gruppo dell'Union
Valdôtaine che chiedeva se erano applicati i 12 punti che prevede
la deliberazione n. 4927 del 27 maggio 1988 per il rilascio delle
autorizzazioni alla raccolta dei rifiuti solidi urbani. Questa
interrogazione, senza voler rileggere le premesse, chiedeva se
tutte le ditte che hanno ottenuto l'autorizzazione hanno ancora
attualmente i requisiti.
L'Assessore rispondeva: "Non essendo pervenute segnalazioni da
parte del competente servizio dell'Unità sanitaria locale della
Valle d'Aosta, si presume che le ditte attualmente in possesso di
autorizzazione allo svolgimento di fasi e/o operazioni di
smaltimento dei rifiuti non abbiano contravvenuto a quanto indicato
nei relativi provvedimenti autorizzativi e pertanto siano ancora in
possesso di tutti i requisiti richiesti per il rilascio delle
autorizzazioni".
Al punto b) chiedevamo se sono state concesse delle deroghe ad
almeno uno di questi dodici punti. L'Assessore rispondeva: "Non
sono state concesse deroghe a ditte in merito ai requisiti
richiesti".
Punto c), in particolare per il punto 8, se effettivamente tutti
gli automezzi delle ditte che hanno ottenuto l'autorizzazione
regionale ad effettuare smaltimento per enti pubblici o privati
sono in possesso della necessaria autorizzazione, cioè
l'autorizzazione al trasporto per conto terzi. Qui la risposta era
un po' evasiva in quanto diceva: "Relativamente a quanto definito
al punto 8 della deliberazione della Giunta regionale n. 4927 del
27 maggio 1988, solo gli automezzi con peso superiore ai 35
quintali devono essere in possesso della licenza al trasporto di
cose in conto terzi".
Questo lo sapevamo anche noi, ma noi abbiamo voluto capire che
l'Assessore diceva "quelli che hanno una portata superiore ai 35
quintali hanno l'autorizzazione", altrimenti una risposta, se non
ha questa interpretazione, sembra una presa in giro e non una
risposta alla nostra richiesta.
Al punto d) dicevamo "in caso negativo, a chi e perché è stata
concessa la deroga e se durante il periodo di validità
dell'autorizzazione si effettuano controlli presso le ditte
interessate". L'Assessore rispondeva: "Non è stata concessa alcuna
deroga e si precisa che durante il periodo di validità
dell'autorizzazione il controllo è sempre effettuato da parte
dell'U.S.L. della Valle d'Aosta". Il che non mi risulta in quanto
la legge 37 del 1982, all'articolo 26, prevede che il controllo
sulle autorizzazioni concesse dalla Giunta regionale deve essere
fatto dall'Amministrazione regionale; tant'è vero che dal terzo,
quarto e quinto comma - per non leggere gli altri - risulta che
"I funzionari incaricati hanno accesso a tutti gli atti dei
soggetti gestori dell'attività di cui alla presente legge, né ad
essi può essere opposto il segreto d'ufficio. I soggetti gestori
dell'attività di cui alla presente legge sono tenuti a dare
all'Amministrazione regionale tutte le informazioni richieste
sull'autorizzazione, gestione, informazione ed esercizio
dell'attività e sulle attrezzature impiegate per consentire l'esame
dettagliato, nonché a fornire la propria collaborazione alle
operazioni di controllo mettendo a disposizione il personale e le
attrezzature"
.
Ultimo comma:
"I risultati dei controlli sono trasmessi alla
Giunta regionale, agli enti interessati ed ai Comitati di zona di
cui all'articolo 10 della legge 2 gennaio 1980, n.2
". Quindi
prima cosa da vedere è che sulle autorizzazioni chi è competente è
la Giunta regionale e non è l'U.S.L.
Visto che queste risposte a noi non sembravano molto giuste,
abbiamo presentato un'interrogazione con risposta scritta in data
25 novembre 1991 e la risposta ci è arrivata il 2 dicembre.
Noi avevamo preso 54 targhe dalle deliberazioni 11412 e 2853, in
cui sono elencati, giustamente come si prevede, questi numeri di
targa, dicendo che questi camion andavano bene ed avevano
l'autorizzazione. Ora ci rispondeva l'Assessorato ai trasporti che
su 54 targhe, 10 non necessitavano del conto terzi in quanto non
raggiungevano il peso dei 35 quintali; di queste 44 che rimanevano,
16 sono senza autorizzazione per il trasporto per conto terzi, per
altre 13 l'ufficio non è in grado di dire se hanno il conto terzi o
meno, in quanto non c'è ancora la meccanizzazione, e comunque ci
garantivano che al più presto ci avrebbero detto se avevano o meno
i requisiti richiesti.
Sulla stessa deliberazione autorizzativa - prendiamo la 11412
del 21 dicembre 1990, in quanto le autorizzazioni sono triennali -
si dice, ad esempio al punto 4 - e questa sarà una discussione che
penso faremo in seguito in quanto non l'avevamo prevista oggi -
dove ci vogliono le visite specifiche e le vaccinazioni specifiche
per le quali l'U.S.L. mi ha detto che una sola ditta in Valle
d'Aosta le ha fatte, le altre purtroppo non le hanno fatte.
Al punto 7 dice:
"L'inosservanza, anche parziale, delle
prescrizioni di cui al presente provvedimento determina la revoca
dell'autorizzazione e l'eventuale e conseguente applicazione delle
sanzioni previste"
. Le sanzioni previste sono da ricercare
nelle leggi statati; io non sono evidentemente andato a vedere e so
che, se lo deciderà, lo farà bene la Giunta.
Per tornare a quanto dice la mozione, a questo punto noi
chiediamo, per quanto dice la deliberazione 4927, "i requisiti
necessari", per quanto dice al punto 7 anche la deliberazione
11412, di ritirare le autorizzazioni rilasciate alle ditte che non
hanno questi requisiti necessari e fondamentali, perché se questo
ritiro non lo facesse la Giunta regionale e non prevedesse di
applicare le sanzioni e dovesse intervenire qualche altro ente,
queste ditte potrebbero trovare delle difficoltà nella
continuazione dei lavori.
Tanto più, caro Assessore, che abbiamo delle ditte che, alla
luce dei fatti, dal momento che il Consiglio sa che qui ci sono
degli atti illegittimi, non potrebbero fare questo lavoro;
metterebbero in crisi le amministrazioni comunali che hanno fatto
gli appalti ed hanno assegnato i lavori a queste ditte che non
hanno gli automezzi in regola per avere le autorizzazioni per il
ritiro dei rifiuti solidi urbani.
Chiediamo evidentemente che vengano informati i comuni
inte-ressati, in quanto possano prendere i loro provvedimenti, e
nello stesso tempo chiediamo - e diamo un lasso di tempo di circa
20 giorni, anche 30, se vuole - per comunicare quali provvedimenti
intende prendere nei confronti di queste ditte e cosa intende fare
per il rilascio dell'autorizzazione, a partire da oggi. Questo
perché tutti i bandi prevedono che all'appalto possano partecipare
solo le ditte che hanno questi requisiti e non possono partecipare
le ditte che non li hanno, c'è la discriminazione, perché noi diamo
delle autorizzazioni alle ditte che non hanno i requisiti. Quindi a
questo punto diciamo: "Non diamo le autorizzazioni e ognuno faccia
come vuole".
Presidente
I consiglieri intendono intervenire?
L'Assessore Beneforti.
Beneforti (DC)
In questa sede non posso che confermare
agli interpellanti quanto ebbi a dire in occasione della risposta
che diedi a luglio: la Regione non ha provveduto al rilascio di
autorizzazioni a ditte che non avessero i requisiti, ivi compreso
quello del possesso della licenza al trasporto per conto terzi, nei
casi previsti dalle leggi che sono in vigore. Lo confermiamo perché
noi ogni volta che dobbiamo rilasciare l'autorizzazione pretendiamo
tutti questi requisiti; i funzionari dell'Assessorato preposti a
questo servizio chiedono tutti i requisiti che sono necessari.
Comunque gli uffici dell'Assessorato preposti a questo servizio
porranno in essere tutti gli accertamenti che si renderanno
necessari onde verificare la validità delle comunicazioni che mi
sono pervenute direttamente da una società interessata, come dalla
presente mozione, che è stata presentata dal gruppo dell'Union
Valdôtaine.
Occorre infatti veramente verificare se tutti gli automezzi
riportati nell'elenco pervenuto dall'Assessorato all'ambiente
effettuano il servizio di trasporto dei rifiuti solidi urbani, come
occorre verificare la validità della documentazione che è stata
presentata da queste ditte, e se hanno dichiarato il falso saranno
presi i dovuti provvedimenti nei loro confronti. Come occorre tener
presente che possano sussistere delle discordanze - e questo è il
punto - fra la documentazione in possesso dell'Assessorato,
presentata dalle ditte interessate al momento della richiesta
dell'autorizzazione e in possesso delle stesse, e i dati registrati
presso l'Ispettorato della motorizzazione.
Ci può essere discordanza fra quello che abbiamo noi e quello
che è depositato presso l'Ispettorato della motorizzazione. Questo
perché le ditte, tramite richiesta presentata direttamente
all'Ispettorato della motorizzazione, possono trasferire facilmente
la licenza in conto terzi da un automezzo all'altro. Se hanno due
automezzi possono trasferirla con una richiesta presentata
all'Ispettorato della motorizzazione. Abbiamo verificato anche noi
tutte le situazioni: possono trasferire facilmente ed ottenere.
Per questi casi all'Assessorato non è pervenuta nessuna modifica
da parte dell'Ispettorato, per cui non siamo in condizioni di
conoscere sempre se quella licenza che noi abbiamo rilasciato
all'automezzo per il trasporto è ancora in possesso del conto
terzi, in quanto si può benissimo, con una domanda all'Ispettorato
della motorizzazione, trasferirla su un'altra macchina che si
ha.
Nessuna segnalazione di irregolarità è pervenuta
all'Assessorato, da parte dell'U.S.L. e neanche da parte delle
forze dell'ordine che sono preposte alla vigilanza sulle strade.
Fino ad oggi noi non abbiamo avuto nessuna indicazione che potevano
esserci certi casi nella nostra regione. La discordanza ci può
essere; l'informazione che l'Assessorato all'ambiente ha richiesto
all'Ispettorato della motorizzazione può apparire proprio perché ha
trasferito da una macchina all'altra l'autorizzazione in conto
terzi ed oggi ci possono essere macchine che appaiono senza la
licenza in conto terzi. Pertanto noi vogliamo effettuare tutte
queste verifiche e gli accertamenti che si rendono necessari.
In attesa di queste verifiche, che vogliamo fare per i motivi
che ho detto, non avendo avuto segnalazioni, sapendo che avviene
questo passaggio da una macchina all'altra, dopo le verifiche, con
i risul-tati finali prenderemo i provvedimenti che devono essere
presi. Noi inviteremo adesso tutte le società che hanno avuto la
licenza in conto terzi a presentarsi presso gli uffici per
verificare se hanno ancora, per le macchine che noi abbiamo
autorizzato, questa licenza.
La situazione di questi cambiamenti non è locale, valdostana,
tant'è vero che è stato richiesto dagli autotrasportatori l'albo
nazionale di queste società ed è uscito un disegno di legge per il
quale entro aprile tutte le aziende dovranno iscriversi all'albo e
passeranno - guarda caso non saranno viste più dall'Assesso-rato
alla sanità - al settore dell'industria e commercio. Quindi se la
legge si mantiene, entro aprile le aziende dovranno pre-sentare
domanda di iscrizione all'albo e quindi dovranno avere tutti i
requisiti.
La costituzione dell'albo avviene proprio per eliminare tutti
gli inconvenienti che sono avvenuti e se sono avvenuti anche in
Valle d'Aosta li andremo a verificare. Questa è la risposta che vi
do e, in attesa di queste verifiche, se voi manterrete la mozione e
non attendete l'esito delle verifiche, la maggioranza si asterrà
dal votare questa mozione.
Presidente
La parola al Consigliere Voyat.
Voyat (UV)
Io sono un po' sconcertato da quanto mi
viene a dire l'Assessore Beneforti. Sembra quasi che polizia
stradale e carabinieri, se fanno una multa a una di queste ditte,
debbano trasmetterla poi all'Assessorato alla sanità.
(vivaci commenti fuori microfono)
L'Assessore spiegherà dopo. Voi non avete segnalato niente
Assessore, non avete segnalato nemmeno all'U.S.L. che deve fare le
visite al personale. Ho telefonato all'U.S.L. e loro sono rimasti
stupiti: "No, c'è solo una ditta, l'abbiamo scoperto anche noi
pochi giorni fa quando una ditta è venuta qui col personale per
fare le visite". Non lo sapevano nemmeno loro.
Non l'avete segnalato nemmeno all'U.S.L., altro che segnalare ai
carabinieri ed alla polizia stradale. Quasi come se quando fanno
una multa a qualcuno devono trasmetterlo all'Assessore alla sanità,
"così almeno prenderà i provvedimenti".
Il conto terzi, Assessore, per quanto riguarda il trasporto dei
rifiuti solidi urbani, viene dato specificatamente per
quell'automezzo e non viene dato alla ditta che poi può trasferirlo
su altri camion, perché l'automezzo deve avere certi requisiti. Lo
sa l'Assessore? Allora sappia anche che chi ha il conto terzi per
il trasporto dei rifiuti solidi urbani non può trasferirlo da un
camion ad un altro, è specifico per quello.
Quando mette in dubbio le risposte dei suoi colleghi, lo faccia
pure. Mi viene a dire: "Non si sa bene perché quello che c'è da una
parte non può esserci dall'altra; noi non sappiamo quello che c'è
all'ufficio della motorizzazione civile e tutto il resto".
La risposta data dall'allora Assessore Fosson è molto precisa;
tar-ga per targa, dice chi ha l'autorizzazione, chi non ha
l'autorizza-zione, chi è esente dall'autorizzazione e poi a chi non
sono in grado di darla, perché, come dice alla nota n. 2: "Questo
ufficio si riserva di trasmettere in seguito l'esito, in quanto gli
accertamenti sono possibili solo attraverso gli estratti
cronologici che questo ufficio ha richiesto al pubblico registro
automobilistico". Quindi io credo che, per continuità di attività
amministrativa, l'Assessore in carica attualmente mi darà le
risposte per quelle targhe per le quali non era in grado di
informare. E qui è scritto a chiare lettere.
Guardi che quando hanno fatto questo io ho parlato con Fosson,
non è che abbia messo lì uno scribacchino qualunque a fare quelle
cose; hanno telefonato, sono andati a vedere.
Questo è grave Assessore, domani ci potrebbero essere dei comuni
che non hanno la possibilità di avere il servizio dello sgombero
dei rifiuti solidi urbani per delle leggerezze.
Lei mi viene a dire oggi che da oggi si controllerà, ma lei sono
dodici giorni che ha in mano questa mozione e non ha fatto
controllare! Lei non è in grado di guardare se nella fotocopia del
libretto del camion c'è scritto "conto terzi" o "conto
proprio"?
Non venga a dire che farete, dite pure che avete trovato delle
cose che non vanno e state cercando di coprire le cose. Sì
Assessore, sì Assessore!
Io le dico già cosa farà lei: lei farà fare immediatamente delle
altre domande a queste ditte - e giustamente dovrà farlo - e poi
cancelleranno quelle targhe.
Atto illegittimo: voi avete dato delle autorizzazioni a delle
ditte che non possono fare questo.
(commenti fuori microfono)
Parlano gli avvocati, quindi attenzione Assessore, perché qui di
avvocati ne abbiamo.
E' questo che io contesto Assessore; se lei mi avesse detto:
"Soprassediamo otto o dieci giorni, io vengo e porto tutta la
documentazione, perché fino ad adesso ne abbiamo vista qualcuna,
poi ...", per carità, noi l'accettavamo. Ma quando si viene con
presunzione dicendo: "Ma no, è tutto regolare, è tutto normale"...
Ci hanno dato delle risposte al 27 di luglio prendendoci proprio
per dei "pellegrini"! "E' tutto a posto, come no? Al punto 8 è
tutto a posto".
La risposta dell'Assessore Fosson dice che non era a posto
niente, dice che sono illegittimi questi provvedimenti a queste
ditte, quindi voi dovete pensarci.
A questo punto, signor Presidente, essendo a conoscenza di
queste cose le consiglio di valutarle e fare quello che deve fare,
visto che l'Assessore non accetta ...
Presidente
Qualsiasi Consigliere che ne è a conoscenza
potrebbe farlo.
Voyat (UV)
Sì, ma soprattutto il Presidente del
Consiglio. E' nei doveri del Presidente.
Stia tranquillo che noi lo faremo, ma se non lo fanno anche gli
organi istituzionali della Regione, faremo presente anche
questo.
Assessore, se voi accettate di prendere dei provvedimenti
imme-diati con i quali mi dite che andrete a regolarizzare al più
presto, io dico: "Va bene, anziché votare oggi, la voteremo al
prossimo Consiglio", ma se voi mantenete queste posizioni
evidentemente ognuno si prenderà le responsabilità che deve
prendersi.
Presidente
La parola all'Assessore Beneforti.
Beneforti (DC)
Io voglio dire solo due parole e basta,
perché l'ora è tarda e mi sembrava di essermi spiegato abbastanza
bene.
Io ho valutato con gli uffici preposti a questo servizio la
situazione. Quando vengono rilasciate le autorizzazioni, la
documentazione certamente esiste, altrimenti le autorizzazioni non
vengono rilasciate. Non ci sono deroghe per nessuno; gli uffici
cercano di essere uguali per tutti i casi, senza favoreggiamenti,
come si può pensare, senza rilasciare a qualcuno la licenza in un
modo e ad altri in un altro. Io credo nei funzionari del mio
ufficio che portano avanti queste pratiche, fino a prova
contraria.
Vi ho anche detto che c'è la possibilità che, una volta
ricevuta, la conto terzi possa essere trasferita da una macchina
all'altra e si può ottenere questo trasferimento facendo una
domanda all'Ispettorato della motorizzazione civile. Accertatevene
se non ci credete, ma può avvenire.
Ascoltami per favore, io ho ascoltato te. Non ho e non devo
difendere nessuno, voglio difendere l'onore dei funzionari del mio
ufficio che portano avanti queste pratiche, perché sono loro che le
portano avanti e sarebbero stati loro a commettere cose che non
avrebbero dovuto commettere.
Fino ad oggi, fino a prova contraria, non ho questa prova di
loro addebito, quindi io difendo la posizione di questi impiegati.
Quando avete delle prove me le portate e mi dite che nel mio
ufficio è avvenuto questo, allora si prenderanno i dovuti
provvedimenti. Io ho detto anche con i funzionari: "Verifichiamo";
siccome è arrivato un elenco da parte dell'Assessorato all'ambiente
che dice certe cose, andiamo a verificare e ho detto in questa sede
che andremo a verificare quello che c'è stato, perché fino ad oggi
noi abbiamo rimesso gli elenchi all'U.S.L., alla polizia stradale,
alla finanza, a tutti quelli che vigilano sulla strada e non
abbiamo avuto di ritorno nessuna osservazione.
Abbiamo detto: "Se ci sono delle inosservanze ce le dovete
comunicare" e su questo non abbiamo avuto risposte da chi è
preposto. Per cui noi riteniamo di voler fare queste verifiche e,
se ci sono inosservanze, andremo a vedere perché questi non hanno
il conto terzi, se l'hanno messo su un'altra macchina, oppure hanno
rinunciato.
Questa situazione, come dicevo, c'è a livello nazionale, tant'è
vero che è stata presa in mano la situazione dal Ministero
dell'ambiente - perché trasportano rifiuti - è stato concordato che
con aprile tutti devono fare nuovamente domanda, perché devono
iscriversi all'albo dei trasportatori del settore rifiuti solidi
urbani. E questo dalla sanità passa all'Assessorato all'industria e
commercio, proprio per fare in modo che solo chi è iscritto a
quell'albo può fare il trasporto dei rifiuti solidi urbani, proprio
per eliminare quegli inconvenienti che il Consigliere Faval diceva
e sono riportati anche nella mozione.
Io vi dico francamente che oggi come oggi non mi sento di
accettare la mozione perché sconfesserei e addebiterei qualcosa ai
funzionari dei miei uffici; pertanto noi faremo tutte le verifiche
e andremo in fondo, dopodiché valuteremo e riferiremo al Consiglio
quello che andremo a trovare. E' chiaro che oggi, di fronte a
queste richieste di revocare le licenze e di comunicare ai comuni,
non ci sentiamo di farlo, pertanto ci asteniamo, come abbiamo
detto, con riserva di comunicare al Consiglio la situazione. Io non
ho altro da dire.
Presidente
La parola al Consigliere Voyat.
Voyat (UV)
Una piccola precisazione che va anche
per dichiarazione di voto.
La responsabilità amministrativa è dell'Assessore. Se lei poi
vuol ritorcersi contro qualcuno, a me non interessa. E' solo questo
dicevo, perché lei dice: "Se c'è qualcosa che non va, gli uffici, i
miei dipendenti...".
(...interruzione...)
Come no? Lei vuol dire che non ha detto questo? Guardi che al
personale io non ho accennato; non mi interessa il personale, sto
parlando di un atto amministrativo. Poi vedrà lei di chi è la
responsabilità, se è sua o se è di altri, io non voglio parlare del
personale, non sta a me parlare del personale. Anzi, dirò che fin
che sono stato lì, per gran parte del personale non ho mai avuto
problemi e penso che la stessa cosa sia ancora adesso.
Voglio solo dire questo, noi evidentemente votando questa
mozione vogliamo anche accusare l'Assessore e la Giunta di aver
compiuto degli atti illeciti o illegittimi, perché, le ripeto,
quando noi abbiamo presentato questa mozione ci siamo
informati.
E' evidente che, giustamente, non da oggi, questi camion che non
hanno il conto terzi non circoleranno, almeno me lo auguro, però
non mi si venga a dire Assessore che voi in dodici giorni non avete
avuto tempo di andare a vedere queste cose, quando avete avuto
tutti i dati forniti anche da noi per controllare queste cose.
Avreste potuto vedere in questi giorni, perché anche se voi ci
mettete un mese o due a controllare, ci saranno altri che vanno a
controllare, a questo punto, ma proprio perché c'è un'ottusità da
parte dell'Assessore ad accettare dei consigli.
Presidente
Sono state fatte delle affermazioni
abbastanza gravi; chiediamo quindi al Consiglio cosa dobbiamo fare
a questo punto. Bisognerebbe anche inviare la registrazione del
dibattito a chi di dovere. Comunque passiamo a votazione sulla
mozione presentata dal Consigliere Voyat e dal gruppo dell'Union
Valdôtaine.
La votazione è aperta, i consiglieri possono votare.
Esito della votazione.
Presenti: 27
Votanti: 10
Astenuti: 17 (Aloisi, Bajocco, Beneforti, Chenuil, Chiofalo,
Cout, Lanièce, Lavoyer, Limonet, Mafrica, Martin, Milanesio,
Monami, Pascale, Ricco, Rusci eTrione)
Favorevoli: 10
Il Consiglio non approva.
Presidente
C'è ancora all'ordine del giorno, iscritta
in via d'urgenza, la risoluzione presentata dai Consiglieri Perrin,
Maquignaz, Viérin, Agnesod, Riccarand, Bajocco e Voyat sulla visita
del Primo Ministro cinese Li Peng in Italia.
Chiedo al Consiglio se intende votare.
