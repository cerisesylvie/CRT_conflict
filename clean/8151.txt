Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2592 del 11 febbraio 1987 - Resoconto
OGGETTO N. 2592/VIII - ASSUNZIONE DI ASSISTENTI SOCIALI
PRESSO LA REGIONE, IN VIA PROVVISORIA E CON CONTRATTO A TERMINE.
(Interrogazione).
PRESIDENTE:
Do lettura dell'interrogazione in oggetto,
presentata dal Consigliere Torrione:
INTERROGAZIONE.
Da anni pare protrarsi una situazione paradossale che vede
coinvolta la categoria delle assistenti sociali e più precisamente
quelle che, a seconda dei periodi e delle esigenze, vengono assunte
presso i servizi regionali, in via provvisoria, con una sorta di
contratto a termine, a paga tra l'altro oraria (attualmente lire
10.000 lorde all'ora) e per un limite massimo di 30 ore
mensili.
Tale atipico e assurdo rapporto di lavoro (se tale si può
definire!), in netto contrasto tra l'altro con l'attuale normativa
regionale, presuppone poi che le Assistenti Sociali svolgano di
fatto mansioni e funzioni di istituto (firmando regolarmente
relazioni e altri atti d'ufficio), senza averne però la veste ed il
relativo riconoscimento, sia sotto il profilo giuridico che sotto
l'aspetto economico.
Come se ciò non bastasse, le prestazioni lavorative così
configurate vengono poi legittimate sul piano assistenziale e
previdenziale con l'iscrizione all'ex INAM e all'INPS, come se si
trattasse di fatto di prestatori d'opera aventi con l'Ente Regione
un rapporto di dipendenza diretta, senza però accordare agli stessi
le provvidenze derivanti da un simile "status" e cioè i benefici
delle ferie e del pagamento dei giorni di assenza per
malattia.
È chiaro che una siffatta posizione lavorativa si sostanzia in
una specie di "consulenza esterna", tanto che nella stessa
deliberazione di assunzione, in un apposito paragrafo del
deliberato, viene definita come "un incarico che non si configura
come rapporto di lavoro dipendente".
Tutto ciò premesso, il sottoscritto Consigliere regionale
INTERROGA
l'Assessore competente per conoscere:
a)
quale ufficio regionale abbia suggerito alla Giunta
di assumere in servizio del personale non di ruolo, utilizzando uno
strumento atipico ed assurdo sul piano giuridico ed economico quale
un contratto orario su presentazione di fatture mensili per
svolgere prestazioni che rientrano invece nei normali compiti
d'istituto dell'Assessorato alla Sanità e Assistenza
Sociale;
b)
se è vero che, essendo a paga oraria, le Assistenti
Sociali in questione non godano dei prescritti giorni di ferie e
della retribuzione nel caso di assenza per malattia;
c)
da quanti anni si protrae una simile assurda
situazione;
d) a quali conseguenze potrebbe andare incontro
l'Amministrazione regionale qualora si verificasse un infortunio o
un incidente sul lavoro che dovesse coinvolgere una delle
cosiddette "incaricate" di svolgere temporaneamente le mansioni di
Assistente sociale, visto e considerato che le stesse effettuano
oltretutto regolari trasferte per conto e nell'interesse della
Regione;
e) per quale motivo non si modifica la pianta organica del
competente Assessorato, aumentando il numero dei posti d'organico
di Assistente Sociale, visto e considerato che i servizi sociali
della Regione sono "in discreta difficoltà operativa a causa
dell'incremento delle attività assistenziali e sociali e della
sempre maggiore domanda da parte della popolazione";
f) quali sono "le prestazioni di servizio" effettuate dalle
interessate presso i servizi sociali della Regione e se
corrispondono in effetti ad analoghe funzioni svolte dal personale
di ruolo della stessa qualifica;
g) quali sono gli intendimenti della Giunta per evitare che in
futuro abbiano a verificarsi nuove assunzioni o proroghe di attuali
incarichi alle stesse condizioni e con le clausole lavorative già
in atto al momento attuale per il personale di cui trattasi.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Vorrei precisare che nella premessa
dell'interrogazione, là dove si parla di "30 ore mensili", c'è un
errore, perché si tratta di "30 ore settimanali".
Io condivido quanto dice il Consigliere Torrione sul fatto che,
almeno nei limiti del possibile, occorra evitare questo tipo di
rapporto. In uno dei prossimi Consigli verrà presentata una
proposta che prevede l'ampliamento della pianta organica delle
assistenti sociali, ma prima occorrerà discutere della questione
con l'U.S.L. e con il Comune di Aosta per evitare che tutta una
serie di interventi si accavallino l'uno sull'altro e non siano
seguiti da un apposito ufficio. Si verificherebbe infatti uno
spreco, sia di tempo che di denaro, se un domani una stessa
famiglia dovesse essere seguita contemporaneamente da tre
assistenti sociali diverse: comunale, regionale e dell'Unità
Sanitaria Locale.
Occorre aggiungere che, per sostituire i posti dell'organico
temporaneamente vacanti, di solito vengono utilizzate le persone
presenti nelle graduatorie delle selezioni o dei concorsi svoltisi
in precedenza. Si ricorre quindi a questo tipo di rapporto solo in
casi di necessità, quando cioè non vi sono posti in organico liberi
o vacanti.
Direi poi che non può essere considerato come un "assurdo
giuridico" l'impiego del personale in questo modo, in quanto
rientra in una specie di contratto d'opera che è anche previsto
dalla legge. Da parte nostra, oltre a quanto è già previsto per il
contratto d'opera, si prevede anche una certa integrazione.
L'Amministrazione regionale ha fatto uso in passato e ancora
continua a fare uso di queste figure, in riferimento a particolari
situazioni riferite alle professioni di psicologi, infermieri o
educatori, quando le stesse non sono previste dalla pianta organica
o quando se ne ravvede l'assoluta necessità. Abbiamo previsto, ad
esempio, un contratto del genere all'atto della istituzione di
alcuni centri per l'assistenza agli handicappati, quando non
avevamo ancora la possibilità di assumere del personale idoneo allo
scopo.
Questo personale, non avendo un rapporto di lavoro continuativo,
ha una retribuzione forfettaria ad ore e pertanto non usufruisce
delle ferie. Tuttavia, avendo una copertura assicurativa sociale, è
tutelato dall'INPS anche in caso di malattia, maternità ed
invalidità.
Nell'interrogazione si chiede anche "da quanti anni si protrae
una simile assurda situazione". I primi rapporti di lavoro di
questo genere risalgono al 1971 e sono sempre stati deliberati
dalla Giunta regionale e regolarmente approvati dalla Commissione
di Coordinamento.
Oltre che dalle assicurazioni sociali, le assistenti sociali
sono anche coperte da una particolare polizza per la responsabilità
civile nei confronti dei terzi. Nulla vieta, comunque, che
l'Amministrazione regionale stipuli anche un'assicurazione privata
che copra eventuali infortuni attualmente non previsti nelle
deliberazioni adottate per quei particolari tipi di lavoro.
Come dicevo, quindi, si è ricorsi a questo istituto
contrattuale, solo in casi di forza maggiore, per garantire
l'assoluta funzionalità di certi servizi, ma, con l'ampliamento
della pianta organica delle assistenti sociali, si prevede di non
averne più necessità.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Io credo che l'Assessore abbia
confermato in pieno la situazione che io ho denunciato attraverso
questa mia interrogazione.
In effetti l'atipicità del rapporto di impiego, determina tutte
e conseguenze che l'Assessore ha cercato di illustrare.
Io credo che uno dei vantaggi della autonomia e dell'autogoverno
consista nel sopperire sollecitamente alle carenze ed alle
necessità, specie nella gestione del personale. Non riesco
assolutamente a concepire l'organico regionale come un qualcosa di
intoccabile, perché io lo ritengo modificabile, sempre che si abbia
una politica di riferimento generale, secondo i momenti e le
esigenze.
Qui invece si protrae quasi da sempre la strana mentalità di
considerare la pianta organica come una cosa immobile ed
intoccabile, e ogni volta si è costretti a ricorrere ad una
revisione generale, piuttosto che intervenire nei singoli settori
sempre alla luce, beninteso, di un quadro di riferimento ben
preciso.
La situazione che denuncia l'Assessore e che io ho cercato di
sollevare, risale effettivamente al 1971. Ora io mi chiedo se è
possibile che la Regione sia sempre costretta a rincorrere e
situazioni invece di precederle con una oculata previsione. Io
credo che una modifica della pianta organica, nella quale si
possano inserire anche i posti per assistenti sociali, rapportati
alle necessità dell'Amministrazione regionale, non sia
assolutamente da considerare come una operazione impossibile.
Infatti una leggina di poche righe può essere approvata dal
Consiglio regionale con estrema velocità, dando modo, nel giro di
pochi mesi, di effettuare un pubblico concorso e di assumere del
personale di ruolo utilizzabile appunto per sopperire alle esigenze
denunciate nella stessa deliberazione di assunzione di questo
personale precario. Vi si dice infatti che i servizi sociali della
Regione incontrano notevoli difficoltà operative "a causa
dell'incremento delle attività assistenziali e sociali e della
sempre maggiore domanda da parte della popolazione". Ciò sta
appunto a significare che l'Assessorato ha accertato queste
esigenze, però poi non ha provveduto in merito.
Venendo al caso specifico e cioè al rapporto di lavoro (sempre
che così lo si possa chiamare, perché a me sembra invece che questa
prestazione esterna si configuri sotto la tipica veste della
consulenza), dobbiamo riconoscere che esso non ha niente a che fare
con il rapporto di pubblico impiego. Perché? Innanzitutto perché il
pagamento è effettuato sulla base di un certo numero di ore di
lavoro settimanali e ciò già desta delle perplessità.
Inoltre l'Assessore dovrebbe anche tener conto di tutto
l'aspetto previdenziale ed assistenziale. Per fortuna, sinora non è
successo niente, ma se per caso questo personale fosse incorso in
qualche incidente stradale non coperto dall'assicurazione INAIL,
l'Amministrazione regionale sarebbe andata incontro a notevolissime
difficoltà. Una simile "disgraziata eventualità", quindi, avrebbe
potuto provocare deprecabili conseguenze alla persona direttamente
interessata, ma anche alla stessa Amministrazione che si sarebbe
trovata scoperta nell'ottemperare ad un obbligo che invece essa
rispetta nei confronti del personale di ruolo e che peraltro svolge
le stesse mansioni di quello precario.
Io condivido quello che dice l'Assessore e cioè che occorrerebbe
fare un discorso più omogeneo in questo settore, proprio per
evitare l'assurdo che una stessa famiglia possa essere visitata da
3 assistenti sociali diverse. Però quest'opera di coordinamento
deve essere svolta dalla Regione, nonostante tutte le difficoltà
alle quali può andare incontro, fatte salve, ovviamente, certe
competenze.
Ritengo opportuno che l'Assessore prenda in considerazione la
possibilità di evitare assunzioni di questo tipo, che sono dannose
per le persone interessate e per la stessa Amministrazione
regionale, e nel contempo che proponga, nel più breve tempo
possibile, una modifica alla pianta organica. Se c'è qualche posto
vacante e se ci si rende conto che le esigenze sono di gran lunga
superiori a quelle alle quali si potrebbe far fronte con
l'assunzione di una sola persona, si ampli l'organico del settore
di quante unità saranno ritenute necessarie dall'Assessore.
Nel nostro caso, invece, siamo in presenza di una "stortura",
per non parlare di una "palese illegittimità", perché le norme che
regolano il rapporto di pubblico impiego sono molto diverse da
quelle che regolano questo specifico tipo di rapporto.
PRESIDENTE:
Consigliere Torrione, sono trascorsi 6
minuti.
TORRIONE (P.S.I.):
Per carità! Qui siamo arrivati al
rispetto rigoroso del tempo e quindi mi adeguo. Non capisco, ma mi
adeguo.
Dico solo che seguiremo l'evolversi della situazione perché
l'Assessore ha dei precisi doveri nei confronti della
Amministrazione, ma anche nei confronti di questo personale che non
può più rimanere in una simile posizione.
Concludo ricordando che, un'eventuale ispezione degli organi
preposti alla vigilanza sulla corretta applicazione delle
disposizioni in materia di rapporti di lavoro troverebbe
l'Amministrazione in una condizione di assoluta illegittimità. Per
ovviare a questa deprecabile eventualità, ritengo opportuno che si
cambi strada. Grazie.
Quanto ho impiegato, signor Presidente?
PRESIDENTE:
8 minuti.
