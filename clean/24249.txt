Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 3214 del 9 gennaio 2008 - Resoconto
OGGETTO N. 3214/XII - Interpellanza: "Entità del trattamento
di fine rapporto del personale del Corpo regionale dei vigili del
fuoco".
Interpellanza
Appreso che il Trattamento Fine Servizio spettante al
personale del Corpo regionale dei Vigili del Fuoco è notevolmente
inferiore a quello di un componente il Corpo Nazionale dei Vigili
del Fuoco, a parità di qualifica e di anzianità;
Constatato che tale situazione determina di fatto una
disparità di trattamento solo ed esclusivamente in virtù della sede
in cui essi prestano servizio;
Appreso inoltre che non è stato ancora reso fruibile
l'accordo d'adesione dei Vigili del Fuoco valdostani all'Opera
Nazionale Vigili del Fuoco;
i sottoscritti Consiglieri regionali
Interpellano
Il Presidente della Regione per sapere:
1) quali sono state le cause e le motivazioni che hanno
determinato la disparità di calcolo e di corresponsione del
Trattamento di Fine Servizio dei Vigili del Fuoco valdostani
rispetto ai loro colleghi "italiani";
2) se il Governo regionale intende porvi rimedio;
3) quali sono gli intendimenti del Governo regionale in
merito all'adesione dei Vigili del Fuoco della Regione Valle
d'Aosta all'Opera Nazionale Vigili del Fuoco.
F.to: Venturella - Bortot
Presidente
- La parola al Consigliere Segretario
Venturella.
Venturella (Arc-VA)
-Brevissima introduzione senza
intento polemico, ma solo per sapere se vi è l'intenzione da parte
del Governo in qualche modo di porre rimedio ad una disparità di
trattamento che riguarda il Corpo regionale dei vigili del fuoco
della Valle d'Aosta. Due vigili del fuoco che hanno la stessa
qualifica, lo stesso ruolo, che sia caposquadra, capoturno,
caporeparto, e hanno gli stessi anni di anzianità, a seconda che
essi prestino servizio in 2 sedi, faccio un esempio: la costruendo
sede di Donnas, e quindi siano residenti a Pont-Saint-Martin,
quindi sono vigili del fuoco professionisti a Donnas, o che abitino
a 200 metri, ossia a Carema, ossia siano del distaccamento di
Ivrea, comando di Torino... alla fine la corresponsione del
trattamento di fine servizio è notevolmente inferiore per il vigile
del fuoco valdostano rispetto a quello italiano. Vorremmo sapere
quali sono state le motivazioni, se si intende porre rimedio e poi
una domandina, perché ci piace far rispondere al Presidente Caveri,
così lo teniamo sveglio: se è stata firmata l'adesione ai vigili
del fuoco della Valle d'Aosta all'Opera nazionale vigili del fuoco,
che era una richiesta già avanzata dai vigili del fuoco stessi.
Presidente
- La parola al Presidente della Regione,
Caveri.
Caveri (UV)
- In cambio della caramella, le farò avere un
"peluche di grisou" e anche una divisa dei pompieri, non credo che
i sindacalisti dei pompieri abbiano una divisa speciale, ma se ce
l'hanno, e magari di un colore ancora più sgargiante, gliela farò
avere.
Il 1° gennaio 2000 il personale appartenente al Corpo nazionale
dei vigili del fuoco in servizio al comando di Aosta è transitato
presso l'Amministrazione regionale; dal punto di vista della
retribuzione, i vigili hanno acquisito il trattamento spettante ai
dipendenti regionali opportunamente integrato, per riconoscere i
caratteri di particolarità e peculiarità propri dei relativi
profili. Dal punto di vista pensionistico, è stata data la facoltà
di optare per il trattamento di provenienza in luogo di quello
proprio dei dipendenti regionali, potevano scegliere. Dal punto di
vista del trattamento di fine rapporto, i vigili transitando nel
nuovo ente, analogamente a quanto avvenuto per la retribuzione,
sono passati dalla gestione ex ENPAS, propria dei dipendenti
statali, alla gestione dell'ex INADEL, la cassa di appartenenza dei
dipendenti degli enti locali, oggi INPDAP. I criteri e le modalità
di calcolo utilizzati da ex ENPAS ed ex INADEL sono, a quanto
risulta all'Amministrazione regionale, diversi, si precisa che oggi
l'INPDAP ha dal punto di vista organizzativo inglobato sia l'ex
ENPAS, sia l'ex INADEL, ma i criteri restano diversi.
L'Amministrazione regionale tuttavia non procede al calcolo
relativo al trattamento di fine rapporto, le pratiche in argomento
sono di competenza ieri di ex ENPAS ed ex INADEL e oggi di INPDAP,
pur con criteri che restano diversi. L'Amministrazione regionale si
limita dunque a trasmettere all'INPDAP i dati stipendiali, al fine
di consentire il calcolo del trattamento e di procedere alla sua
erogazione.
Per quanto riguarda il secondo quesito, è importante
sottolineare che questa è la prima volta che si affronta
l'argomento relativo ai trattamenti di fine servizio, infatti in
nessun documento sindacale è stata rappresentata finora tale
istanza. Il Governo regionale è ben disponibile ad esaminare le
richieste provenienti dai lavoratori e la prova è il dialogo
continuo con le rappresentanze sindacali che vi è stato in questi
mesi, certo è che i latori personali che lei ha delle istanze
destinate al livellamento dei 2 trattamenti potrebbero anche
avvalersi dei normali canali delle relazioni sindacali, anziché
usare la sua interpellanza; forse si potrebbe esaminare ad un
tavolo di trattativa sindacale la questione in maniera più
dettagliata e forse anche più proficua, lo dica ai suoi
informatori, ossia i dipendenti regionali normalmente hanno una
catena di comando, nel caso dei vigili del fuoco hanno un
comandante, un direttore, un coordinatore, c'è un capo del
personale, ma mai è giunta tale questione, per cui sono contento
che lei l'abbia avuta in prima istanza.
Per quanto riguarda l'adesione all'Opera nazionale vigili del
fuoco, è opportuno premettere che nessun obbligo contrattuale
impone l'adesione a questo ente; tuttavia, facendo seguito alle
istanze emerse nel corso dell'assemblea sindacale del 19 febbraio
2007 e formalizzate in apposito documento, l'Amministrazione
regionale ha sottoscritto con le organizzazioni sindacali in data
10 settembre 2007 un documento in cui si sottolineano gli impegni
reciproci - certo, sarebbe stato interessante capire anche tale
questione pensionistica, che lei ha sottolineato - e in cui la
Regione si è impegnata a dare corso agli adempimenti necessari per
l'adesione all'Opera nazionale dei vigili del fuoco. Tale adesione,
come è ovvio, presuppone 2 momenti: il primo, di valore formale,
nel quale il Consiglio di amministrazione dell'Opera nazionale
approva l'adesione del Corpo valdostano, e per questo sappiamo che
l'Opera deve modificare il proprio statuto; il secondo,
tecnico-amministrativo, nel quale si definiranno le modalità di
partecipazione e i relativi adempimenti economici a carico
dell'Amministrazione regionale. Dopo un primo incontro esplorativo
con il Prefetto Giuseppe Pecoraro, Capo del Dipartimento dei vigili
del fuoco, tenutosi al Viminale a Roma il 29 ottobre 2007, nel
corso della successiva visita che i vertici del Corpo nazionale dei
vigili del fuoco, compreso il povero Comandante morto di recente a
Torino, hanno condotto ad Aosta il 14 novembre 2007, in cui li ho
incontrati personalmente, è stata presentata formale richiesta di
adesione all'Opera. Si è oggi in attesa di un riscontro positivo da
parte del Consiglio di amministrazione dell'Opera, dopo il quale si
potrà procedere a verificare i particolari burocratici per dare
corso a questa adesione. È importante però precisare che tutti
questi passi sono stati condotti con efficacia e rapidità
dall'Amministrazione regionale tenendo conto dell'accordo che era
stato sottoscritto a settembre 2007. Stiamo facendo tutto quanto è
possibile, direi che tutto ciò conferma come noi si voglia
affrontare con efficacia tutto quell'insieme di problematiche
relative al Corpo valdostano dei vigili del fuoco. Ovviamente non
esisteva a suo tempo solamente una possibilità di opzione
pensionistica, esisteva anche una possibilità di opzione di base:
restare pompiere dello Stato o diventare vigile del fuoco della
Regione, questo glielo dico perché ci sono alcuni, prevalentemente
non Valdostani, che non hanno ancora digerito il fatto di essere
diventati regionali e questo è triste, perché loro hanno potuto
esercitare un diritto di opzione.
Se tale questione di diventare pompieri regionali, che, fra
l'altro, è stata una mera applicazione di una competenza di cui
all'articolo 2 dello Statuto, quindi una competenza esclusiva della
Regione Valle d'Aosta... chi non desiderava diventare pompiere
dell'Amministrazione, ma rimpiange quel suo "status" precedente di
pompiere dipendente del Ministero, Ministero che non fornisce
neanche più la benzina per gli automezzi tanto per capirci...
quindi forse certi rimpianti rischiano di essere vagamente retrò...
e non consentono neanche più ai pompieri in Italia un'ora di
straordinario, mentre i nostri effettuano regolarmente dello
straordinario, mi auguro che queste persone si manifestino magari
chiedendo l'opportuno interessamento per essere trasferiti nel
Corpo nazionale dei vigili del fuoco.
Presidente
- La parola al Consigliere Segretario
Venturella.
Venturella (Arc-VA)
- Cominciamo dalle cose positive:
siamo soddisfatti della risposta alla terza domanda, quella
riferita all'Opera nazionale vigili del fuoco. Abbiamo appreso con
soddisfazione che è stata presentata una richiesta di formale
adesione. Non mi risulta, ma forse sbaglio io, che lo statuto debba
essere cambiato perché so che le Province di Trento e Bolzano
avevano già aderito...
(interruzione del Presidente della Regione, fuori
microfono)
... comunque, siamo soddisfatti per la terza risposta.
In riferimento invece alla prima e alla seconda, cominciamo a
dire una cosa, su cui lei può credermi oppure no, non faccio parte
di nessuna associazione sindacale dei vigili del fuoco perché già
sono iscritto ad un'altra associazione sindacale: quella degli
insegnanti. Le assicuro che nessuno dei vigili del fuoco attuali,
(anche quelli che sono andati recentemente in pensione, i quali non
mi hanno assolutamente individuato come loro difensore), è a
conoscenza di questo. Ho avuto queste informazioni, perché è un
fatto che il TFS se è modificato ha delle ricadute sul bilancio
regionale, non ho ancora capito quali sono quelle voci della
retribuzione che fanno scattare questa disparità di trattamento:
forse l'indennità di sicurezza... Ho avuto la stessa percezione
quando proposero al Corpo degli insegnanti in servizio in Valle
d'Aosta presso la Sovrintendenza agli studi in Valle d'Aosta di
passare regionali e allora avevamo lo stesso problema: trattamento
pensionistico, com'era e come sarebbe stato. Il fatto è che
comunque esistono le disparità di trattamento, che sia o no stata
apprezzata prima o dopo e proprio - questo è un suggerimento che mi
permetto di dare - con un controllo e una verifica degli uffici
INPDAP ho scoperto questo, ossia il TFS è diverso. Credo che
miglior procedura sia stata... la sua risposta molto simpatica nei
contenuti, che mi riconosceva un ruolo che non ho, ma, oltre a
questa risposta un po' colorita, forse sarebbe meglio che gli
uffici regionali che si interessano di TFS stabiliscano un contatto
diretto con la sede regionale INPDAP per capire che cosa sta
succedendo.
