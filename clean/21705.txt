Classificazione
ASSISTENZA SOCIALE
Assistenza socio-sanitaria



Oggetto del Consiglio n. 1438 del 28 luglio 2005 - Resoconto
OGGETTO N. 1438/XII - Trasferimento a Donnas della comunità per
pazienti psichici sita a Pont Suaz. (Interpellanza)
Interpellanza
Preso atto dagli organi di informazione della decisione di
spostare a Donnas la comunità per pazienti psichici sita al Pont
Suaz e di affidarne la gestione a nuovi soggetti;
Viste le osservazioni e le proteste di genitori degli attuali
utenti della Comunità, rispetto a tale decisione;
Considerata l'importanza che in questa tipologia di pazienti
riveste la relazione educativa che si instaura nel tempo tra
l'utente e l'operatore;
la sottoscritta Consigliera regionale
Interpella
l'Assessore competente per sapere:
1) quali sono le motivazioni di tale decisione;
2) se tale decisione è stata presa in accordo con gli utenti
e/o con i loro familiari;
3) se tale "forzato trasloco", a Suo avviso, comporta
ulteriori disagi, oltre che problemi di trasporto, per gli utenti e
come si pensa di farvi fronte;
4) se intende rivedere tale decisione ed, eventualmente, in
che modo.
F.to: Squarzino Secondina
Presidente - La parola alla Consigliera Squarzino Secondina.
Squarzino (Arc-VA) - Intervengo brevemente. Anche qui gli organi
di informazione, lettere di familiari hanno posto l'attenzione
sullo spostamento della comunità per pazienti psichici da Pont Suaz
a Donnas e sul fatto che si affidasse questo servizio a una nuova
cooperativa. Sembra, da notizie apparse sui giornali, che i
familiari abbiano protestato perché non sono d'accordo; gli utenti
forse hanno più difficoltà a farlo per la situazione di fragilità
in cui sono. Non so il Dipartimento salute mentale - non abbiamo
sentito in questo periodo cosa ha detto - se era d'accordo oppure
no su questo trasferimento. Abbiamo letto, sempre sui giornali,
alcune assicurazioni date dall'Assessorato in cui si sottolinea la
consapevolezza che con tale decisione si crea comunque un disagio
per gli utenti e che ogni cambiamento è un disagio, che la vita
richiede capacità di gestire cambiamenti, di gestire il disagio e
quindi anche questo disagio può essere un momento di vita - e
occasione di crescita - di tali pazienti, che va accompagnato. Vi è
un'altra assicurazione che riguarda non tanto il rapporto con il
disagio di queste persone, quanto un elemento che concerne la
gestione della struttura, nel senso che l'USL assicura che, proprio
per evitare tale disagio, si vuole assicurare almeno per 6 mesi la
presenza del vecchio personale. Le domande che vogliamo fare sono
di questo tipo: quali sono le motivazioni della decisione; se
questa decisione è stata concordata e condivisa con gli utenti e
con i familiari; se tale trasloco "forzato" - nel senso che non è
un trasloco che hanno voluto spontaneamente gli utenti - a suo
avviso comporta dei disagi non solo per quanto riguarda il problema
del trasporto, ma anche per l'aspetto educativo. Teniamo conto
della relazione educativa che si instaura nel tempo fra l'utente e
l'operatore; e ancora se tutto è stato fatto per il meglio o, in
caso qualcosa non funzionasse... se non è possibile rivedere la
decisione anche a fronte di ulteriori verifiche che si intendono
fare.
Presidente - La parola all'Assessore alla sanità, salute e
politiche sociali, Fosson.
Fosson (UV) - Mi riallaccio a una cosa che ha detto lei: "se si
è fatto per far bene". Questo è un desiderio che ci ispira, poi che
si riesca... l'altro giorno, quando abbiamo commentato la legge sul
volontariato, lei ha detto: "si poteva fare di più, ma io non
saprei cosa fare per fare di più". Questa è la sintesi di queste
cose, si cerca di fare bene in un argomento molto difficile. Mi ha
citato, la ringrazio, quando ha detto che comunque ogni cambiamento
ha dei risvolti positivi - speriamo noi... cercando di fare bene -,
ma ha sicuramente anche delle difficoltà e dei disagi e in questo
campo dei malati psichici chiaramente i disagi sono maggiori,
questo è evidente, soprattutto poi dei malati psichici che hanno
anche dei problemi nelle loro famiglie di partenza; è il caso di
Plan Felinaz sicuramente, malati che sono lì da tanto tempo.
Direi però che questo cambiamento ha sicuramente, dal punto di
vista teorico, dei grandi risvolti positivi, infatti non è uno
spostare una comunità da una parte all'altra, è completamente
un'altra cosa. Intanto i numeri di Plan Felinaz, che lei conoscerà
sicuramente, non sono gli stessi numeri di Donnas, nel senso che il
servizio di Donnas era un servizio molto più ampio, quindi dedicato
non solo ai malati di Plan Felinaz, ecco perché non è uno
spostamento, ma anche a diversi malati del fondovalle che finora
non avevano risposte nel fondovalle, che dovevano invece usare i
trasporti per venire in strutture psichiatriche che erano ad Aosta,
con delle famiglie che si lamentavano, perché non sono solo quelle
2 famiglie che si sono lamentate e hanno scritto che vanno
ascoltate, io penso che debbano essere ascoltate tutte le altre
famiglie. Mi permetto di sottolineare che gli articoli apparsi sono
a firma di 2 soli nuclei familiari di utenti di Plan Felinaz,
mentre tutte le altre famiglie non hanno preso in comune nessuna
posizione. La DIAPSI, che è l'Associazione dei parenti dei malati,
non ha opposto obiezioni e questo perché la decisione di questa
chiusura di Plan Felinaz è una decisione già presa da tempo, che ho
ereditato, che è corretta, giusta. Perché non si poteva fare
diversamente? Perché la struttura di Plan Felinaz non è una
struttura idonea come comunità terapeutica.
L'altro giorno il collega Tibaldi mi chiedeva gli standard
strutturali di questa comunità per malati psichiatrici che si vuole
aprire a Châtillon e gli standard strutturali per una comunità
terapeutica ad alto rilievo sanitario sono ben precisi. Questo
appartamento di Plan Felinaz, che lei conosce perché spero sia
andata a visitarlo, non ha nessuna di tali note strutturali, cioè
non ha il verde, non ha gli ambiti per fare attività di recupero,
eccetera, quindi difficoltà e non idoneità strutturali che
comportano poi una qualità del servizio decisamente inferiore a
quella che si potrà dare nell'altra sede. È una decisione già presa
da tempo, che non ha avuto soluzione, perché la precedente
amministrazione ha cercato a lungo nell'ambito di Plan Felinaz una
struttura dove insediare questa comunità terapeutica, ma nessuna
struttura si è trovata, ed è lì il discorso che "ricorre" su
Châtillon, tutti parliamo di tali poveri malati psichiatrici, tutti
parliamo della possibilità di doverli recuperare, però, quando
questa comunità terapeutica psichiatrica deve sorgere vicino a casa
mia, non va più bene. Una decisione quindi già presa da tempo,
motivata dal fatto che questa struttura non è idonea come comunità
terapeutica. Qui mi piacerebbe che lei andasse a visitare tali
strutture, che tali interpellanze "venissero" anche da osservazioni
e confronti su come funzionano queste case e non solo da articoli
di alcuni, molto parziali.
Che i parenti fossero felici di questo spostamento non è vero, è
chiaro che i parenti hanno una abitudine... i malati meno, perché
se lei va a visitare questo tipo di comunità, i malati escono al
mattino, deambulano, vanno in giro per Aosta e tornano all'ora
della merenda per fare merenda insieme o per fare qualche attività,
per cui i malati non hanno questo problema geografico di
spostamenti, i parenti sì, ma perché? Perché i parenti erano
abituati a un certo tipo di gestione, che dava una certa sicurezza,
una gestione corretta ed idonea, per cui il cambiamento in un'altra
struttura di malati così fragili pone delle paure.
Lei poi nelle domande non mi ha scritto di parlare dell'appalto,
della cooperativa, però è chiaro che a Donnas si è appaltata la
struttura con delle regole europee e delle regole non previste da
noi e, purtroppo, la cooperativa che gestiva i malati di Plan
Felinaz non ha vinto. Vi era una commissione, si potrà fare
ricorso, si potrà vedere, ma questa cooperativa non ha vinto questo
appalto però, proprio perché sono malati particolari, nonostante
che la cooperativa di Plan Felinaz non avesse vinto l'appalto che
decorre dal 1° di agosto, si è spostata la nuova gestione al 1°
gennaio e la cooperativa di Plan Felinaz continuerà ad assistere e
ad accompagnare questi malati nei primi 6 mesi. Non vi è
cambiamento di personale quindi, non solo, ma questa nuova
cooperativa che ha vinto l'appalto ha tutto l'interesse e
l'esigenza di assumere il personale stesso che gestiva prima.
Abbiamo fatto questo per un miglioramento e un allargamento
dell'assistenza a tali malati psichiatrici; questo cambiamento
cercheremo di accompagnarlo, il problema del trasporto è un
problema che abbiamo già visto, che comunque esisteva anche per
Plan Felinaz, perché non abitavano tutti nei dintorni, poi, come le
dicevo, sono malati che facilmente utilizzano anche mezzi pubblici
per muoversi nei loro spostamenti, quindi un cambiamento per
migliorare.
Dico alla fine la stessa cosa ho detto alle famiglie
recentemente proponendo un rapporto continuo, per monitorare le
difficoltà che possono succedere in questo periodo, il Piano
sanitario prevede che la comunità di Plan Felinaz venga trasformata
da comunità terapeutica a comunità alloggio, cioè la sede attuale
sarà ristrutturata e trasformata da comunità terapeutica, cioè con
una rilevanza sanitaria di un certo tipo, a comunità alloggio.
Nella speranza che tali malati, che adesso andranno a Donnas, che
avranno, a nostro avviso, una qualità di trattamento, una
riabilitazione maggiore, possano fare il percorso di ritorno e
tornare perché migliorati in questa comunità alloggio prevista nel
piano sanitario in Plan Felinaz.
Si dà atto che dalle ore 12,26 riassume la presidenza il
Presidente Perron.
Président - La parole à la Conseillère Squarzino Secondina.
Squarzino (Arc-VA) - Prendo atto di una serie di osservazioni e
anche del fatto che nel mio intervento ho introdotto un elemento
nuovo: quello dell'appalto, che è emerso quando, preparandomi, ho
approfondito un po' la tematica, ma poi sull'appalto tornerò.
Rispetto alle cose da lei dette, credo sia opportuno prevedere
una dislocazione dei servizi sul territorio, in modo da consentire
a quelli di Aosta o della Piana di rimanere nell'attuale
dislocazione territoriale e a quelli della bassa Valle di rimanere
nel loro territorio, perché se è vero che tali persone devono
essere aiutate ad inserirsi nel quotidiano... è altrettanto
scontato che dovrebbero potersi esercitare e "imparare" questo
inserimento nella vita nella zona dove vivono, dove hanno vissuto e
dove vivranno; quindi anche il fatto di persone che abitano ad
Aosta e che tutti i giorni sono trasferite a Donnas e che imparano
a relazionarsi con il territorio di tale Comune, e non più con
quello di Aosta, lei capisce che pone delle questioni su cui
varrebbe la pena di riflettere.
Volevo verificare con lei la questione della gestione, lei ha
detto: "purtroppo la cooperativa..."
(interruzione dell'Assessore Fosson, fuori microfono)
... lei ha ragione nel dire che introduco un elemento nuovo, ma
lo introduco come riflessione: le chiedo di fare una riflessione
ulteriore, non le sto dicendo che mi ha risposto o non mi ha
risposto perché non le ho fatto la domanda, giustamente, ma io le
pongo tale riflessione e la prego di approfondire questo aspetto:
il problema dell'appalto. Capisco che bisogna fare l'appalto, ma i
termini del bando dell'appalto non sono decisi a livello europeo,
sono fatti qui a livello locale. Il bando è fatto a livello
europeo, ma in questo caso, per esempio, per quanto riguarda i
criteri con cui si stabiliscono i termini dell'appalto, visto che
qui si trattava di un affidamento dei servizi socio-educativi e
socio-assistenziali, avrebbe dovuto seguire una deliberazione della
Giunta, dove già nel 2003 erano stati indicati questi criteri. Se
andiamo a vedere i criteri fissati nella deliberazione della Giunta
e quelli fissati nel bando, vediamo che vi è una disparità, cioè
tutti quei criteri che riguardano la territorialità della
cooperativa, il fatto di avere sinergia con il tessuto sociale, di
avere esperienze acquisite nel settore, questi elementi sono stati
tolti e paradossalmente ha vinto una cooperativa che ha presentato
un progetto educativo di poco conto. Infatti, per quanto riguarda
la valutazione del progetto, al progetto educativo presentato dalla
cooperativa che ha vinto la commissione ha dato un punteggio molto
basso... mentre ha dato un punteggio più alto alla cooperativa che
ha gestito finora il servizio. Vuol dire allora che il tipo di
progetto educativo della cooperativa vincente è inferiore al
progetto educativo della cooperativa che finora ha gestito e la
cooperativa che finora ha gestito avrebbe potuto avere una serie di
criteri legati all'esperienza nel settore, alla sinergia con il
tessuto sociale, alla territorialità, che l'altra cooperativa non
aveva. Se questi criteri fossero stati messi negli elementi del
bando, probabilmente ...non avrebbe vinto, perché ...
(nuova interruzione dell'Assessore Fosson, fuori
microfono)
... la cooperativa vincente non ha sinergia con il tessuto
sociale, non ha esperienza acquisita nel settore! Questi elementi
comunque potevano essere messi nel bando, ma non sono stati messi.
Credo quindi che vada messa una maggiore attenzione nel definire il
bando degli appalti forse perché anche in questo caso, come nel
caso precedente di un'altra tipologia di appalto, l'appalto è fatto
in modo tale che le cooperative del territorio che lavorano in
Valle, nella regione, sono penalizzate.
In questo momento le chiedo di fare un approfondimento e una
verifica e di fare tale verifica anche sul tipo di organigramma
dell'azienda per vedere se effettivamente la cooperativa che ha
vinto l'appalto ha tutti i requisiti per poter gestire questo tipo
di servizio. Sarebbe interessante che si facesse tale verifica
adesso in questi 6 mesi in cui praticamente la cooperativa utilizza
l'altro personale.
