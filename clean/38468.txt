Classificazione
ATTIVITÀ CULTURALI
CONSULTE COMMISSIONI E ORGANI COLLEGIALI



Oggetto del Consiglio n. 1996 del 6 aprile 2016 - Resoconto
OGGETTO N. 1996/XIV - Mozione: "Interventi per la regolare
composizione degli organi di amministrazione della Fondazione Film
Commission Vallée d'Aoste".
Rosset (Presidente) -
Punto n. 48 all'ordine del giorno.
Per l'illustrazione della mozione chiede la parola la consigliera
Certan, ne ha facoltà.
Certan (ALPE) -
Già nello scorso Consiglio avevamo
trattato della Film Commission. Non mettiamo in discussione le sue
finalità, però crediamo che enti come questo, che comunque hanno
delle risorse pubbliche, debbano trattare gli argomenti e portare
avanti la loro programmazione e le loro attività in modo serio,
professionale e non superficiale, per un rispetto nei confronti
della comunità e anche di chi li ha nominati, essendo assolutamente
puntuali nel garantire trasparenza e legalità nelle azioni che
fanno.
In modo del tutto casuale ci è capitato di avere sottomano un
paio di sollecitazioni e di cose che sono state svolte nel 2015 da
questo ente. Forse per voi sarà una cosa pretestuosa, perché vedo
alcuni sorrisini anche da parte di altri assessori (non mi rivolgo
a lei, assessore Perron), però noi crediamo che non sia da prendere
in modo così superficiale come si sta facendo ultimamente. Anche
dal dibattito che ne è uscito la scorsa volta con un'interpellanza
del collega Ferrero e dalle risposte dell'Assessore, credo che sia
evidente che questi enti non utilizzano tutto o una buona parte del
loro
budget
, quindi risorse pubbliche, per la loro attività,
perché risulta ormai palese che quasi l'80 percento è usato per
fare stare in piedi questa struttura. Ecco perché pretendiamo che
almeno quel 20 percento sia deciso e programmato in modo serio.
Abbiamo preso visione dei verbali e io non dubito che siano
originali e veritieri (se dovessimo mettere in discussione anche
questo!). C'era una graduatoria ed è stato pescato da quella, la
Giunta ha nominato ed è stato fatto l'iter che è legalmente
possibile fare. Noi poi possiamo condividere o meno, ma abbiamo
capito che questo iter è stato fatto nel modo corretto. Però alla
riunione dove è stato nominato il nuovo presidente di Film
Commission - voi magari lo ritenete un argomento banale e
pretestuoso, mentre noi crediamo che la trasparenza e la
correttezza debba essere garantita da tutti gli enti che utilizzano
risorse pubbliche, dal più grande al più piccolo - risulta dai
verbali che non c'era neanche il numero legale. Se contiamo i
presenti scritti nel verbale, si capisce che non c'era il numero
legale. Non ho voglia di citare i nomi o di leggere il documento
che mi è stato dato, ma potrei farlo perché ce l'ho e ne sono in
possesso, per cui parliamo di cose che conosciamo perfettamente. Se
questa persona fosse o meno in quella sede, noi non lo possiamo
sapere. Di certo ha firmato questo verbale, ma non risulta
presente. Il terzo componente su cinque, che garantirebbe il numero
legale, era in collegamento telefonico e lei l'altra volta mi ha
detto che era in collegamento Skype, come previsto per legge. Io
leggo i verbali e, su cinque verbali del 2015, ogni tanto c'è
scritto "collegamento Skype" e ogni tanto "collegamento
telefonico". C'è chi è ancora più perfezionato di me nella lingua
italiana, ma una differenza fra collegamento Skype e collegamento
telefonico io ce l'ho. Non so lei, ma per me c'è una
differenza.
A mio avviso, non può essere nominato un presidente di un ente
con due persone presenti, un terzo collegato telefonicamente, uno
che non si sa dov'è e l'altro assente. Io mi permetto di dire che
ci vuole una certa serietà, anche se parliamo di un ente che ha
solo 250 mila euro di risorse pubbliche. Sappiamo che per voi
queste sono bazzecole, però per noi non è così. Credo che per molti
valdostani in questo momento si tratti di un ente che gestisce
delle risorse abbastanza importanti. Vorremmo che fosse gestito non
solo con dei
curricula
importanti, ma concretamente in modo
serio. Soprattutto vorremmo che queste persone - personaggi
nominati da voi, perché nominati dalla Giunta; sappiamo che è
legittimo e che la legge lo prevede, ma sono comunque personaggi
nominati da voi - portassero avanti una programmazione che avesse
una certa importanza anche sul territorio valdostano.
Io mi fermo qui. Il collega Ferrero, che è cofirmatario di
questa iniziativa, sicuramente integrerà sugli altri passaggi e sul
punto successivo della mozione.
(Dalle ore 12:06 assume la presidenza il presidente Marco
Viérin)
Viérin M. (Presidente)
- La parola al consigliere
Ferrero.
Ferrero (M5S) -
Le osservazioni che ha fatto la collega
non sono formali. Passi che nominiate i vostri cugini o figli dei
vostri ex consiglieri in tutti gli organismi, passi che le
commissioni siano delle faccende di famiglia in cui vengono
determinate le cose. Secondo voi, tutto quello che non è penalmente
rilevante, ovviamente per chi non ha etica, è ammissibile! Ma
questa è una vostra visione. Però qui si parla anche della
regolarità delle decisioni che vengono adottate, e in questo caso
c'è effettivamente un grosso dubbio, perché non si sa se erano
presenti le persone e non si sa se era regolare la deliberazione
che è stata adottata. E questo fa parte di una gestione disinvolta,
quasi di tipo familiare, perché poi vi trovate tutti tra di voi,
tra parenti, amici e appartenenti ai partiti, che sono lì a
decidere un qualcosa che diventa la riunione di famiglia.
Sulla questione della Film Commission abbiamo concordato una
linea più
soft
, ma, a mio avviso, sarebbe un ente da
chiudere. Un ente che rientra tra quei carrozzoni, tra quei
soggetti sostanzialmente inutili, che possono essere
tranquillamente sostituiti da una o più persone all'interno
dell'Amministrazione regionale, nell'assessorato competente a
svolgere quelle mansioni. Al limite, si prende un consulente, ma
non si buttano via 280 mila euro per tenere in piedi una specie di
circolo o per far andare in "ferie" il direttore. Alla fine, a
livello di riscontro, in Valle d'Aosta di questi 280 mila euro che
cosa rientra? Non si riesce a capire.
C'è innanzitutto l'esigenza di fare chiarezza sull'attività che
viene svolta. Se questo è semplicemente un sistema per dare quattro
contributi a fondo perso - che in questo periodo gridano veramente
vendetta! Diamo contributi a fondo perso ai film, quando vediamo
delle tragedie a livello locale; sono stati tolti contributi a
fondo perso dappertutto e invece li lasciamo ai film - io dico che
un semplice ufficio regionale, per l'esperienza che ho di quasi
trent'anni in amministrazione, sarebbe in grado di svolgere il
lavoro di questa Film Commission. Con un dirigente responsabile, si
fa una struttura normale, si evita di sempre delegare e si
individuano le persone, così periodicamente non bisogna mettere il
figlio di questo e il parente dell'altro. È anche una questione di
trasparenza e sarebbe un passo avanti, che si chiede in questo
senso.
Iniziamo a potare l'albero, perché i rami secchi ormai sono
tanti. E sapete che a tenere i rami secchi sugli alberi, lo guardi
da lontano e l'albero sembra bello imponente, ma poi arrivi sotto e
alla fine prima o poi il ramo secco ti cade in testa. Vediamo
quanto volete aspettare.
Qui chiediamo semplicemente un po' di chiarezza e di correttezza
nelle regole, che devono essere rispettate da tutti. Non siamo al
circo equestre e quando si fanno delle commissioni ci sono delle
regole da rispettare: non è che si dà un colpo di telefono, poi
vieni e firmi dopo. Se è richiesta una maggioranza, un minimo
legale deve essere rispettato, se no le decisioni adottate non sono
valide. Così per le spese: facciamo un ragionamento e un
monitoraggio sull'attività di questo ente, e vediamo se è il caso
tranquillamente di liquidarlo, perché effettivamente la spesa di
280 mila euro attualmente, a vedere anche i risultati, grida
vendetta.
Presidente
- La parola al consigliere Laurent Viérin.
Viérin L. (UVP) -
Questa mozione ci dà la possibilità di
esprimerci sulla questione Film Commission. Diverse iniziative sono
state portate all'attenzione di questo Consiglio in questi ultimi
mesi e partiamo dal presupposto che la Film Commission nasce con
una legge votata all'unanimità di questo Consiglio. Noi non abbiamo
sottoscritto questa mozione, pur condividendo molte delle cose che
sono scritte, perché non concordiamo sul fatto che questo sia un
ente da sopprimere, e spiegheremo perché. Avevamo intuito che
dietro alcune iniziative c'è un obiettivo legittimo, ma che non ci
può vedere partecipi, perché il nostro ruolo è nel migliorare il
funzionamento di questo organismo.
Abbiamo fatto nascere la Film Commission e voglio ricordare che
l'unica regione in Italia che non ce l'aveva era la Valle d'Aosta.
C'eravamo interrogati su come costruire questo ente, che a fronte
di un euro investito crea e genera almeno trenta volte le ricadute
sul territorio, in termini di professionalità utilizzate e di
investimenti. La prima produzione che facemmo in Valle d'Aosta fu
Il peggior Natale della mia vita
nel castello di Gressoney,
che oggi fa più visitatori rispetto al castello di Sarre. Tanto per
avere un parametro, negli anni basta misurare quali sono stati i
flussi di interesse per Gressoney castello e Gressoney
comunità.
Questa legge nasce all'unanimità con l'intento di avere un ente
che si raccordi con l'Amministrazione al cento percento, tant'è
che, da una prima ipotesi di nomine politiche all'interno del Cda,
si ricorderanno i colleghi che io andai in Commissione e proposi di
mettere nel Cda i coordinatori dei due dipartimenti dell'istruzione
e cultura e del turismo, d'accordo con l'assessore Marguerettaz.
Questo per dire che era una legge che nasceva inquadrata sotto
l'Assessorato istruzione e cultura, ma che era condivisa tra i due
assessorati e che aveva l'intento di promuovere la Valle d'Aosta,
le sue bellezze naturalistiche, monumentali, culturali, rurali e
agricole attraverso le produzioni cinematografiche, piccole e
grandi; e quella di valorizzare anche i produttori locali,
piuttosto che le maestranze e tutto l'indotto che c'è attorno al
mondo del cinema. Tanti interessanti progetti e non vorrei
ricordare
Avengers
, che è stato un colosso, quindi da un
film iniziale fino ad arrivare a una miriade di iniziative. Questo
per dire che, secondo noi, la Film Commission è un ente che bisogna
far funzionare in base alla sua legge, ai suoi obiettivi e a tutto
ciò che deve avere come
mission
, ma che è un ente che rimane
fondamentale in una regione a sviluppo turistico come la
nostra.
Detto ciò, anche noi abbiamo vissuto male tutte le vicissitudini
all'interno della Film Commission. Le nomine dei due coordinatori
erano andate di pari passo con quelle di due persone che erano i
massimi esperti in Val d'Aosta di cinema, Luciano Barisone e Carlo
Chatrian, tant'è che quest'ultimo ci abbandonò perché fu nominato
in altre sedi e in altre vesti in festival più importanti. Avevamo
trovato un equilibrio che metteva al riparo da scelte politiche,
intese come ingerenze, però ci doveva essere un raccordo con la
filosofia regionale e i coordinatori rappresentavano e continuano a
rappresentare questa garanzia. È chiaro che ci sono invece poi
stati problemi di nomine, di revoche e di consulenze che non hanno
fatto bene alla Film Commission. Oggi quello che ci interessa è
dare la possibilità a questo organismo di lavorare serenamente, di
concerto con l'Amministrazione, perché è chiaro che in questo
momento non è così e possiamo anche capirlo. Abbiamo appreso anche
noi nell'ultimo Consiglio di certe cose e vorremmo tutti assieme
risolvere ed evitare che ci siano questioni che non funzionano.
Per quanto ci riguarda, come ho anticipato, noi condividiamo
parte delle osservazioni che in questi mesi sono state espresse, su
qualcosa che probabilmente non è stato gestito bene nei rapporti
tra di voi: ricordiamo la questione del direttore che poi avete
cambiato e c'erano stati dei problemi emersi sui giornali. Noi non
vogliamo entrare nel merito, perché quello che ci interessa è che
oggi qui si dica se ancora si crede nella Film Commission. Se ci si
crede ancora e tutti assieme si cerca di farla ripartire con i
crismi e con la serenità, con il clima migliore che bisogna
ricostruire, allora noi ci siamo. Se invece ci sono altri intenti
che non conosciamo, ci riserveremo le nostre valutazioni. Però noi
crediamo che oggi vada ritrovato lo spirito originale e originario
che aveva visto la nascita della Film Commission, e vorrei anche
ricordare tutta una serie di possibilità che questo ente può
rappresentare con investimenti che sono stati anche ridotti negli
anni. Eravamo partiti con certi investimenti e negli anni si è
sempre, anche in quel settore, razionalizzato e tagliato, ma
malgrado questo i risultati sono arrivati, perché le produzioni
cinematografiche e la promozione della valle ci sono state, quindi
non bisogna dire che all'interno di questo organismo le
professionalità presenti non abbiano lavorato bene, perché su
questo non ci troverete d'accordo.
Presidente -
Siamo sempre in discussione generale. Ci
sono altre richieste di intervento?
Chiudiamo la discussione generale. Per la replica la parola
all'assessore Rini.
Rini (UV) -
Torniamo ancora sul tema della Film
Commission ed entrerei nel merito della mozione per poi fare alcuni
ragionamenti di carattere più generale, riallacciandomi anche alle
ultime osservazioni fatte dal collega Laurent Viérin.
In relazione alla mozione, soprattutto per quanto riguarda la
prima richiesta, si precisa che il consiglio d'amministrazione
della fondazione si è riunito nei termini di legge, segnatamente
nel rispetto del proprio statuto. Infatti il 10 agosto 2015 il
consiglio d'amministrazione si è tenuto alla presenza di tutti e
tre i consiglieri della fondazione: Carla Stefania Riccardi,
Roberto Domaine e Franco Rina. La collega Certan ha giustamente
riportato quello che io avevo ipotizzato nella scorsa seduta,
poiché non avevo avuto indicazioni specifiche da parte dell'ente
stesso: quando lei ha fatto riferimento a telefonate, io avevo
presupposto che si trattasse di Skype, perché quando si fanno delle
riunioni non in presenza fisica, queste devono essere fatte per
mezzo di Skype e non ovviamente di una telefonata. Ciò che può aver
tratto in inganno i proponenti della mozione è il fatto che nella
prima parte del verbale della seduta del 10 agosto, laddove si dà
atto dei presenti, non viene citato puntualmente Franco Rina. Ma la
mancata citazione di questo membro è una mera dimenticanza, tant'è
che poi negli altri passaggi del verbale vengono riportati proprio
gli interventi di Franco Rina durante questa seduta, e ciò ne
testimonia l'effettiva presenza. Che di errore di scrittura si
tratti, è la stessa Film Commission a confermarlo e come tale
ovviamente se ne assume anche la responsabilità. Io vi riporto
quello che ci è stato comunicato. Peraltro, hanno inviato a me e al
collega Marguerettaz anche il parere legale che hanno chiesto in
merito a questa vicenda, che sarà poi mia premura farvi avere. Al
massimo si tratterà di correggere e puntualizzare meglio il
verbale, ma, come anche da parere legale che ci hanno allegato, non
viene messa in discussione la validità della procedura di nomina
del presidente Rina.
Per quanto riguarda la seconda richiesta, presumo che sia una
violazione delle disposizioni normative e anche statutarie, perché
quella di chiedere a noi di ripristinare il precedente contratto e
compenso del direttore va al di là delle nostre competenze, poiché
ai sensi dell'articolo 9 dello statuto questo compito spetta al Cda
della fondazione e quindi non è una competenza politica.
Qua si concludono le risposte meramente tecniche e di riporto di
informazioni che ci avete chiesto. Ora credo che sia invece
necessario fare due considerazioni di carattere più prettamente
politico.
È stato ricordato quanto questo organismo possa avere una
ripercussione concreta sul territorio, e credo che sia
significativa la presenza all'interno del Cda dei due coordinatori,
per la parte cultura ma anche per quella del turismo, perché
ovviamente le ricadute sono importanti. Credo che non sarebbe
corretto, in questa sede e in questa occasione, non ricordare però
anche i risultati che sono stati portati a casa in questi ultimi
tempi.
Proprio in questi giorni, tutti voi avete avuto modo di vedere
una presenza cinematografica importante. È una presenza importante
sul nostro territorio, che peraltro - lo dico con soddisfazione - è
dislocata su tutto il territorio, non solo nella città di Aosta. Si
sta girando la serie televisiva legata al personaggio di Rocco
Schiavone, che andrà su Rai2 in prima serata, che avrà quindi un
ritorno importante d'immagine per la Valle d'Aosta, ma che sta
avendo anche un ritorno importante economico per gli operatori
della nostra regione. Io credo che sia giusto puntualizzare e dire
se ci sono cose perfettibili e migliorabili, ma è anche corretto
sottolineare i risultati. Così come la realizzazione di
Kingsman
con Colin Firth che sta girando a Courmayeur, un
kolossal
a livello di
Avengers
, perché è una
produzione importante. Come anche le troupe indiane presenti sul
territorio, che si collegano anche a certi rapporti che sono stati
intrattenuti.
Si sta cercando di investire e sicuramente si può fare meglio.
Riprendendo quanto ho ricordato durante l'ultimo Consiglio, dico
che indubbiamente è necessaria un'analisi approfondita di questo
settore. I dati che avete citato, anche noi vogliamo approfondirli
meglio e capirli in un'ottica di razionalizzazione delle risorse.
Stiamo parlando in questi giorni di settori importanti - abbiamo
parlato di scuole e ne parleremo ancora - quindi ovviamente siamo
intenzionati a rivedere anche questo settore in un'ottica più
complessiva, più globale, più approfondita, per capire, come
peraltro ha ricordato il collega Ferrero, come rendere più
efficace, efficiente e performante questo ente. Senza dimenticare
però quelli che sono i risultati e le ricadute sul territorio,
anche in questa prima parte del 2016, che sono stati mesi
importanti sotto questo aspetto.
Per questa ragione noi, accogliendo i tanti suggerimenti che
sono stati fatti in quest'aula, ci asterremo su questa mozione,
perché va al di là delle nostre specifiche competenze. Non
confondiamo la superficialità con la puntuale consapevolezza del
proprio ruolo e quindi degli oneri e degli onori che ne
conseguono.
Presidente -
La parola al collega Ferrero per la
replica.
Ferrero (M5S) -
Purtroppo c'è una specie di scontro di
mentalità. Vorremmo fosse acquisita quella dell'economizzare le
energie, sfruttare le professionalità all'interno
dell'Amministrazione regionale e, se possibile, eliminare o
comunque ridimensionare il fenomeno delle società partecipate,
perché effettivamente abbiamo visto che i risultati non sono così
entusiasmanti.
Si parla di ritorno per gli operatori, ma sono tutti effetti che
alla fine è difficile quantificare. C'è una troupe che sta girando
un film, una seconda che ne sta girando un altro e adesso, per
giustificare i sei giorni di trasferta in India del direttore
Tonino, si dice che sono venuti anche gli indiani in Valle d'Aosta.
Allora io vi chiedo, dato che non li ho visti, se erano degli
Apache, dei Comanche o dei Sioux, perché si sono nascosti bene o se
ne sono andati sulle montagne. Tra un po' vedremo i pigmei, perché
inviterete anche loro. Bisogna anche essere credibili, quando si
sostengono certe cose.
Qui si trattava semplicemente di iniziare a mettere dei paletti,
perché i risparmi sono possibili e 280 mila euro non sono da
buttare via. È giusto che ci mettiate i coordinatori, ma a questo
punto abbiamo del personale che precedentemente era utilizzato per
mansioni che adesso sono sparite all'interno della Regione:
destiniamolo a fare un ufficio interno della Film Commission. Io
non dico che l'obiettivo dell'ente -la
mission
, come si dice
adesso - non debba essere perseguito o che non sia interessante, ma
facciamolo in economia. Iniziamo a togliere queste cose, iniziamo a
togliere un po' di poltrone, perché i soldi - lo abbiamo dimostrato
con i numeri - vanno per il personale, che noi invece abbiamo già
all'interno dell'amministrazione, vanno per pagare dei consulenti,
dei direttori che sono nominati. Riusciamo a fare un taglio? Non si
mette in discussione il fatto che nello statuto della Film
Commission ci siano degli obiettivi che sono interessanti, ma
facciamolo in economia.
Era questo il messaggio che con la collega Certan volevamo
mandare. Anche perché - in questo caso ci è stato spiegato che si è
trattato di un errore - si rischia sempre quella mancanza di
trasparenza che poi alimenta sicuramente dei sospetti nei
consiglieri di opposizione, che sono già sospettosi e diffidenti di
loro, ma anche nei valdostani che vedono lì 280 mila euro e il
figlio di quello o di quell'altro. Lo dico anche per voi: se volete
iniziare a dare un segnale di trasparenza, iniziamo, ma non perché
bisogna buttare la croce su qualcuno, a mettere una crocetta su
qualche partecipata e a vedere di assicurare comunque il
reinserimento eventuale del personale; se dobbiamo prendere un
consulente, una persona brava, lo prendiamo e lo paghiamo, perché
ci deve dare qualcosa in cambio come ritorno.
Era questo il messaggio che forse non è stato colto ed è andato
nel vuoto. Speriamo che al di là dell'astensione ci sia l'effettiva
volontà di dare uno sguardo a tutte queste realtà. Perché poi
abbiamo vissuto in passato anche dei paradossi. Abbiamo parlato di
Avengers
e del
kolossal
, però poi alla fine sapete
cos'è successo: anche lì è finito come per i due Tor e c'era il
Forte di Bard che ha scippato gli Avengers alla Film Commission.
Anche lì abbiamo fatto una brutta figura, perché due strutture, una
di nomina regionale e l'altra in cui c'è il Presidente della
Regione, si contendono la primogenitura di aver portato questo o
quello. Chi è andato a parlare con il regista o con chi doveva
organizzare? È stato Accornero o è stato quello della Film
Commission, direttore
pro tempore
? Non si sa. E allora si
scatenano anche queste sovrapposizioni. Poi - per carità! - nei
titoli di coda del film si ringrazia il presidente Rollandin: mi fa
anche piacere vederlo, però poi la figura non è tanto da Avenger,
perché ci siamo mantenuti un pochettino più bassi.
Peccato, perché anche qui un pochettino più di coraggio ci
voleva. Ne bastava poco, ma tant'è. Lo avete risparmiato forse per
altre cose ancora più importanti. Lo vedremo in futuro.
Presidente
- La parola alla consigliera Certan per la
replica.
Certan (ALPE) -
Lei ha fatto due considerazioni,
assessore Rini, ma non so se ha avuto un lapsus freudiano. Lo
ricordava il collega Ferrero:
Avengers,
quando serve per
riqualificare il lavoro della Film Commission, è stato prodotto
grazie a loro, altrimenti ufficialmente è stato il Forte di Bard.
Oggi lei ci ha confermato che era Film Commission, ci fa
piacere.
Solo una piccola puntualizzazione. Questa mozione non chiede che
Film Commission sia smantellata. Io in premessa ho detto che il
gruppo Alpe con questa mozione voleva proprio riconoscere il valore
e anche l'autonomia che deve avere Film Commission. Ecco perché
sosteniamo che debba essere qualcosa di autonomo e non nella
struttura dell'Amministrazione regionale. Che ci siano due
coordinatori delle strutture interessate, è a mio avviso un valore
aggiuntivo e un modo per coordinare l'attività. E su questo
condividiamo. Quindi la composizione teorica di questo ente è fatta
bene. Noi non diciamo che non ci siano delle regole o che non ci
sia una legge fatta bene. La legge c'è, ma il problema è poi come
si lavora con queste regole ed è su questo che credo ci sia una
visione diversa dalla sua, Assessore. Se avrà voglia di condividere
con noi in Commissione quali sono le sue idee per renderla più
efficace ed efficiente, come ha detto lei, noi ci saremo e ci
troverà sempre, perché ci siamo sempre stati, come lei sa.
Io ritorno sui primi due punti. Mi dispiace, ma questi sono dei
punti dequalificanti per la nostra Regione, perché rispetto a
questo noi non possiamo sostenere ciò che si realizza in Valle
d'Aosta, di fronte a dei dubbi enormi di questo tipo. Sul secondo
punto, lei dice che non è compito nostro ma del Cda ripristinare un
contratto e un compenso precedente del direttore, ma al primo punto
noi chiediamo di revocare la nomina di quel presidente e quindi di
quel consiglio di amministrazione. Ecco perché chiediamo anche di
revocare quel compenso che quel Cda ha permesso.
Il teatrino di quel Cda era fra due persone: uno nomina l'altro
che a sua volta aumenta lo stipendio al primo, perché giustamente
lo ha nominato. Il tutto dietro il cappello di sua maestà il
Presidente della Regione, perché viene confermato nel verbale: "Il
presidente sottolinea inoltre come la residenza diversa rispetto al
luogo di interesse rappresenti un valore aggiunto - giusto, perché
non è detto che debba essere residente in Valle d'Aosta - conclude
il suo intervento ringraziando il Presidente della Giunta regionale
Augusto Rollandin per la nomina ricevuta". Quindi la nomina è
arrivata con la benedizione dall'alto; non del Cda, ma la
benedizione dall'alto, perché questo è quello che io leggo sul
verbale! Allora mi stracciate questo verbale e mi dite che questo
non è vero, e io posso anche capire che non sia vero, ma è questo
quello che c'è scritto sul verbale!
Non leggo neanche il punto n. 2 e vado al punto n. 3: "Conferma
di carica del direttore". Tra i due personaggi, una volta nominato
uno, poi si conferma lo stipendio all'altro e si modifica il
contratto. "Il presidente sottopone al Cda alcune questioni".
Giustamente, è appena stato nominato da cinque minuti, ha
ringraziato il Presidente Rollandin - perché questo è quello che io
leggo - quindi inizia a sottoporre due questioni. "Chiede di
confermare la direzione della fondazione a Igor Tonino, giunto al
termine dei sei mesi di prova, e di modificare i termini del
contratto di quest'ultimo - sono cinque minuti che questa persona è
stata nominata - trasformandolo da
part time
a
full
time
e adeguando di conseguenza il compenso economico". Qual è
la motivazione? "In considerazione dell'ottimo e proficuo lavoro
svolto e delle ore giornaliere dedicate all'attività... Ritiene
ragionevole tale richiesta..." e il Cda approva. Nell'altro
Consiglio, assessore Rini, lei ci ha detto che questa
trasformazione da part
time a full
time è stata fatta
perché mancava personale e c'era pure un amministrativo che era, se
ricordo bene, in gravidanza.
Questo è quello che noi chiediamo di non vedere più e chiediamo
di revocare! Non chiediamo di stracciare la Film Commission. Non
abbiamo detto che la legge è fatta male e non abbiamo detto che
Film Commission non ha un valore. Magari non sta lavorando in modo
efficace ed efficiente, però non abbiamo detto che deve essere
smantellata. Noi chiediamo che le cose vengano fatte in maniera non
superficiale e in modo adeguato. Voi vi astenete su questo? Non fa
niente: astenetevi! Questo è un verbale che a noi risulta essere
illegittimo e per noi è nullo. Poi voi nominatevi, fatevi tutte le
cose che credete, tanto è vostra responsabilità. Noi ne abbiamo
discusso e molto pacatamente vi abbiamo detto che continuare a
lavorare in questo modo non va bene. Sarà solo un errore di
trascrizione? Bene, allora chi ha un aumento da part time a full
time può controllare i verbali e chi li firma nell'amministrazione
pubblica è responsabile. Se questo è il modo di iniziare di un Cda,
beh, meno male e grazie tante! Siamo proprio contenti di vedere che
c'è una grande competenza! Neanche i verbali di una pagina e mezza
sono fatti in modo adeguato!
La mozione voleva solo porre l'accento su questo: basta a Cda
superficiali, basta a continuare a prendere tutti per
incompetenti!
Presidente
- La parola al collega Bertschy.
Bertschy (UVP) -
Direi che la discussione ci mette nella
condizione di chiarire meglio la nostra posizione, perché ci sono
state due valutazioni un po' diverse. Il collega Ferrero
legittimamente ha una sua visione di come dare forza e sviluppo
alle idee della Film Commission. La collega Certan invece,
fedelmente al testo della mozione, fa le sue rimostranze rispetto
alle domande fatte e alle conoscenze dell'argomento che ha e che
riporta. Noi vorremmo essere solo chiari sul fatto che la Film
Commission la vorremmo vedere crescere, risparmiando tutto quello
che c'è da risparmiare.
Sappiamo tutti che ci sono all'interno della Film Commission
dirigenti e dipendenti pubblici, quindi non sono state fatte scelte
per andare in direzioni diverse. Alla Film Commission vorremmo dare
tutta l'attenzione del caso, perché non è il momento di spendere
soldi e di mandare la gente in giro se non c'è interesse. Diverso è
dire che il Cda sta operando male o sta facendo altre cose, perché
sono scelte che sinceramente rivengono a chi ha nominato queste
persone e che devono essere riportate al livello politico del
Governo.
Mi è parso che qui oggi si sia andati su più piani. Chiariamo,
quindi, qual è il tema definitivo di discussione, così almeno
capiamo anche noi come esprimerci. Se ci stiamo esprimendo sul
tenere e portare avanti la Film Commission, noi siamo per
valorizzarla e farla crescere. Se ci stiamo esprimendo su altri
argomenti, è un altro discorso.
Presidente
- La parola al collega Chatrian.
Chatrian (ALPE) -
Ho aspettato che il Presidente della
Regione tornasse in aula, perché questa mozione è stata illustrata
dalla collega Certan e poi abbiamo ascoltato le poche frasi
dell'assessore Rini, ma invece vorrei fare due considerazioni di
natura politica, presidente Rollandin.
Ieri sera c'erano trecento persone ad ascoltare il nostro
Consiglio regionale, per l'argomento legato alle microcomunità.
Questa mattina abbiamo discusso di nuovo di risorse, di sforzarsi
di evitare gli sprechi, di cercare di stanare e, se ci sono delle
porcherie, di azzerarle. Qui mi sembra che i pasticci siano tanti.
Non è un discorso di incompetenza, perché lei il disegno ce l'ha
sempre chiaro ed è sempre il più lucido di tutti. Tanto è vero che
all'interno di quei verbali c'è scritto chi è il più lucido,
a
qui puì deuhe merci
[traduzione dal patois: a chi dire grazie],
perché poi la giostra è quella. È da quarant'anni che lei è qua
dentro e conosce molto bene il modello. Non è un discorso di
incompetenza, perché qui è tutto voluto: qualche mese fa avete
deciso che il signor Tonino doveva raddoppiare il suo compenso.
Perché dobbiamo dirci le cose, altrimenti c'è qualcosa che non
funziona e chi è fuori non ci capisce più.
Questa mattina sui
social
qualcuno ha osservato che o la
maggioranza racconta delle balle, oppure siamo noi a farlo, perché
le risorse ci sono ancora oppure no? Quanto è larga questa coperta?
Mi fermo alla coperta, presidente Rollandin, e alla domanda che c'è
scritta qua all'interno di questa mozione. Non vado oltre alle
considerazioni che ha fatto l'Assessore, perché non ci ha risposto,
ma perché non può rispondere, ma perché non è lei che ha deciso
questo, perché il cappello l'ha messo lei, presidente Rollandin,
anche su questo. Più tardi discuteremo di caccia: ha messo di nuovo
lei il cappello sulla caccia! E discuteremo se è il comitato, lei o
qualcun altro. Ieri non ha neanche replicato l'assessore Fosson, ha
lo ha fatto lei. È venuto lei da noi a parlarci di questa cosa,
dicendo che non c'è nessuna ipotesi. Lei ha in mano la situazione.
Allora è con lei che dobbiamo interloquire, non con Rini, non con
gli altri. È per questo che ho aspettato la sua presenza in
aula.
Capite che chi ci ascolta mentre discutiamo della Film
Commission si chiede se Alpe è d'accordo o no, se Ferrero è
d'accordo o meno, se Viérin è d'accordo o no. Ma qui non è più un
discorso di essere d'accordo o meno: qui Tonino doveva raddoppiare
il proprio stipendio e quindi avete trovato la soluzione per
raddoppiarlo, altrimenti la chiusura del cerchio non c'è. Non è che
noi siamo incompetenti; un po' scarsini e un po' rurali, sì, ma
proprio incompetenti del tutto, no. Dato che non accettiamo la
presa in giro, diciamo che l'iniziativa andava in quella direzione.
Il Governo siete voi, la maggioranza siete voi, decidete voi, però
cercate di fare le cose più o meno chiare, e soprattutto spiegateci
che di cento, cinquanta, sessanta o settanta vanno per i
dipendenti. Prima andava il quaranta, adesso va il settanta, perché
avete deciso di cambiare le carte in tavola. Finisce lì la
discussione! Poi chi è deputato deve fare meglio - ci mancherebbe!
- però la partenza di tutto è quella.
Nel pomeriggio discuteremo del settore della caccia. C'è stato
un percorso, ci sono stati comunque numerosissime riunioni e il
metodo di lavoro è sempre lo stesso: lei manda avanti Fosson sulle
cose, prima su emergenza e urgenza, poi sul 118, poi sul pronto
soccorso, poi sugli asili nido, poi sulla microcomunità, ma alla
fine l'interlocutore è lei, perché è lei che decide. Ma allora è
tutto più semplice: noi cerchiamo di rapportarci con lei e di
portare le nostre proposte, tentiamo di pungolare dove possiamo,
però non accettiamo che vengano date delle risposte come quella che
ci ha dato poc'anzi l'assessore Rini, perché non ci facciamo
prendere in giro. Qua dietro c'è il raddoppio dello stipendio del
signor Tonino! Non siamo proprio così stupidi da non capire qual è
il disegno. Dovete pagare dei debiti di qualcos'altro?
(Voce fuori microfono)
Se vuole intervenire, potrà farlo e la ascolterò attentamente.
Ma da quello che ho potuto leggere, l'unico disegno che ho letto,
al di là dei pasticcini e delle telefonate (non mi fermo a quelle
quisquilie), l'obiettivo era di raddoppiare lo stipendio e lo avete
raggiunto.
Votiamo insieme questa mozione e ripartite con la Film
Commission, dando gambe e corso a quelle che sono le vostre
priorità.
Presidente
- La parola al Presidente della Regione.
Rollandin (UV) -
Le affermazioni del collega Chatrian non
meritano grande attenzione, perché sono delle provocazioni. Se
risponde un assessore e io non lo faccio, si dice: come mai? perché
non dicono come la pensano? Se rispondo io, allora...! Io ho
risposto ieri, come ho fatto altre volte, a integrazione di quello
che viene detto dall'assessore, come si fa in tutte le
amministrazioni di tutto il mondo.
Questi discorsi ormai sono una cosa trita e ritrita, collega
Chatrian, e non fanno più effetto, perché lo dite da sempre, pur
sapendo che non è così! Nella risposta della collega Rini, in cui
mi riconosco, c'è tutto quello che doveva essere detto. Se pensate
che questo aumento di stipendio fosse la finalità, siete
completamente fuori strada.
Credo che qualcuno che è intervenuto in questa discussione,
abbia messo il punto su due cose sostanziali. Noi riconosciamo il
ruolo della Film Commission. Poi questo ruolo può essere
interpretato, visto e collegato con qualcosa piuttosto che con
qualcos'altro, può essere gestito ancora meglio, tutto possibile,
ma l'idea della Film Commission è stata ottima e riteniamo che
porti degli ottimi risultati. Questo è il senso. Sul discorso dello
stipendio è stato detto il perché dell'aumento fatto dal consiglio
d'amministrazione e si è anche spiegato come mai oggi non si può
fare la marcia indietro che voi chiedete. E questo è tutto.
Io capisco che si voglia cercare comunque di sollecitare, però
state andando fuori tema. La questione qui è chiarissima e la
risposta è quella. Noi crediamo nella Film Commission, siamo
disponibili e stiamo lavorando per vedere come inquadrare
l'attività, i due Assessorati stanno lavorando in questo senso, e
io credo che la risposta sarà credibile e andrà nella logica che è
stata spiegata. Questo è quanto.
Stesso discorso vale per tutti gli altri interventi, che sono
legati alle scelte della maggioranza. Questo voglio ricordarlo:
sono scelte della maggioranza, non di A piuttosto che di B. Poi
ognuno risponde per il proprio settore. Se invece si vuole leggere
apposta tutto questo come una volontà di far emergere quello che a
voi piacerebbe, dico che non è così. Mi dispiace deludere questa
grande fantasia, ma non è così.
Presidente
- La parola al consigliere Chatrian, per
dichiarazione di voto.
Chatrian (ALPE) -
Per sostenere l'iniziativa che abbiamo
presentato. A differenza del collega Rollandin, io sono abituato a
leggere i documenti e sono abituato a dire carta che canta, perché
quando qualcosa c'è scritto sul documento, io lo leggo. Nel
documento ho letto che ringraziano lei, presidente Rollandin, per
l'operazione che è stata fatta nel Cda. Non ringraziano né Rini, né
il Governo, né la maggioranza e quindi posso permettermi di fare
tranquillamente una battuta in Consiglio regionale? Lei fa le sue
battute e, se permette, per adesso non decide ancora cosa diciamo
noi e cosa dico io. Lei decide per lei e io decido per me quello
che posso dire, se posso!
Io ho letto che il nuovo consiglio d'amministrazione ringrazia
non la maggioranza, non Follien, ma ringrazia il presidente
Rollandin, di conseguenza anche per il doppio stipendio del signor
Tonino. Posso dire cosa c'è scritto e leggerlo al Consiglio
regionale e ai valdostani? Sì, grazie! Lei non è d'accordo, ma così
c'è scritto.
Presidente -
Colleghi, possiamo procedere alla votazione.
Votazione aperta.
Votazione chiusa.
Esito della votazione:
Presenti: 34
Votanti           
: 6
Favorevoli: 6
Astenuti: 28 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, La Torre, Lanièce,
Marguerettaz, Marquis, Péaquin, Perron, Restano, Rini, Rollandin,
Testolin, M. Viérin, Bertschy, Fabbri, Gerandin, Grosjean, Nogara,
Rosset, Viérin L.)
Il Consiglio non approva.
Colleghi, sospendiamo i lavori. È in distribuzione il testo di
una terza risoluzione e il nuovo testo di quella sui contributi per
le aziende agricole. È in distribuzione anche un emendamento
inerente la mozione che discuteremo alla riapertura dei lavori,
alle 15:30. Quando inizieremo i lavori, provvederemo anche
all'iscrizione delle risoluzioni.
La seduta termina alle ore 12:55.
