Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1465 del 17 ottobre 1990 - Resoconto
OGGETTO N. 1465/IX - Situazione delle risorse finanziarie
della USL della Valle d’Aosta e mancata apertura
definitiva del poliambulatorio di Morgex.
(
Interpellanza
).
Presidente - Do lettura dell’interpellanza
presentata dal Consigliere Aloisi:
INTERPELLANZA
Considerata la situazione generale della Sanità nella regione
Valle d’Aosta, con carenze, ritardi, gestioni
discutibili di risorse che vengono indirizzate agli investimen-ti,
e cioè ad opere in conto capitale, limitatamente al 252;
vista la condizione altamente debitoria conseguita
nell’ultimo triennio dalla USL valdostana, malgrado
i principi che dovrebbero ispirare una parsimoniosa amministrazione
del pubblico denaro seguendo gli orientamenti e le priorità della
programmazione sanitaria guidata dall’Ente
Regione;
attese alcune realtà spiacevoli di inerzia, e - nella
fattispecie - quelle relative alla apertura del Poliambulatorio di
Morgex che appare immobile sul piano operativo per cause che non è
dato conoscere se non attraverso i documentati interventi della
stampa locale e le assidue quanto fondate lamentele dei
cittadini;
ritenuto di dovere esigere contezza sia per quanto attiene alla
situazione debitoria dell’USL, sia ancora in
riferimento ad opere, quali il Poliambulatorio, ritenute
strategiche per l’assetto assistenziale, ma rimaste
inattive,
il Consigliere regionale del MSI-DN
interpella
il competente Assessore alla Sanità ed Assistenza Sociale per
conoscere le ragioni che ostano all’apertura
definitiva del Poliambulatorio di Morgex, perdurando una
discutibile gestione negativa delle risorse finanziarie nel campo
sanitario com’è evidenziato dai dati di bilancio
della USL della Valle d’Aosta.
Presidente - Ha chiesto di parlare il Consigliere Aloisi, ne
ha facoltà.
Aloisi (MSI)
- Conosciamo tutti la situazione generale
della sanità in Valle d’Aosta, una situazione con
notevoli carenze e ritardi, e soprattutto una gestione molto
discutibile delle risorse della sanità.
Abbiamo letto anche questa mattina sul giornale che cosa
c’è: guerra fra USL e primario persino
all’ospedale.
Quindi la situazione generale della sanità in Valle
d’Aosta è in uno stato veramente pietoso,
disagevole, drammatico.
Uno degli aspetti, proprio per dimostrare questo stato di cose,
è l’oggetto di questa interpellanza: il
poliambulatorio di Morgex.
Questo progetto è iniziato male, è iniziato fra conflitti di
competenza e disaccordi fra vari Assessorati,
l’Assessorato ai Lavori Pubblici,
l’Assessorato alla Sanità e
l’USL.
Da questa brutta vicenda l’unico personaggio che
ne esce bene, nel senso che ha fatto il suo dovere fino in fondo, è
il costruttore; quindi lungi da me voler innescare una critica nei
confronti del costruttore perchè ha ottemperato a quelle che erano
le disposizioni e i tempi di consegna
dell’immobile.
I lavori di costruzione del poliambulatorio di Morgex iniziarono
il 2 settembre 1985 ed entro il termine contrattuale, e cioè entro
il 2 novembre 1988, l’immobile è stato completato.
Il costo di questa opera è di circa 3 miliardi. Ci troviamo di
fronte ad una realizzazione che è molto lontana dal decollo
operativo e abbiamo molte perplessità sulla sua futura
funzionalità; ecco l’oggetto e il motivo di questa
interpellanza.
Anzitutto, sapendo che abbiamo a Courmayeur, a La Thuile, a
Morgex, delle strutture sanitarie che funzionano, quale sarà la
destinazione di questa struttura nel momento in cui entrerà in
funzione? La struttura è stata predisposta per
l’inserimento di reparti quali oculistica,
traumatologia, medicina generale, radiologia, persino fisioterapia,
una struttura che dà l’impressione di essere un
ospedale.
La Regione ha speso 3 miliardi per questa struttura di cui la
popolazione necessita ma che a distanza di due anni non ha avuto il
collaudo e sta andando in decadimento.
Qui ci sono delle responsabilità della vecchia e della nuova
Giunta, perchè alcuni Assessori erano gli stessi, per cui la
responsabilità esiste e va analizzata fino in fondo. Soprattutto è
nell’interesse della popolazione locale far sì che
questa struttura diventi operativa.
Quindi chiedo all’Assessore di sapere
innanzitutto per quale motivo fino ad oggi, a distanza di due anni
dal termine dei lavori, la struttura non è diventata operativa,
perchè a tutt’oggi non ci sono ancora stati i
collaudi, quali sono i dissidi esistenti fra
l’Assessorato ai Lavori pubblici,
l’Assessorato alla Sanità e
l’USL.
Poi mi auguro che l’Assessore, che ha dimostrato
di avere buona volontà ed impegno in questo ultimo periodo, si dia
da fare in modo che questa struttura entri in funzione e soddisfi
quelle che sono le esigenze della popolazione
dell’alta Valle.
Presidente
- Ha chiesto di parlare
l’Assessore alla Sanità ed Assistenza Sociale
Beneforti, ne ha facoltà.
Beneforti (DC)
- Devo dire innanzitutto che questa
struttura serve e servirà anche nel futuro, anche se viene aperta
con un po’ di ritardo.
Su questo poliambulatorio di Morgex molte sono state le
polemiche che si sono lette anche sui giornali, per cui nel momento
in cui ho assunto l’incarico di Assessore alla
Sanità ho cercato di affrontare il problema per rendermi conto dei
motivi per i quali l’apertura dello stesso veniva
sempre rinviata.
Questa interpellanza mi permette di dire le cose come stanno in
Consiglio regionale, anche perchè lo sappia la comunità di Valdigne
e gli altri cittadini che leggono i giornali e non comprendono
perchè si arriva a tanto ritardo.
Devo dire che non ci sono stati dissidi fra Assessorati, nè
dissidi fra Assessorati e USL; ci sono forse motivazioni che vanno
al di fuori delle volontà degli Assessorati ed anche della stessa
USL.
La cronaca dei fatti è questa: con lettera n. 7656 del 14
dicembre 1988 l’Assessorato ai Lavori Pubblici
comunicava che i lavori di costruzione del poliambulatorio erano
stati dichiarati ultimati in data 2 novembre 1988. Ultimati i
lavori di costruzione dell’immobile, si doveva
procedere all’arredamento dei locali e
all’acquisto delle attrezzature tecniche e
biomediche nonchè alla installazione dell’impianto
elettrico.
Dopo una serie di modifiche richieste dall’USL
necessarie per la installazione di certe attrezzature, con lettera
n. 6752 del 17 agosto 1989 l’Assessorato alla Sanità
rimetteva all’Assessorato ai Lavori Pubblici le
indicazioni necessarie sulla potenzialità della cabina di
trasformazione, invitando l’Assessore stesso a voler
provvedere con la massima urgenza.
Mentre veniva provveduto all’acquisto degli
arredamenti amministrativi e in data 20 luglio 1990 con
provvedimento di questa Giunta all’acquisto delle
attrezzature tecniche e biomediche, non venivano iniziati i lavori
per l’esecuzione dell’impianto
elettrico relativo alla cabina di trasformazione dal gruppo di
continuità, necessari per la messa in funzione del
poliambulatorio.
Da parte dell’Assessorato, accertato che da parte
dei lavori pubblici si operava per l’inizio dei
lavori della costruzione della cabina, e venuti a conoscenza dopo
l’autunno 1989 che l’apertura era
prevista per il luglio 1990, in data 21 agosto ho richiesto con
lettera di farmi pervenire entro il più breve tempo indicazioni
sull’esecuzione dei lavori in questione.
Con nota del 26 settembre 1990 l’Assessore ai
Lavori Pubblici riassumeva in ordine cronologico e nelle parti più
significative gli elementi conoscitivi richiesti, inerenti i lavori
di costruzione della cabina di trasformazione e del relativo
impianto elettrico.
Gli elementi conoscitivi sono i seguenti:
- in data 16 febbraio 1990 con deliberazione di Giunta n. 1485 è
stato approvato l’appalto a licitazione privata dei
lavori per l’impianto elettrico;
- in data 24 maggio 1990 l’ingegnere capo
dirigente all’Assessorato dei Lavori Pubblici, con
nota prot. 2327, provvedeva all’affidamento della
direzione dei lavori;
- in data 18 maggio 1990 con deliberazione della Giunta n. 4277
sono stati aggiudicati i lavori alla impresa IMMAC Valle
d’Aosta;
- in data 7 giugno 1990 il Presidente della Commissione di
coordinamento chiedeva chiarimenti circa la sopracitata
deliberazione di Giunta;
- in data 5 luglio 1990, con nota prot. 2854, la Presidenza
della Giunta provvedeva in merito a dare i chiarimenti richiesti
dalla Commissione di coordinamento;
- in data 14 luglio 1990 la deliberazione di Giunta 4277
riceveva il visto della Commissione di coordinamento;
- in data 28 agosto 1990 l’ingegnere capo
disponeva la consegna dei lavori in data 30.8.90;
- in data 6 settembre 1990 con nota 4581
l’Assessorato ai Lavori Pubblici diffidava
l’impresa IMMAC e disponeva che la stessa
provvedesse entro 15 giorni a regolarizzare la propria posizione
per ricevere la consegna dei lavori, consegna che in precedenza era
andata deserta per inadempienza della impresa.
Pertanto oggi la situazione è la seguente:
l’impresa IMMAC ha regolarizzato la sua posizione,
per cui da parte dell’Assessorato dei Lavori
Pubblici in questi giorni viene fatta la consegna dei lavori per la
costruzione della centrale elettrica e del servizio elettrico del
poliambulatorio.
Sono in atto anche le operazioni di collaudo della struttura,
mentre sarà dato avvio alla sistemazione dell’area
esterna del poliambulatorio, pur tenendo presente che dovrà essere
costruito un marciapiede che occuperà una zona ricoperta da
erbacce, nonchè il rifacimento di un tratto di strada per
l’accesso alle vicine scuole medie.
Oggi viene fatta la costruzione della cabina elettrica, è in
atto il collaudo, si procede alla sistemazione
dell’area esterna al poliambulatorio.
Questa è la situazione in cui si trova oggi il poliambulatorio
di Morgex, per cui penso che all’inizio
dell’anno si possa dare il via
all’apertura della struttura in alta Valle.
Presidente
- Ha chiesto di parlare per la replica il
Consigliere Aloisi, ne ha facoltà.
Aloisi (MSI)
- Prendo atto delle dichiarazioni
dell’Assessore, che finalmente ha detto che
arriveremo a buon fine.
Però da tutto il discorso che ha fatto a mio avviso emergono
comunque delle responsabilità, perchè non è ammissibile che si
progetti un poliambulatorio, lo si costruisca e dopo arrivi
l’USL a dire: guardate che la cabina elettrica deve
essere fatta così, altrimenti c’è il pericolo
dell’interruzione della energia.
Quando si fa un progetto, si devono sicuramente consultare tutte
le parti cui interessa questo progetto e far sì che le cose si
facciano con serietà e regolarità.
Finalmente conosciamo l’attuale situazione - e
bisogna dar merito a certi giornalisti de
La Vallée
che
hanno sollevato il problema - anche se debbo ricordare che la
costruzione di questa cabina è stata affidata ad
un’impresa che a detta di un giornale locale
La
Vallée,
sembra non sia neanche iscritta al registro ditte e sia
soprattutto inattiva.
Quindi, al di là di questo fatto che va analizzato per vedere se
risponde al vero o meno, mi auguro che adesso
l’Assessorato prenda in mano questa situazione e
cerchi di portarla a soluzione, perchè ci sono state inadempienze,
ritardi, ma l’opera esiste e bisogna arrivare al suo
completamento per farla funzionare.
***
