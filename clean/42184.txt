Classificazione
ISTRUZIONE PUBBLICA
Istituzioni scolastiche



Oggetto del Consiglio n. 1115 del 21 novembre 2019 - Resoconto
OGGETTO N. 1115/XV - Interrogazione: "Provvedimenti adottati
per la risoluzione delle problematiche inerenti i lavori e la
gestione del Convitto regionale Federico Chabod di Aosta".
Rini (Présidente) -
Point
21 à l'ordre du jour.
Pour la réponse, la parole à l'assesseur Certan.
Certan (AV) -
Riguardo al personale educativo gestito
dalla struttura personale scolastico, in quanto appartenente al
comparto unico, si conferma, come già anticipato con la risposta
del 4 aprile alla precedente interpellanza, che lei comunque
riporta, l'aumento per l'anno scolastico 2019-2020 dei posti della
dotazione organica. In particolare, con deliberazione della Giunta
del 3 maggio 2019, è stato determinato l'organico del personale
educativo del Convitto in 34 posti, due in più rispetto allo scorso
anno scolastico.
Mi sono fatta inoltre portavoce presso il MIUR della necessità
dell'emanazione del concorso per il personale educativo, proprio
durante un incontro avvenuto il 19 novembre. Tale problematica l'ho
condivisa anche con i nostri due parlamentari, il senatore Lanièce
e la deputata Tripodi che ho incontrato e ai quali ho evidenziato
questa problematica. Ricordo che l'ultimo concorso è stato bandito
nell'anno 2000 e in Valle d'Aosta la relativa graduatoria è stata
esaurita nell'anno 2010-2011 e la graduatoria a esaurimento, quella
che chiamavamo GAE, nell'anno scolastico 2012-2013. Ne consegue che
da diversi anni i posti vacanti di educatore sono coperti con
supplenze a tempo, annuali o a tempo determinato, naturalmente.
Per quanto attiene al personale ATAR, ausiliario tecnico
amministrativo regionale, la dotazione organica del Convitto
regionale è stata definita con le deliberazioni della Giunta del 31
maggio 2019 per il personale amministrativo e tecnico e del 13
settembre del 2019 per il personale ausiliario, bidelli. Con tali
determinazioni è stata incrementata la dotazione organica di un
posto di accudiente, categoria e posizione A, la cui copertura sarà
prevista verosimilmente nel 2020, in quanto nella legge 12 del
2018, la legge di stabilità, era previsto all'articolo 6, comma 1,
che per l'anno 2019 l'Amministrazione è autorizzata a effettuare
assunzioni a tempo indeterminato nel limite della spesa
corrispondente alle unità di personale, anche di qualifica
dirigenziale, cessate dal servizio nel medesimo anno e non
sostituite. Conseguentemente non è stato possibile dare copertura a
nuovi posti in dotazione organica, ma abbiamo dato a quelli che
potevamo, perché c'era la sostituzione. Nel frattempo, in accordo
con il rettore del Convitto, si è provveduto con due nuove
assunzioni a tempo indeterminato ed è in fase conclusivo l'iter per
l'assunzione per ulteriori quattro unità su posti vacanti a seguito
di trasferimento di personale con forti limitazioni lavorative.
Per quanto concerne i cuochi, si è data copertura totale
all'organico. L'analisi per l'eventuale aumento del numero di
cuochi, modificando i criteri di formazione degli organici ATAR, di
cui alla delibera di Giunta n. 742 del 2017, è stata rinviata di
comune accordo con il rettore del Convitto l'aumento di un'unità.
Il nuovo confronto sarà fatto alla luce dei carichi di lavoro e
dell'andamento dell'anno scolastico in corso, ma anche con una
verifica della capacità dei locali, perché pare che comunque
quest'anno il Convitto accolga il massimo possibile di ragazzi,
anche per quanto riguarda la capienza delle strutture.
Per quanto concerne la situazione della segreteria, per il
completamento del part time del capo servizio di segreteria,
categoria posizione D, si è provveduto con indagine conoscitiva
inerente la possibilità di dipendenti regionali a tempo parziale al
trasferimento presso il Convitto, che però ha avuto purtroppo esito
negativo, poiché non è pervenuta nessuna istanza e nessuno ha fatto
domanda.
Per quanto attiene il posto vacante di C2, assistente
amministrativo contabile, lo stesso è stato inserito nella
programmazione del fabbisogno delle risorse umane. La copertura è
prevista nel 2020, in occasione del concorso il cui bando è in
pubblicazione. Nell'attesa dell'espletamento del concorso, al fine
di dare un supporto alla segreteria, si è provveduto ad attivare
l'iter per un'assunzione a tempo determinato per un periodo di sei
mesi.
In merito al quesito sul completamento dei lavori dell'aula
magna, ricordo che tali lavori sono stati finanziati dal Convitto
regionale che ne cura anche la realizzazione. Abbiamo di nuovo
interpellato il Convitto per conoscere le ragioni della mancata
conclusione dei lavori entro l'inizio dell'anno scolastico, come
c'era stato comunicato in risposta alla precedente interpellanza
dell'aprile scorso. Ci è stato riferito che nel corso dell'estate
sono stati eseguiti da parte del Convitto importanti lavori di
adeguamento dell'edificio, ai quali è stata data priorità rispetto
al completamento dell'aula magna. In particolare, sono stati
realizzati i lavori per una nuova aula al piano due, ala ovest,
necessaria per poter accogliere tutti gli alunni delle classi prime
della scuola secondaria di primo grado. Tale aule stata poi
concessa al mattino al Liceo scientifico e linguistico Bérard, che
dunque da quest'anno può ospitare nella sede di via Cretier una
classe in più; era la classe che prima avevamo in piazza Soldats de
la neige e che hanno ritrasferita al Convitto.
L'altro lavoro è un adeguamento di un locale nel seminterrato
che è stato destinato a studio o refettorio, che ha consentito di
organizzare una più efficace gestione del servizio mensa attraverso
la turnazione dei pranzi su due turni anziché su tre, eliminando
anche i disagi in caso di rientri pomeridiani. L'esecuzione di tali
lavori è stata ritenuta indispensabile e prioritaria per garantire
un regolare avvio del nuovo anno scolastico e una più efficiente
gestione dell'attività, visto l'incremento degli utenti che si è
registrato nell'anno scolastico in corso. Questi lavori hanno
inevitabilmente fatto ritardare il completamento dei lavori
dell'aula magna, che era stato a suo tempo previsto per l'inizio
dell'anno scolastico 2019-2020. Nell'aula magna restano quindi da
eseguire: pavimentazione, tinteggiature, altorilievo ligneo e
installazioni impiantistiche. Si prevede che tali lavori residuali
potranno essere completati per la primavera del 2020.
Presidente -
Per la replica, la parola al vicepresidente
Distort.
Distort (LEGA VDA) -
Grazie, Assessore. È fuori di ogni
dubbio che l'assetto logistico del comparto scolastico sia in
generale criticità, lo riconosco. Non per nulla, quando ad aprile
avevo presentato l'interpellanza sullo stesso argomento, io
concludevo la mia replica dicendo: "con questo io prendo le sue
parole, Assessore, come un impegno, rimango in spirito di
osservazione e soprattutto le faccio i migliori auguri". È chiaro
che io sono coerente e voglio essere coerente a questo spirito, per
cui vedo che gli auguri di allora hanno generato un corso; auguri,
impegno, sicuramente accettiamo anche una dimensione di ironia.
Sicuramente le criticità erano tante ad aprile e su tante è
stato fatto un certo tipo di lavoro che assolutamente riconosco; la
ringrazio per queste indicazioni. È chiaro - lei lo sa benissimo -
che le criticità non sono risolte completamente e continuano a
esserci. È vero che - lei me lo aveva già ricordato ad aprile e lo
ribadisce adesso - i lavori dell'aula magna sono in capo, dal punto
di vista organizzativo, alla direzione del Convitto e quindi, da
quanto lei mi ha resocontato, ci troviamo in una situazione
praticamente identica a quella di aprile. Io avevo eseguito anche
un sopralluogo con cui mi ero reso conto effettivamente che lo
stato era quello e lei oggi me lo dipinge allo stesso modo.
Mi spiace, perché la struttura del Convitto svolge un ruolo non
solo scolastico, ma anche sociale assolutamente importante,
nell'ambito comunque di tutto il comparto scolastico che ha già
tutta una serie di criticità. Tra l'altro lei mi ha accennato e mi
ha parlato del liceo. Chiaramente io, come ex liceale, non posso
che sostenere e tifare per il liceo scientifico e per i licei,
perché comunque ritrovino la loro sede quanto prima.
Ribadisco lo spirito di allora: il tema è estremamente
importante, l'argomento è delicato. Ribadisco che l'argomento
abbraccia sia temi di organizzazione scolastica, ma soprattutto
temi sociali, per cui da parte mia rinnovo l'augurio perché nel più
breve tempo possibile si possa arrivare a risolvere le
problematiche, che tra l'altro comportano anche un'interferenza di
competenze con lo Stato, come lei ha accennato, con il MIUR. Però,
come ho già precisato nel precedente intervento in merito alle
autostrade, i rapporti con lo Stato presuppongono comunque una
determinazione che non deve assolutamente mancarci. Per cui le
auguro questa determinazione e le auguro di poter operare quanto
prima le modifiche necessarie per risolvere tutte le criticità di
questa struttura.
