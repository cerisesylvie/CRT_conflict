Classificazione
AMBIENTE
Stoccaggio e smaltimento rifiuti


Resoconto integrale del dibattito dell'aula
Oggetto del Consiglio n. 1750 del 10 gennaio 1996 - Resoconto
SEDUTA POMERIDIANA DEL 10 GENNAIO 1996
OGGETTO N. 1750/X Disagi causati dall'impianto di smaltimento
dei rifiuti situato in Comune di Brissogne. (Interpellanza)
Interpellanza Verificato che gli abitanti di Brissogne e zone
limitrofe, in special modo gli abitanti nei pressi del
compattatore, da tempo lamentano lo sgradevole odore promanato
dallo stesso impianto di smaltimento rifiuti, odore che persiste
d'estate quanto nei mesi più freddi dell'anno, senza che vi si
possa localmente in alcun modo porre rimedio;
Preso atto che la stessa zona è attraversata dall'autostrada e
che proprio all'altezza del compattatore è stato posto il casello
autostradale di Aosta;
Venuto a conoscenza delle critiche di alcuni villeggianti che
stupiti dalla persistenza dello sgradevole odore hanno chiesto agli
abitanti della zona per quali motivi la pubblica amministrazione
non è intervenuta, cercando di apportare modifiche all'impianto
onde limitare quanto meno il propagarsi del cattivo e nauseante
odore;
il sottoscritto Consigliere regionale
Interpella
la Giunta regionale per sapere:
1) se è a conoscenza del disagio creato dal funzionamento
attuale del compattatore di Brissogne;
2) come e in che tempi intende operare al fine di verificare
l'eventualità di modifiche strutturali e funzionali al fine di
porre rimedio a questa sgradevole situazione la quale, oltre a
portare disagio alla popolazione della zona inficia anche
l'immagine turistica della Valle d'Aosta.
F.to: Lanièce
Presidente Ha chiesto la parola il Consigliere Lanièce.
Lanièce (GA) Questa interpellanza riporta in Consiglio un
argomento molte volte affrontato, come si può vedere anche dai
resoconti consiliari, e comunque sempre molto attuale.
Questa interpellanza nasce dalle preoccupazioni che sono emerse
ultimamente, anche se erano già presenti alcuni anni fa, in seguito
alle esalazioni sgradevoli che da più tempo si sentono nella zona
vicino alla discarica, tenuto conto delle preoccupazioni sollevate
dagli operatori turistici ed economici che lavorano in modo
particolare nella zona Amérique, tenuto conto anche delle
preoccupazioni sollevate dagli stessi esattori della SAV, che
svolgono il loro lavoro in condizioni maleodoranti, se si può usare
questo termine, e tenuto conto infine che queste esalazioni
inficiano l'immagine turistica della Valle d'Aosta, dato che ci
sono state alcune lamentele da parte degli stessi turisti che,
arrivando alla barriera est dell'autostrada, si trovano di fronte a
questa situazione assai sgradevole.
Sappiamo benissimo che in merito a questa problematica si sono
succedute innumerevoli delibere, in modo particolare la delibera
del 28 luglio 1995 con cui viene approvato un progetto che affida a
trattativa privata la realizzazione dell'impianto di recupero e
trattamento del biogas.
Questo dimostra la volontà di cercare di venire incontro a
questo annoso problema e quindi l'interpellanza vuole sollecitare
l'azione dell'Esecutivo regionale e vuole anche sapere se con
questo intervento si potrà risolvere questo problema, se ci sono
già altri provvedimenti o se stanno per essere presi, e se si ha la
garanzia che la realizzazione di questo impianto di recupero e
trattamento del biogas servirà ad eliminare queste esalazioni
sgradevoli, tanto più che, a fronte di tutti questi interventi,
abbiamo numerose delibere che sono esclusivamente delle delibere di
pagamento delle parcelle degli ingegneri che vi hanno lavorato, ma,
di fatto, la soluzione di questo problema non è ancora stata
trovata.
Penso che sia opportuno avere delle garanzie da parte
dell'Esecutivo in merito alla soluzione di un problema sia
turistico che sanitario-ambientale, quindi attendo la risposta
dell'Assessore per poi verificare se con la delibera del 28 luglio,
o con altri progetti che si intendono intraprendere, c'è la volontà
di porre la parola fine a questa disdicevole situazione.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Il problema sollevato dall'interpellanza
del Consigliere Lanièce è un problema reale, quindi mi dà la
possibilità di informare il Consiglio delle iniziative che la
Giunta sta portando avanti per risolverlo.
Il disagio lamentato è relativo alla formazione di odori
sgradevoli nella zona adiacente l'impianto regionale di trattamento
dei rifiuti solidi urbani ed assimilati di Brissogne proviene
principalmente dalle aree di discariche bonificate, e non dalle
discariche in esercizio annesse all'impianto di cui sopra.
Sulle discariche in esercizio, infatti, sia al fine di
ottemperare alle norme vigenti in materia di sicurezza nei luoghi
di lavoro, sia per evitare la fuoriuscita del biogas prodotto dai
processi di putrefazione di rifiuti, la società responsabile della
gestione delle stesse, la Val.Eco., ha provveduto già da due anni
ad installare un sistema provvisorio di estrazione del biogas,
impianto attivato in data 30 dicembre 1993.
Al fine di perseguire il duplice obiettivo della difesa
ambientale e del recupero energetico connesso con il gas biologico,
è stato predisposto dall'ing. Ziviani un progetto generale per
l'organizzazione della rete di raccolta del biogas da destinare
momentaneamente al servizio delle discariche primo e secondo lotto,
oltre che delle discariche bonificate di Quart e di Brissogne, ma
dimensionato sulla base di una situazione di completo esaurimento
della discarica al termine della coltivazione dei previsti 4
lotti.
Con deliberazione di Giunta regionale n. 6173 del 28 luglio 1995
è stato approvato il progetto e l'affido a trattativa privata alla
società Val.Eco., società concessionaria incaricata per la gestione
del centro regionale di compattazione e smaltimento dei rifiuti
solidi urbani, dei lavori di realizzazione dell'impianto di
estrazione, recupero e trattamento biogas, rinviando per il momento
la realizzazione dell'impianto di cogenerazione. I lavori sono
stati consegnati all'impresa il 19 dicembre ultimo scorso e
dovranno essere ultimati entro 420 giorni naturali consecutivi
dalla data della consegna, come previsto dal capitolato speciale di
appalto.
Si precisa comunque che la Val.Eco., in qualità sia di
responsabile della gestione del centro regionale di Brissogne, sia
di aggiudicataria dei lavori per la realizzazione della rete
definitiva di captazione del biogas, che interessa tutte le aree di
discarica ubicate nei Comuni di Quart e di Brissogne, ha assunto
provvedimenti tecnici urgenti, consistenti nell'installazione di
una seconda torcia per bruciare il biogas estratto dai pozzi posti
sul lato adiacente all'autostrada - torcia attivata in data 5
gennaio 1996 - nonché nella realizzazione in fase di inizio del
collegamento a detta torcia dei pozzi di estrazione del biogas
della vecchia discarica di Quart bonificata, consegnata per i
lavori solo recentemente alla Val.Eco. stessa.
Presidente Ha chiesto la parola il Consigliere Lanièce.
Lanièce (GA) Ringrazio l'Assessore per le delucidazioni che ha
fornito, che dimostrano che questo problema è sentito da parte
dell'Amministrazione regionale e quindi c'è la volontà di
risolverlo.
Ovviamente c'è da dire, ad onor di verità, che questo problema
dura da parecchi anni; infatti ho qui una lettera datata 3 dicembre
1993 con la quale l'allora Sindaco Renzo Barocco del Comune di
Quart segnalava all'Assessore alla sanità, all'USL e alla ditta
Val.Eco. la presenza di esalazioni sgradevoli provenienti dalla
località Les Iles, e nella quale si faceva presente che sia gli
abitanti che gli operatori turistici di quel Comune continuavano a
lamentarsi nei confronti del Sindaco per tali esalazioni
sgradevoli, per cui si chiedeva l'immediato intervento al fine di
permettere di eliminare l'inconveniente e di evitare di alterare le
normali condizioni di salubrità dell'aria, evitando quindi di
produrre un inquinamento atmosferico.
A seguito di questa lettera abbiamo appena sentito da parte
dell'Assessore che l'Amministrazione regionale ha affidato nel
dicembre scorso i lavori per estrarre e recuperare il biogas,
lavori che verranno ultimati dopo un anno e mezzo: quindi, dal
momento in cui è stato sollevato il problema, il 3 dicembre 1993, a
quando verrà risolto, passeranno più di tre anni e mezzo. Questa è
una cosa che ci tenevo a rimarcare, per sottolineare "il lento
accoglimento" delle richieste che erano pervenute
all'Amministrazione regionale, tenuto conto dell'importanza di
questo problema e tenuto conto anche che la stessa SAV è
intenzionata a chiedere un incontro all'Amministrazione per
sottoporle il problema, che le è stato sollevato dai propri
dipendenti, che lavorano come esattori al casello di Aosta est.
Quindi il mio invito è di tenere in grande considerazione questo
problema, nella speranza che questi 420 giorni fissati
corrispondano a verità, per evitare di essere ancora qui nel 1998 a
dover sopportare certe esalazioni maleodoranti.
