Classificazione
CONSIGLIO REGIONALE
Anagrafe patrimoniale - Indennità e previdenza
ENTI LOCALI
Comuni
Comunità montane - Unité des communes



Oggetto del Consiglio n. 1647 del 6 dicembre 2005 - Resoconto
OGGETTO N. 1647/XII - Contenimento dei costi della politica.
(Approvazione di ordine del giorno)
Ordine del giorno
Il Consiglio regionale
Preso atto dei contenuti della legge Finanziaria dello Stato
attualmente all'esame della Camera dei Deputati che prevede anche
misure per il contenimento dei costi della politica, da realizzarsi
mediante una riduzione del 10% delle indennità dei parlamentari,
degli amministratori delle Regioni e degli Enti locali;
Ritenuto condivisibile l'obiettivo di ridurre i costi della
politica, in considerazione della delicata fase congiunturale che
il Paese sta attraversando, pur in attesa di conoscere i contenuti
definitivi della legge statale;
Decide
di aderire, a decorrere dal 1° gennaio 2006, alla proposta di
riduzione del 10% dell'indennità dei Consiglieri regionali,
demandando gli adempimenti conseguenti, nonché le modalità di
allocazione dei risparmi ottenuti, a successivi atti, da adottare
dopo l'approvazione definitiva della legge Finanziaria dello
Stato;
Impegna
la Giunta regionale a farsi interprete presso il sistema
degli Enti locali della necessità di ottenere i medesimi
risparmi;
Impegna
la Giunta regionale a procedere all'emanazione di direttive
agli enti strumentali ed alle società partecipate per il
raggiungimento delle medesime finalità.
F.to: Cesal - Sandri - Frassy - Viérin Marco -
Salzone.
Presidente - Passiamo ad esaminare l'ordine del giorno.
La parola al Consigliere Riccarand, per mozione d'ordine.
Riccarand (Arc-VA) - Chiediamo l'illustrazione dell'ordine del
giorno.
Presidente - La parola al Consigliere Cesal.
Cesal (UV) - L'ordine del giorno che abbiamo presentato, a
firma, oltre che del sottoscritto, dei colleghi Sandri, Salzone,
Marco Viérin e Frassy, prende in esame i contenuti della legge
finanziaria statale in ordine alla riduzione di quelli che vengono
definiti, forse con un'espressione eufemistica, in questi ultimi
tempi i costi della politica, prevedendo una riduzione del 10%
delle indennità di tutti i Parlamentari, degli Amministratori delle
Regioni e degli Enti locali. Credo che questo, malgrado la punta di
demagogia che contiene sempre un'iniziativa di questo genere, sia
un obiettivo condivisibile, soprattutto perché la nostra Regione
sta affrontando un periodo di crisi lunghissima di cui non si
intravedono ancora delle prospettive positive nel breve e medio
periodo. Con questo documento pertanto ci impegniamo ad aderire a
tale iniziativa, pur sottolineando che si tratta comunque di
un'iniziativa i cui aspetti demagogici e populistici prevalgono
sull'effetto positivo che un'iniziativa di questo genere può avere
in ordine al vero abbattimento dei costi della politica. Al momento
la legge finanziaria non è stata ancora approvata, sta ancora
"rimpallando" tra i due rami del nostro Parlamento, siamo in un
sistema bicamerale perfetto, non sappiamo quali saranno gli
effettivi contenuti, come verrà scritta questa norma; però proprio
per questo non vogliamo perdere tale occasione, vorremmo poter
leggere - prima di assumere dei provvedimenti definitivi - il
contenuto, l'effettiva declinazione della norma approvata dallo
Stato.
Con questo ordine del giorno ci impegniamo ad ottenere una
riduzione del 10% sulle nostre indennità, invitando il sistema
degli enti locali della Valle d'Aosta, che presenta un quadro molto
variegato, a fare altrettanto, tenendo conto anche qui della
diversità delle varie situazioni. Ho letto delle cifre dal
prospetto di cui sono venuto in possesso in questi giorni, che
partono da costi complessivi per dei Comuni che arrivano fino a 170
mila euro, dei costi per quanto riguarda la gestione, i veri costi
della politica, le indennità erogate agli Assessori e ai Sindaci,
ai Consiglieri comunali, con dei Comuni che arrivano a delle cifre
più ridotte: circa 20-25.000 euro (credo sia il Comune di Pontboset
quello che spende di meno e quello di Quart che, tolto Aosta
evidentemente, ha dei costi maggiori). Tutto questo ovviamente,
mantenendo intatta l'autonomia decisionale di ogni singolo
organismo. Impegniamo poi il Governo regionale ad emanare delle
direttive nei confronti degli enti strumentali, delle partecipate
regionali per il raggiungimento delle medesime finalità. Si tratta
di un impegno importante assunto in quest'aula, che va nella giusta
direzione, è un segnale che lanciamo verso la società civile, per
cui chiederemmo al Consiglio di esprimersi favorevolmente.
Chiederei anche al gruppo "Arcobaleno", che non ha sottoscritto
questa iniziativa, di dare il suo sostegno votando a favore della
medesima, in maniera tale che possiamo trasmettere un messaggio di
unitarietà in ordine ad un problema molto delicato qual è quello di
cui stiamo discutendo.
Presidente - La parola al Consigliere Riccarand.
Riccarand (Arc-VA) - Il nostro gruppo non ha sottoscritto questo
ordine del giorno per alcune motivazioni, che esporrò adesso.
Avevamo discusso di tale argomento un paio di Consigli fa, c'erano
due mozioni, presentate una dal nostro gruppo e una da "La Casa
delle Libertà", in cui si chiedeva alla Giunta di operare in modo
tale da inserire nella finanziaria una normativa tale da recepire
autonomamente questa riduzione di almeno 10% delle indennità
rispetto ai Consiglieri regionali e a cascata anche rispetto agli
enti locali. In quella occasione ci venne chiesto di ritirare le
mozioni e noi ritirammo la nostra mozione sulla base di un impegno
ben preciso, assunto dal Presidente della Regione di predisporre un
emendamento da inserire nella finanziaria regionale, anche se
questa era stata depositata, sarebbe stato portato in aula un
emendamento da discutere con il Presidente del Consiglio e con i
Capigruppo. Ora, questo emendamento è stato predisposto dagli
uffici, anzi ne sono state predisposte due versioni, ipotesi 1 e
ipotesi 2, ma poi da parte di vari gruppi non c'è stata
disponibilità ad accogliere nessuna di queste 2 ipotesi. Avevamo
detto che, per quanto ci riguardava, l'ipotesi 1 ci sembrava che
funzionasse bene, non aveva problemi di funzionamento, tecnicamente
era a posto, non era contraddittoria rispetto a decisioni che
possono essere assunte a livello nazionale, quindi avevamo dato la
nostra disponibilità. Il fatto di non presentare nella nostra
finanziaria quindi è in contraddizione rispetto a quelle
assicurazioni che ci erano state date e anche una posizione di non
scelta. Questo ordine del giorno ci mette "a rimorchio" rispetto
alla finanziaria nazionale, per cui, se a livello parlamentare
decideranno nella finanziaria di fare la riduzione del 10%, si farà
anche da noi, ma questo poi sarebbe stato automatico essendo
agganciati ai Parlamentari; se viceversa la finanziaria non
prevederà questa riduzione perché sarà modificata, tale riduzione
non si farà neanche da noi. Nella terza ipotesi, che potrebbe
essere quella definitiva, ovvero che la finanziaria demandi a una
normativa regionale questa materia, ci troveremo ad "aver perso il
treno", perché avremo fatto la finanziaria senza inserire quella
normativa che fin da adesso possiamo inserire all'interno. Questa
impostazione dell'ordine del giorno quindi ci sembra espressione di
una non volontà di affrontare realmente tale problema; del resto,
già in passato, quando avevamo fatto delle proposte di riduzione,
ci era stato detto "no" da parte della maggioranza del Consiglio e
ancora adesso c'è una forte resistenza da parte di vari gruppi di
accogliere anche solo una riduzione del 10%, quindi lo si farà solo
se si sarà obbligati dalla normativa nazionale. Questo non ci
sembra un comportamento coerente con le affermazioni contenute
nella risoluzione, sulla necessità nella delicata fase
congiunturale di ridurre i costi della politica, perché non c'è una
scelta coerente in tale direzione. A noi sembra che sarebbe più
forte politicamente che il Consiglio regionale decida di ridurre
del 10%, checché ne dica la finanziaria a livello nazionale. Se
anche la finanziaria confermerà questa scelta, saremo già più
avanti, altrimenti procederemo autonomamente. Vi è poi il "capitolo
enti locali", nel senso che con questo invito al sistema degli enti
locali alla necessità di ottenere gli stessi risparmi si fa
un'affermazione del tutto generica, che non produrrà effetti
significativi. Altra cosa era l'emendamento predisposto, che
prevedeva un intervento che imponeva agli enti locali di fare delle
riduzioni di bilancio nella misura esatta del 10%.
Abbiamo recepito quell'emendamento che era stato predisposto e
discusso in sede di Conferenza dei Capigruppo e che il nostro
gruppo aveva dichiarato di voler sottoscrivere, quindi lo abbiamo
presentato come emendamento alla finanziaria. C'è ancora la
possibilità di votare all'interno della finanziaria
quell'emendamento che attua immediatamente la riduzione del 10% e
ci auguriamo che quella sia la strada che viene imboccata. Rispetto
a questo testo dell'ordine del giorno, che riteniamo debole
politicamente ed inefficace sotto vari aspetti, la nostra posizione
sarà di astensione.
Presidente - La parola al Consigliere Tibaldi.
Tibaldi (CdL) - Bisogna dire che se Aosta imita Roma per quanto
riguarda i "DPEF", la programmazione finanziaria, le leggi
"omnibus", quindi atti legislativi che non sono tanto interessanti
da imitare, ciò nonostante la maggioranza e la Giunta li copiano, o
metodologie che sarebbe meglio non importare, come quelle che ha
ricordato nel pomeriggio il collega Perrin, quella dei franchi
tiratori, una volta tanto da Roma riusciamo a copiare qualcosa di
interessante, o perlomeno un qualcosa che penso sia apprezzato dai
cittadini e dai contribuenti. Su spunto della legge finanziaria
dello Stato, redatta dal vituperato "Governo Berlusconi", la
"Giunta Caveri" e la maggioranza - recependo delle istanze che
venivano qui dalle forze di opposizione - hanno pensato di
architettare un ordine del giorno che si deve adeguare ai contenuti
della finanziaria dello Stato. Questo è un buon esempio di
copiatura che vorremmo sottolineare, recepiamo una scelta politica
del "Governo Berlusconi", menomale che ci ha pensato il "Governo
Berlusconi", altrimenti all'interno di questo consesso, nonostante
la specialità dell'autonomia, non saremmo mai arrivati a ridurre i
costi della politica (a seconda di quelle che sono le posizioni,
vedevo alcune facce che non condividevano troppo)! C'è chi ha fatto
delle proposte, che tuttavia non sono state accolte, ma sta di
fatto che oggi ci troviamo di fronte a un ordine del giorno che ha
un'impostazione che trova la sua origine nella finanziaria dello
Stato. Bene, la riduzione dei costi della politica - mi sono fatto
un calcolo mentre parlava il collega Cesal - in questo ordine del
giorno vale qualcosa come meno di 400 mila euro su base annua,
quindi vuol dire che per prendere questa decisione abbiamo dovuto
trovarci a più riprese, abbiamo dovuto trovare una forma di
mediazione, ma alla fine ci siamo allineati su un'impostazione che
arriva da Roma. Dal nostro punto di vista, è condivisibile, perché
recepisce una mozione che il nostro gruppo aveva proposto un mese
fa, una mozione che non è poi stata discussa dietro l'impegno del
Presidente Caveri di intervenire in finanziaria regionale con una
norma ad hoc. Ciò non è avvenuto, perché a livello di Capigruppo
non è stato raggiunto un accordo, l'emendamento è stato giudicato
improponibile, quindi la questione è stata risolta con un ordine
del giorno. Una parte dei contenuti della proposta fatta da "La
Casa delle Libertà" è stata accolta, per questa ragione il
Capogruppo Frassy ha sottoscritto tale impegno. Vorremmo però far
sì che questo impegno trovi concretezza ed applicazione a decorrere
dal 1° gennaio 2006 e che venga fatta un'opera di sensibilizzazione
nei confronti di quegli enti locali e strumentali che costituiscono
l'apparato politico diffuso anche nel resto del territorio
regionale, il cui costo non può essere sottovalutato. Noi quindi,
Presidente, visto che l'impegnativa va nei confronti della Giunta
regionale, ma si traduce nella figura politica di spicco della
Giunta regionale, chi ha l'indirizzo politico della stessa, ovvero
il Presidente Caveri, vorremmo che questo impegno si estendesse
anche a tutto l'apparato politico discendente dal Consiglio
regionale, ovvero gli enti locali e strumentali. Per quanto ci
riguarda, per queste ragioni, voteremo favorevolmente l'ordine del
giorno.
Presidente - Posso chiedere la discussione generale? La
discussione generale è chiusa. Se non ci sono colleghi che vogliono
intervenire per dichiarazioni di voto, pongo in votazione l'ordine
del giorno:
Consiglieri presenti: 31
Votanti e favorevoli: 28
Astenuti: 3 (Curtaz, Riccarand, Squarzino Secondina)
Il Consiglio approva.
