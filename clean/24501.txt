Classificazione
CONSIGLIO REGIONALE
Attività consiliare d'aula



Oggetto del Consiglio n. 3405 del 2 aprile 2008 - Resoconto
OBJET N° 3405/XII - Communications du Président du Conseil
régional.
Président
- J'informe le Conseil de l'activité de la
Présidence et des organes du Conseil depuis la dernière réunion de
l'Assemblée:
Réunions:
Bureau de Présidence: 2
Conférence des Chefs de groupes: 1
I
e
Commission: 1
II
e
Commission: 2
III
e
Commission: 1
IV
e
Commission: 1
V
e
Commission: 2
III
e
et IV
e
Commission: 1
Con lettera in data 28 marzo 2008 i Consiglieri regionali Dario
Frassy, Massimo Lattanzi, Eddy Ottoz e Enrico Tibaldi del gruppo
consiliare "La Casa delle Libertà" hanno comunicato di aver variato
la denominazione del gruppo in "Il Popolo della Libertà",
mantenendo, invece, invariate le funzioni e designazioni dei
componenti il gruppo.
Il Difensore civico, con nota in data 31 marzo 2008, ha
trasmesso, conformemente a quanto previsto dall'articolo 15, comma
1, della legge regionale 28 agosto 2001, n. 17, la relazione
annuale per l'anno 2007. Copia della stessa è stata trasmessa anche
al Presidente e ai membri della I Commissione consiliare
permanente.
Sabato 29 marzo scorso, insieme con il Presidente della Regione
Luciano Caveri e la Consigliera Adriana Viérin, ho incontrato a
Palazzo regionale il Presidente del Parlamento tibetano in Esilio,
Karma Chopel, in visita ufficiale in Valle. La visita del
Presidente Chopel, storica per la Valle d'Aosta, ha assunto un
rilievo, un particolare interesse proprio per le vicende che hanno
segnato e stanno segnando in questo il popolo nepalese. Nel corso
dell'incontro, oltre ad illustrare al Presidente Chopel la mozione
approvata dal Consiglio regionale nel luglio scorso relativa
all'"Impegno a garantire la piena autonomia politica, sociale,
culturale ed economica al popolo del Tibet", ho ribadito
l'attenzione della nostra Regione per le tragiche vicende tibetane
e il nostro più profondo impegno per il riconoscimento delle etnie
e delle realtà come quella tibetana. Da parte sua, il Presidente
Chopel ha illustrato la grave situazione che sta vivendo il suo
Paese e ha evidenziato quali sono le 5 priorità che il suo Governo
intende porre al Governo cinese: interrompere il genocidio,
rilasciare i detenuti; consentire l'accesso ai servizi sanitari a
tutti i Tibetani; rispettare i diritti umani; consentire la
presenza di osservatori nel Tibet per accertare chi provoca i
disordini; cessare immediatamente le violenze. Nel concludere la
visita abbiamo garantito al Presidente Chopel l'impegno formale
della Regione Valle d'Aosta di attivarsi verso il Governo italiano
affinché possa intervenire con le autorità cinesi in modo che
vengano garantiti i diritti umani. In ultimo, la Valle d'Aosta si
farà promotrice del problema del Tibet attraverso l'Organizzazione
mondiale della francofonia, nella quale la nostra Regione
milita.
Colleghi, mi permetterete di rubarvi 2 minuti per commemorare la
figura di un altro uomo che lascia un grande vuoto nell'intera
Comunità valdostana. La mattina del 28 marzo, all'età di 83 anni, è
morto, nella casa dei Canonici del Gran San Bernardo di Martigny,
il Canonico Joseph Vaudan. La grande crescita della produzione
enologica della Valle d'Aosta, che oggi raccoglie ampi consensi in
contesto internazionale, ha visto, nel corso degli ultimi decenni,
assoluto protagonista il Canonico Vaudan - laureato in Scienze
Agrarie - che mise a frutto le sue preziose competenze fin dal 1959
quando fu nominato Direttore dell'allora "Ecole pratique
d'agriculture", dal 1982 denominata Fondazione "Institut agricole
régional". Tutta la Valle d'Aosta ebbe modo d'apprezzare, fin dagli
anni '60, il suo impegno e la sua passione per l'agricoltura e per
il mondo contadino grazie ad una rubrica radiofonica di successo:
"Lavori, pratiche e consigli di stagione", condotta insieme a
Pierre Vietti, conosciuto come "Batezar". Un successo replicato,
dal 1977 al 1987, dalla recita di una serie di monologhi legati al
mondo rurale, trasmessi anch'essi dalla sede regionale "RAI".
Joseph Vaudan verrà ricordato come il principale fautore dello
sviluppo vitivinicolo valdostano e tra i promotori della ricerca e
della valorizzazione dei vitigni autoctoni, con particolare
attenzione ai vitigni di antica coltivazione, scarsamente diffusi
nei nostri vigneti, ma di grande interesse per la crescita
qualitativa della produzione locale. I numerosi vigneti presenti a
distese su tutto il territorio regionale testimonieranno e
alimenteranno il ricordo di Joseph Vaudan, Valdostano d'adozione,
che tanto ha contribuito alla crescita della nostra Regione.
Ringrazio alcuni Consiglieri regionali che ieri in modo
ufficiale hanno assistito alle esequie dello scomparso.
Volevo informarvi dell'esito della Conferenza dei Capigruppo.
Per quanto riguarda il deposito degli emendamenti ai provvedimenti,
vanno presentati prima della mezz'ora dell'inizio della seduta
odierna per i disegni di legge e progetti di legge iscritti in via
ordinaria, mentre vanno presentati nella prima mezz'ora dell'inizio
della seduta di domani per i disegni e progetti di legge iscritti
con l'ordine del giorno suppletivo.
Per quanto riguarda le sedute notturne, si è deciso che il
Consiglio faccia una pausa fra le 20,00 e le 21,00, per poi
proseguire nella seduta pomeridiana fino alle ore 24,00 e anche
oltre se è possibile concludere in tempi ragionevoli l'oggetto in
corso di esame.
La parola alla Consigliera Squarzino Secondina.
Squarzino (Arc-VA)
- Volevo ringraziare i Presidenti
della Regione e del Consiglio e anche la collega Adriana Viérin per
aver assunto l'iniziativa di avere ospite in Valle il Presidente
del Parlamento del Tibet in esilio. Al di là delle parole che a
volte diciamo, credo che anche questi gesti concreti di attenzione
alle persone che stanno lavorando per ripristinare un clima di
democrazia in quella Regione siano estremamente utili e penso che
questi rapporti personali potranno aiutare in un secondo momento
anche a continuare la collaborazione su una serie di temi, mi
sembra di aver capito, di tipo istituzionale, nel senso che credo
che, al di là degli aiuti materiali che possono essere dati, sia
importantissimo che questo popolo nelle sue istituzioni possa
crescere anche a livello di proposte legislative, amministrative,
di delineazione di come può essere vissuta l'autonomia del proprio
Paese in confronto ad un colosso come è la Cina. Noi condividiamo
tutte le azioni che in questo momento in tutto il mondo si stanno
preparando in occasione del passaggio della fiaccola delle
Olimpiadi, perché è giusto che tutto il mondo prenda coscienza ed
esprima in modo forte come i valori dello sport sono importanti, ma
ancora di più lo sono i valori di difesa dei diritti umani e della
difesa dei diritti delle popolazioni ad autogovernarsi.
Presidente
- La parola al Consigliere Frassy.
Frassy (PdL)
- Intervengo brevemente rispetto alla
comunicazione che lei ha fatto riguardo alla variazione di
denominazione del nostro gruppo. Solo per chiarezza politica, molte
volte quando si cambia il nome, spesso si pensa che possano
cambiare le situazioni che sottendono a quel nome. In effetti, come
gruppo "La Casa delle Libertà", abbiamo recepito e ci siamo
inseriti su quel progetto politico nazionale, quella proposta di
governo che è riassunta sotto le insegne de "Il Popolo della
Libertà". Il "Popolo della Libertà" è la continuazione di quella
intuizione che c'era stata con la creazione di una coalizione di
Centro-Destra che era chiamata "La Casa delle Libertà". Nel "Il
Popolo della Libertà" vediamo un ulteriore passo avanti verso un
progetto politico che dia una fisionomia unitaria all'area del
Centro-Destra; di conseguenza, è una continuità rispetto ai valori
e ai principi che abbiamo rappresentato nel corso di questa
legislatura ed è un modo per essere più incisivi anche
nell'imminenza dei 2 appuntamenti elettorali che stiamo vivendo: le
elezioni politiche e le elezioni regionali, che inizieranno come
campagna elettorale subito dopo il risultato del 13-14 aprile. Non
è perciò un semplice "restyling" di tipo lessicale, ma è la
continuazione di un progetto che in Valle d'Aosta forse era stato
già tracciato con quella particolare lista che 5 anni fa venne
presentata proprio a nome della coalizione. Ora non si tratta più
di una coalizione, si tratta di un soggetto unitario e in quel
solco ci siamo inseriti e ci riconosciamo.
Presidente
- La parola al Consigliere Sandri.
Sandri (PD)
- Per 2 osservazioni: la prima, prendo atto
di questa modificazione della denominazione del gruppo "La Casa
delle Libertà", che è diventato gruppo "Il Popolo della Libertà".
Credo vi siano da segnalare 2 valutazioni: la prima è positiva, nel
senso che questa denominazione che riprende un accordo nazionale
fatto fra "Forza Italia" e "Alleanza Nazionale", è uno di quei
passaggi che tendono a ridurre la frammentazione rappresentativa
della politica italiana, quindi non possiamo che vedere
positivamente questa scelta, perché tenderà sempre più a dare
chiarezza sulle posizioni che esistono in Consiglio regionale e
quindi consentirà ai Valdostani di giudicare con più competenza.
Credo che si inserisca su una tradizione della nostra Regione:
quella di mantenere un sistema di tipo proporzionale per le
elezioni regionali, ma favorendo l'aggregazione attraverso lo
sbarramento alto al doppio seggio pieno.
La seconda valutazione è negativa. Questa è la dimostrazione di
come questo nuovo partito in Valle nasca nelle aule consiliari,
siamo orgogliosi di dire che il "Partito Democratico" invece è nato
nelle piazze, nei luoghi di lavoro, nella società, con un enorme
coinvolgimento che hanno rappresentato le elezioni primarie del 14
ottobre 2007, le quali hanno visto più di 3 milioni di persone
partecipare a tale progetto e più di 3.000 nella regione. Questa è
la differenza fra Centro-Destra e Centro-Sinistra: c'è la stessa
volontà di essere dei poli di aggregazione, di rompere questa
maledizione che ha l'Italia della frammentazione, ma qualcuno
comincia dalle aule della rappresentanza, qualcun altro parte dalla
società civile.
Per quanto riguarda la visita del Presidente del Parlamento del
Tibet in esilio, ribadiamo la posizione che abbiamo già espresso
nel presentare una mozione gli scorsi mesi, che è stata approvata
con modificazione da parte del Consiglio. Riteniamo che questa
visita sia positiva, che sia positivo che il Consiglio esprima
solidarietà al popolo tibetano; vediamo una contraddizione di
termini molto grave che la Giunta regionale continui ad
intrattenere dei rapporti privilegiati con una Provincia - lo
Hangzhou - cinese in materia sanitaria. Credo che le posizioni che
si prendono debbano essere suffragate da posizioni ferme non solo a
parole, ma nei fatti. Invito ancora la Giunta e la maggioranza ad
interrompere, finché il Tibet non potrà godere delle libertà
individuali e della sua autonomia, come ci possiamo aspettare da
qualunque popolo del mondo, ogni rapporto di tipo privilegiato,
cooperazione e quant'altro con il Governo cinese o con i Governi
delle Province cinesi.
