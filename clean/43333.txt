Classificazione
TRASPORTI E VIABILITÀ
Viabilità



Oggetto del Consiglio n. 734 del 23 giugno 2021 - Resoconto
OGGETTO N. 734/XVI - Interpellanza: "Interventi volti alla
risoluzione delle criticità esistenti nella strada statale 26 in
Comune di Sarre".
Bertin (Presidente) -
Riprendiamo l'ordine del giorno
come interrotto in precedenza al punto n. 27. Per l'illustrazione,
collega Ganis ne ha facoltà.
Ganis (LEGA VDA) -
La nostra interpellanza è finalizzata
a fare un po' di chiarezza riguardo alla situazione della viabilità
lungo la SS 26 all'altezza del Comune di Sarre, teatro di numerosi
incidenti nel corso degli anni.
Un problema atavico e non risolto, infatti questo tratto di
statale rappresenta per i cittadini un tratto alquanto pericoloso a
causa degli innumerevoli incidenti che si sono susseguiti negli
anni, alla difficoltà di accedere ai centri commerciali, ai
problemi dei pedoni che cercano di attraversare il tratto e alle
auto che sfrecciano a delle velocità sostenute e spesso
proibitive.
Proprio a causa di questi innumerevoli problemi a Sarre è stato
creato un comitato cittadino denominato "Sarre Statale sicura",
nato per cercare di trovare delle soluzioni ai problemi sopra
menzionati, cercando una collaborazione con gli organi competenti e
non ultimo con i vari Assessori regionali che si sono susseguiti
nel tempo e nelle legislature passate.
Non bisogna dimenticare che il Comitato, nel 2015, ha raccolto
più di 1.170 firme, a dimostrazione della sensibilità e della
partecipazione dei cittadini, avente come scopo principale quello
di ottenere più sicurezza lungo il tratto urbano della Statale 26
nel Comune di Sarre.
Il Comitato non solo ha raccolto un numero copioso di firme, ma
si è prodigato a dare una serie di consigli e di soluzioni
finalizzati a migliorare la sicurezza stradale. Ne elencherei
alcuni: autovelox mobili, segnaletica orizzontale ad effetto
luminoso per gli attraversamenti pedonali, rotatorie, isole
centrali negli attraversamenti pedonali.
Questo solo per dimostrare la volontà del summenzionato Comitato
a collaborare al fine di trovare delle giuste soluzioni per
tutelare la sicurezza dei cittadini e degli automobilisti che
transitano lungo la Statale 26; stime parlano di oltre 20 mila
passaggi al giorno.
Negli anni qualcosa si è fatto, ma non abbastanza. A oggi la
situazione è la seguente, e mi corregga Assessore se sbaglio, sono
state realizzate due rotonde, la prima all'uscita dell'autostrada,
la seconda in prossimità del campo da tennis, la terza rotonda è in
fase di realizzazione e si posizionerà vicino alla farmacia,
l'ultima rotonda doveva essere realizzata in frazione Le Condomine
ma il progetto attuale ne prevede la costruzione in frazione La
Grenade, in attesa della delibera di Giunta.
In base a queste considerazioni, chiediamo quindi all'Assessore
competente se vi siano in atto delle interlocuzioni con i
proprietari della rete stradale (ANAS) per la risoluzione dei
problemi sopra evidenziati e in caso affermativo quali siano le
possibili soluzioni per ovviare alle criticità sopra richiamate che
interessano il tratto di SS 26 in Comune di Sarre.
Chiediamo infine con quale tempistica s'intende intervenire
anche in vista della stagione estiva.
Presidente -
Per i restanti minuti la consigliera
Foudraz.
Foudraz (LEGA VDA) -
Come ha già ribadito il collega
Ganis, numerosi sono gli incidenti stradali e le infrazioni
rilevate nel corso di questi ultimi anni in quel tratto di strada
statale in prossimità della frazione Le Condomine nel Comune di
Sarre, soprattutto da quando si sono insediate diverse attività
commerciali.
Questo perché? Perché quel tratto di strada si presenta
particolarmente rischioso, perché è un tratto rettilineo
leggermente in discesa per chi percorre la strada da Sarre verso
Aosta e che invita quindi gli automobilisti a percorrerlo superando
i limiti di velocità che sono stabiliti in 50 km orari e poi perché
su entrambi i lati delle carreggiate esistono accessi sia a
complessi abitativi che a strutture commerciali; queste ultime sono
posizionate soprattutto sul lato destro della carreggiata direzione
Sarre - Aosta.
Come ha già anticipato il collega Ganis, ho visto che dal sito
del Comune di Sare si è potuto comunque vedere che sono attualmente
in deposito gli atti costituenti l'adozione alla variante non
sostanziale al piano regolatore generale comunale ai fini della
realizzazione della nuova rotatoria in località La Grenade,
rotatoria che con tutta probabilità vedrà probabilmente prendere il
via dei lavori nel corso dell'autunno e che però, molto
probabilmente, non risolverà del tutto la problematica in quella
zona, perché comunque è un po' più distante rispetto al tratto di
strada interessato da questi incidenti stradali. Quindi si dovrà
comunque pensare a misure atte a prevenire il verificarsi di
sinistri.
Ho potuto notare oggi che su questo tratto di strada, proprio
oggi, sono iniziati i lavori di ripristino della segnaletica
stradale sull'asfalto delle carreggiate e non a caso proprio oggi
che viene discussa questa interpellanza assistiamo quindi ai lavori
di ripristino della segnaletica orizzontale.
Devo dire che quando il gruppo Lega presenta un'iniziativa,
magicamente assistiamo all'illuminarsi dei castelli che per anni
erano oscurati dalle tenebre della notte oppure stipendi
miracolosamente e per fortuna vengono pagati ai dipendenti di ditte
che appaltano servizi per conto dell'Amministrazione regionale. Io
credo che nulla capiti per caso.
Presidente -
Per la risposta, l'assessore Marzi ne ha
facoltà.
Marzi (AV-SA) -
Buon pomeriggio, in questo pomeriggio
"taumaturgico".
Abbiamo già avuto modo di approfondire la tematica nel corso
delle ultime sedute di questo Consiglio relativamente alla SS 26.
In particolare sono stati trattati i temi relativi agli interventi
che ANAS ha avviato nell'ambito del proprio programma di
manutenzione e, nel corso della seduta del Consiglio del 22 aprile,
allo stato di avanzamento del Piano rotonde, disciplinato da
specifico accordo di programma sottoscritto tra Regione e ANAS.
Proprio su quest'ultimo punto vorrei ricordare - come già
illustrato in sede di risposta all'iniziativa della sopracitata
seduta consiliare - che il piano rotonde è finalizzato alla messa
in sicurezza dei principali incroci tra la viabilità regionale e la
viabilità comunale ed è in fase di completamento.
Cito il piano rotonde in quanto pertinente all'iniziativa che
stiamo discutendo, ricordando innanzitutto che il tratto di strada
statale 26 in questione, che attraversa l'abitato di Sarre, già
nell'anno 2006 è stato interessato dalla stipula di una convenzione
tra l'Amministrazione regionale e il Comune per il finanziamento
destinato alla realizzazione di una rotonda inserita nel
sopracitato piano in corrispondenza del km 104 + 600 in frazione La
Grenade.
Nel corso degli anni, e precisamente negli anni 2015 e 2018, la
convenzione citata è stata modificata e attualmente prevede la
realizzazione di quattro rotatorie tra i km 104 + 610 e 107 +
700.
Di queste, due sono già state realizzate, e precisamente la
prima in frazione Maillod in corrispondenza dell'intersezione tra
la 26 e la strada comunale al km 106 + 750, la seconda in frazione
Sainte-Hélène in corrispondenza con l'innesto della strada
regionale n. 47 di Cogne.
È altresì in essere un'apposita convenzione sottoscritta tra
ANAS e il Comune di Sarre per la realizzazione di una terza
rotatoria in frazione La Grenade, come richiamato dai
proponenti.
Tale realizzazione prevede anche la sistemazione della viabilità
a essa collegata, la cui progettazione a cura del Comune di Sarre,
come previsto tra l'altro dalla convenzione, è in fase di
completamento, come tra l'altro richiamato sempre dai
proponenti.
Inoltre, sempre in tema di messa in sicurezza, come riferito da
ANAS con propria nota, il tratto di Statale 26 che interessa il
Comune di Sarre è stato ed è tutt'ora oggetto di numerosi
interventi volti prioritariamente proprio al miglioramento delle
condizioni di sicurezza.
Nel corso del secondo semestre del 2019 è stato realizzato un
intervento di manutenzione straordinaria della pavimentazione
stradale per un importo complessivo dell'investimento pari a euro
720 mila. Sono stati altresì autorizzati e successivamente messi in
opera ben quattro impianti per il controllo della velocità e sono
attualmente in corso le manutenzioni straordinarie programmate che
concernono la segnaletica orizzontale e verticale, tra cui un
pannello a messaggio variabile.
Per cui la ringrazio signora Foudraz per voler dare un mandato,
ripeto, taumaturgico al Consiglio però io non me ne prendo mai
merito: non ritengo che siano le iniziative a far questo, magari
fosse così perché altrimenti vi chiederei di farmene ogni minuto,
però ciò sarebbe in contravvenzione, se vogliamo giocare con i
termini, con il fatto che poi dite che, a tutti gli effetti, noi
non abbiamo il potere di risolvere i problemi. La cosa sarebbe,
come minimo, in nemesi.
Abbiamo voluto coinvolgere, vista la collaborazione continuativa
in essere, l'Amministrazione comunale di Sarre che ha riferito con
nota del Sindaco quanto segue, cito quindi testualmente:
"Nel corso degli anni c'è sempre stata la massima attenzione da
parte sia della Regione Valle d'Aosta sia di ANAS per garantire la
sicurezza nel tratto di strada statale che interessa il Comune di
Sarre. Durante la conferenza di pianificazione per la redazione del
piano regolatore comunale sia da parte delle strutture regionali
competenti sia da parte dell'ente proprietario della strada si è
posta massima attenzione alla previsione di piano relativa alla
statale 26, nell'ottica di garantire corretti flussi di traffico e
soprattutto la massima sicurezza. È stato allora che si è
ripianificato il piano rotonde - l'ho citato prima, il piano
rotonde era del 2006, gli interventi su citati e cambiati sono del
2015 e del 2018 - piano che una volta portato a compimento dovrebbe
consentire il corretto e funzionale flusso di traffico. Nello
scorso quadriennio è stato realizzato il 50% delle opere previste:
la costruzione delle prime due rotonde in frazione Maillod e in
frazione Sainte-Hélène, e nello scorso mese di marzo il Consiglio
comunale di Sarre ha approvato il progetto preliminare della
rotonda prevista in frazione La Grenade.
L'Amministrazione conta di riuscire ad appaltare i lavori per il
prossimo autunno.
Nel corso degli anni, le interlocuzioni tra Amministrazione
regionale, ANAS e Comune di Sarre sono state sempre costanti.
L'attenzione posta dall'Amministrazione regionale è evidenziata dal
fatto che è sempre garantito il finanziamento del piano rotonde,
attraverso la stipula di convenzioni con il Comune.
Il Comune di Sarre inoltre provvede regolarmente, per quanto di
sua competenza, alla verifica e alla manutenzione dei guard-rail a
protezione della viabilità pedonale - ultimo intervento eseguito
nel corso dell'anno 2020 - nonché al costante rifacimento della
segnaletica orizzontale.
A tal proposito il prossimo intervento è previsto entro la fine
del corrente mese.
Relativamente agli incidenti, si segnala che a partire dall'anno
2017 vengono rilevati in media undici casi l'anno di tamponamento
sul tratto di strada, per lo più micro tamponamenti dovuti alla
distrazione degli automobilisti e non sono stati più rilevati
incidenti con feriti gravi o vittime, aggiungo per fortuna.
I flussi di traffico vengono frequentemente monitorati dal
Comune attraverso la Polizia locale e in base al loro andamento
vengono, per quanto possibile, nel rispetto delle norme del Codice
della strada, adeguati i tempi dell'impianto semaforico situato in
frazione La Remise.
In questo momento le criticità sono dovute anche al fatto che è
chiusa per lavori di costruzione di un marciapiede la strada
comunale di collegamento interna est-ovest, situata a monte della
strada statale per cui anche il traffico di prossimità in questo
momento grava interamente sulla statale 26.
L'Amministrazione comunale nel breve-medio periodo si augura,
con la realizzazione della terza rotonda in frazione La Grenade, di
riuscire a risolvere i problemi del tratto di strada prospiciente
le zone commerciali, dando corsa a quanto a suo tempo concordato
con l'Anas: l'obbligo di svolta in manica destra nel lungo periodo
con la realizzazione della quarta rotonda e la realizzazione delle
opere previste dal piano regolatore e di risolvere definitivamente
i problemi di viabilità creando a Valle della strada statale una
viabilità di prossimità che consenta di alleggerire i flussi di
traffico attualmente esistenti."
Ricordo infine che il tratto di strada è classificato a traverse
interne con il limite di velocità, pertanto, di 50 km orari e che
l'Amministrazione comunale ha provveduto a realizzare nel tempo
nove portali luminosi a protezione degli attraversamenti
pedonali.
Alla luce di quanto sopra, posso quindi affermare che tutti gli
enti coinvolti a vario titolo nella messa in sicurezza del tratto
di SS 26 insistente nel territorio del Comune di Sarre, hanno messo
e stanno mettendo in atto tutto quanto di loro competenza per
renderne sempre più sicuro per automobilisti e pedoni il
transito.
Con il massimo del rispetto nei confronti del Consiglio
regionale e quindi di tutte le Amministrazioni che ci hanno
presieduto con tutte le forze politiche che ci hanno presieduto -
stiamo parlando di un arco temporale di quindici anni - spesso ci
diciamo che nel corso degli ultimi anni i governi regionali
succeduti sono stati tanti, per cui io ho voluto coinvolgere il
Comune di Sarre per due motivi: primo perché è assolutamente
corretto chiedere il loro intervento rispetto a una tematica che li
ha visti attivi e attori, sono stati tra i primi a cogliere le
istanze del comitato citato dal collega Ganis negli anni che
furono, visti i tragici eventi che si sono susseguiti, e i tragici
eventi non hanno mai un Padrino ma devono avere sicuramente delle
soluzioni.
Il secondo aspetto è che sicuramente per il rispetto che pongo
nei confronti di me stesso - e mi sento di dire anche dei colleghi
che sono qui da otto mesi - sicuramente il Comune di Sarre è il
primo ad essere intervenuto con l'aiuto della Regione e dell'Anas e
ad aver trovato delle soluzioni nel corso degli anni che per
fortuna stanno dando i loro frutti.
Sono assolutamente convinto che i colleghi saranno contenti dei
dati che gli ho fornito e auspicheranno per il futuro che questi
non soltanto si confermino ma che addirittura migliorino, portando
a compimento le idee e le opere che sono state poste in essere per
risolvere il problema sulla Statale 27 che attraversa il centro
abitato di Sarre. Aggiungo anche, e lo dico con assoluta serenità,
che tutto quanto posto in essere è frutto di lavori che vengono a
susseguirsi, senza che tutti quanti noi andiamo a cercare date
specifiche per farle più o meno coincidere con le date
consiliari.
Presidente -
Per la replica, consigliere Ganis, ne ha
facoltà.
Ganis (LEGA VDA) -
Mi permetta, personalmente vorrei
ringraziare la mia collega per aver ricordato le nostre proprietà
taumaturgiche. Nessuno mette in dubbio il piano rotonde e nemmeno
il suo operato, e la ringrazio, ma da quello che è emerso pare che
la rotonda da realizzare in frazione La Grenade non serva a
rallentare il flusso stradale, perché verrebbe collocata all'inizio
del lungo tratto esaminato.
Tra l'altro si posizionerebbe in un'area dove confluiscono due
strade importanti le quali già durante il periodo di particolare
flusso creano problemi di viabilità, soprattutto nei weekend
estivi.
Ecco perché la costruzione della summenzionata rotonda non
avrebbe nessuna finalità, al fine di migliorare la sicurezza
stradale dei pedoni e dei cittadini e di rallentare gli autoveicoli
di passaggio.
Infatti il problema principale si manifesta soprattutto lungo il
tratto summenzionato, causa di incidenti, rallentamenti e di
pericolo per automobilisti e pedoni.
Sarebbe opportuno, al fine di trovare una soluzione al problema,
prendere in considerazione anche il parere di tutti gli organi
competenti, comitato compreso, affinché il traffico lungo la
Statale 26, e più precisamente nel Comune di Sarre, possa scorrere
in maniera fluida e in totale sicurezza.
