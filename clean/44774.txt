Classificazione
ARTIGIANATO
COMMERCIO
SPORT E TEMPO LIBERO
Manifestazioni sportive



Oggetto del Consiglio n. 1701 del 13 luglio 2022 - Resoconto
OGGETTO N. 1701/XVI - Interrogazione: "Azioni volte ad
evitare la sovrapposizione delle manifestazioni sportive,
enogastronomiche e dell'artigianato organizzate sul territorio
regionale".
Bertin (Presidente) -
Punto n. 10. Risponde l'assessore
Guichardaz.
Guichardaz Jean-Pierre (FP-PD) -
Nella sua interrogazione
lei riprende un articolo di una testata locale che in qualche modo
elenca il calendario completo dei trail corsi in montagna in Valle
d'Aosta, più di cinquanta gare - credo che siano cinquantanove
forse le gare in programma - e riporta una frase dove dice: "Questo
è il weekend più trafficato di trail e vertical in Valle d'Aosta,
bene tre in due giorni"; credo che si riferisca alla settimana in
cui c'era il vertical di Tsaplana, il Sugar Trail, il giorno dopo,
che peraltro era un'iniziativa fatta in tandem tra le due
organizzazioni, e poi una terza, e interroga l'Assessore competente
per sapere quali siano le azioni intraprese per evitare la
sovrapposizione e concentrazione di numerosi eventi in un periodo
dell'anno molto ristretto, un arco temporale immagino facendo
riferimento all'estate.
Cosa posso dirle? La valutazione che posso fare io è legata al
fatto che la corposa proposta di eventi valdostani - che tra
l'altro è possibile trovare sul sito Lovevda, e già solo per questi
tre mesi ci sono diverse centinaia di risultati, sono più di 2.500
tanto per essere chiari come risultati, poi gli eventi comunque
sono diversi - rappresenta mio parere una vivacità circa l'offerta
del nostro territorio. Ogni Comune, Pro Loco, Associazione di varia
estrazione e natura ha voglia di mettersi in gioco e soprattutto,
durante questo periodo estivo, di far vedere ciò che sa
organizzare, di mettere in campo eventi che in qualche modo possano
creare un interesse e possano creare un circuito anche d'interesse
da parte dei turisti, e non solo dei turisti, che frequentano il
nostro territorio.
Se lei guarda comunque il nostro sito - bisogna andare proprio
sulla pagina "Trova tutti gli eventi" - e la App "Events", vedrà
comunque che vi è una buona distribuzione territoriale e di
tipologia degli eventi; noi l'abbiamo analizzata a seguito della
sua interrogazione e abbiamo visto che la diversificazione riguarda
al di là forse del caso che ha citato lei... ma come le ricordavo
Tsaplana e Sugar Trail sono due gare che andavano in abbinata, una
a distanza di un giorno dall'altra e comportano una certa
diversificazione, sia territoriale che di offerta.
L'incrocio, se vogliamo trovare delle similitudini, lo è magari
su uno specifico evento, ma sono eventi proposti su Comuni e
territori diversi che generalmente, tranne eccezioni, non si
combinano.
I grandissimi eventi, quelli sì, quelli che vengono organizzati
direttamente da noi, tipo Musicastelle, ad esempio, e altri eventi
che hanno l'alto patrocinio, se vogliamo, e il sostegno, quelli
vengono fatti sempre previa una valutazione anche della capacità
del singolo evento d'incidere sull'aspetto promozionale, sia quando
parliamo di sport, diciamo promozione sportiva, sia promozione
turistica, e lo stesso vale per gli eventi culturali.
Gli eventi che organizziamo noi - o che comunque sosteniamo -
generalmente è difficile che si sovrappongano, a meno che non siano
proprio completamente diversi e quindi intercettino tipologie di
utenti che magari non sono interessati al concerto ma che hanno
l'interesse di farsi un'esperienza in outdoor o di vedere, per
esempio, una conferenza di tipo culturale che non ha nulla a che
vedere magari con quelli di altro tipo.
Noi ci confrontiamo in via informale, questo glielo devo dire,
sia con gli Enti locali, con le Associazioni, riceviamo tutti i
giorni persone che ci presentano il loro "Prodotto" e devo dire che
c'è forse un po' l'abitudine anche di cercare di coinvolgerci in
tante situazioni, in tante occasioni, anche solo per informarci
della presenza di questa programmazione e io in tutte queste
occasioni informali ho sempre cercato di dare indicazione, ma
sempre senza entrare nel merito, perché tantissime iniziative, tra
l'altro, non sono sostenute, né economicamente e non richiedono il
patrocinio diretto, e tutte le volte io cerco di dire agli
organizzatori di fare attenzione, per quanto possibile, nell'ambito
di questa programmazione, agli eventi simili e soprattutto a quelli
più vicini per territorio, per non rischiare questa sovrapposizione
che appunto lei indica nella premessa alla sua interrogazione, per
non rischiare un'elisione rispetto a offerte tali per cui in
qualche modo una potrebbe escludere l'altra.
Per cui sinceramente, per concludere, invito coloro che ci
ascoltano intanto a navigare sulle nostre App: "App Events" e sulla
pagina di Lovevda dove sono indicati nel dettaglio e raccolti
giorno per giorno anche con una precisione e un'attenzione direi
anche encomiabile, perché anche i più piccoli eventi che vengono
segnalati o che vengono estrapolati magari dagli organi di stampa,
sono comunque riprodotti sul sito attraverso un lavoro costante di
compilazione.
Questo non è così scontato, ma è un'abitudine da una parte e poi
una volontà anche da parte della dirigenza e da parte delle nostre
strutture di cercare di dare la migliore informazione a turisti e a
residenti in modo tale da potersi, nei periodi di vacanza o nei
periodi di stacco, di poter usufruire della maggior possibilità di
eventi culturali, sportivi e di altro genere.
Presidente -
Per la replica, il Consigliere Brunod.
Brunod (LEGA VDA) -
Apro la mia risposta soprattutto
mettendo ben in chiaro che quest'iniziativa non vuole essere contro
le gare, perché, come lei ben sa, sono il primo appassionato, il
primo a partecipare a tutte queste manifestazioni alle quali tengo
molto.
Era un'iniziativa che in modo propositivo voleva porre
l'attenzione su un tema che già un anno e mezzo fa avevamo portato
in quest'aula. Quest'iniziativa si concentra maggiormente sul
discorso delle sovrapposizioni delle manifestazioni sportive, come
lei ha ben detto, che non sono cinquanta ma sono addirittura
cinquantanove e volevo fare qualche passaggio per chiarire un po'
la sua risposta, che mi è sembrato un poco in difficoltà nel
cercare di dare una risposta a questa criticità.
Un anno e mezzo fa ci aveva risposto a un'interpellanza simile,
ci saremmo aspettati di avere delle risposte con qualche risultato
in concreto in merito a quello che il suo Assessorato aveva allora
detto durante la risposta all'iniziativa, in quanto proprio
riprendendo un passaggio nella risposta di un anno e mezzo fa, lei
aveva detto: "Nell'attesa di tornare a una situazione stabile" -
credo che ad oggi possiamo considerare che siamo fuori dalla parte
più difficile della pandemia - "É nostra intenzione portare avanti
una sorta di consulta per la promozione coordinata di eventi
culturali, sportivi, enogastronomici e per le manifestazioni di
rilevanza regionale, affinché non solo si sovrappongano ma, anzi,
si implementino".
Sicuramente il discorso "Implementare" c'è stato e siamo tutti
ben contenti che ci siano manifestazioni, perché sport e
manifestazioni vuol dire turismo ed economia, ben venga, però una
maggiore coordinazione, come è enunciato nel DEFR nella parte del
turismo, dove vi è scritto: "Al fine di ottimizzare gli sforzi,
evitare gli sprechi, occorre infatti porre rimedio alle criticità
del modello attuale caratterizzato dall'insufficiente coordinamento
dei diversi attori", quindi ci saremmo aspettati che avesse
maggiormente preso in mano questa problematica, ma constatiamo che
così non è stato.
Il nostro suggerimento è - con i dovuti modi ovviamente, come
lei più volte ha detto, non è che uno deve calare dall'alto delle
decisioni - di sentire tutti gli attori coinvolti, sedersi attorno
a un tavolo e proporre delle iniziative, ed è quanto noi ci saremmo
aspettati oggi di sentire da lei, anche perché lei prima diceva che
ci sono tante gare, tante sono legate ai patroni, altre a livello
internazionale... questo è vero, però se vuole alcuni esempi, come
probabilmente anche lei ha avuto modo di vedere, nel mese di
giugno, oltre alle gare che ha citato - in due giorni c'erano tre
gare - di nuovo due gare in concomitanza il 2 di luglio o, ancora
più, l'8 e il 10 luglio, il 9 luglio ci sono stati rispettivamente
il Gran Trail a Courmayeur e il Mezzalama SkyClimb che sappiamo
essere due gare di grande prestigio per la nostra Regione a livello
internazionale, tutti e due eventi patrocinati dalla Regione,
quindi in questo caso credo che ci sia da fare un po' più di
attenzione in merito; oppure a metà luglio: Cervino Matterhorn
Ultra Trail e Aosta-Becca di Nona, due grandissimi eventi che
mettono in risalto le nostre meravigliose montagne, ma diciamo che
sono proprio due organizzazioni, una è una gara nuova, l'altra è
una gara stra-collaudata che sappiamo tutti essere molto
importante.
Qui volevo ribadire il concetto che, come tutti sappiamo, la
Valle d'Aosta è piccola, il bacino di atleti è quello che è, se noi
iniziamo ad avere una frammentazione di gare negli stessi giorni,
gli atleti devono suddividersi e per gli organizzatori diventa un
problema, perché comunque sappiamo che la gran parte del budget per
affrontare l'organizzazione di un evento è anche legata alle
iscrizioni degli atleti.
Noi con quest'iniziativa vogliamo evitare soprattutto la
sovrapposizione di competizioni che può portare a volte, se ci sono
troppe gare nello stesso periodo, magari a stressare troppo gli
atleti per quanto riguarda gli infortuni, oppure non vogliamo che
diventi un evento che abbia un boom, che diventi una moda del
momento, per poi avere un declino, come è successo in altre
discipline, e soprattutto vorremmo evitare che certe
organizzazioni, venendo a mancare una parte di budget
indispensabile per l'organizzazione degli eventi, debbano
rinunciare a portare avanti queste attività negli anni.
Questo è il nostro suggerimento in merito, quindi le chiediamo
che ci sia più attenzione in modo tale da cercare - ovviamente
stiamo parlando ormai della stagione 2023 - di avere una maggiore
destagionalizzazione del turismo; molte volte lo si dice, ma poi
bisogna anche metterlo in pratica. Sappiamo che tante gare possono
svolgersi durante tanti mesi dell'anno, cerchiamo di sensibilizzare
gli organizzatori ad andare in questa direzione.
Presidente -
A questo punto sospendiamo il Consiglio
regionale, i lavori riprenderanno alle ore 15:00.
La seduta è sospesa (Ore 12:58).
