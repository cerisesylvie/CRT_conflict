Classificazione
TRASPORTI E VIABILITÀ
Trasporti



Oggetto del Consiglio n. 1023 del 10 febbraio 2010 - Resoconto
OGGETTO N. 1023/XIII - Interpellanza: "Iniziative per fare
rispettare gli accordi di programmi per l'adeguamento ed il
miglioramento della rete ferroviaria Aosta-Torino".
Interpellanza
Ricordata la dichiarazione del deputato valdostano, On.
Roberto Nicco, alla Camera dei Deputati: "in questi giorni i
valdostani si chiedono se le Ferrovie dello Stato ritengano che la
Regione Valle d'Aosta faccia ancora parte dello Stato italiano:
dalla situazione della rete ferroviaria si direbbe che sia stata
cancellata dalle cartine. La situazione è 'disastrosa': deprecabili
condizioni igieniche delle carrozze; sovraffollamento in
determinate tratte ed orari, tipo carro bestiame o acciughe, con
utenti anche nello spazio dei macchinisti; motrici rotte e servizio
interrotto; treni che si fermano in galleria e vi rimangono
prolungatamente, con immaginabile stato d'animo dei passeggeri;
comunicazioni lacunose, inesistenti o impossibili, a partire dal
numero della direzione regionale che suona beffardamente a vuoto;
servizi sostitutivi con autobus a volte inadeguati, altre del tutto
assenti";
Considerato che il secondo Accordo di programma quadro per
l'adeguamento e il miglioramento del sistema di trasporto
ferroviario Aosta-Torino, del
19 dicembre 2006
prevede la realizzazione dei seguenti interventi: la
progettazione preliminare e definitiva del by-pass ferroviario
(c.d. 'lunetta') della stazione di Chivasso, per il collegamento
diretto della linea Chivasso-Aosta con la linea Torino-Milano, e la
riqualificazione della stazione di Hône, per il suo utilizzo quale
nodo di interscambio modale gomma-ferro, per il collegamento con il
Forte ed il borgo di Bard e con le altre attrattive turistiche
delle valli laterali, e che l'Accordo di programma quadro
interregionale per l'adeguamento e il miglioramento del sistema di
trasporto ferroviario Aosta-Torino, dell'aprile 2008, prevede i
seguenti interventi: realizzazione della 'lunetta' di Chivasso -
Progettazione esecutiva e realizzazione dell'opera, progettazione
preliminare e definitiva della variante Verrès-Châtillon,
riqualificazione strutturale del ponte ferroviario sul torrente
Chiusella, progettazione preliminare dei lavori di ottimizzazione
della geometria del binario (da progr. 53+000 a progr. 61+411 e da
progr. 73+764 a progr. 98+619 - Aosta), e rettifica curve nel
tratto da Hône Bard a Verrès e da Châtillon ad Aosta, progettazione
preliminare per l'elettrificazione della tratta
Ivrea-Aosta;
Evidenziato che l'insieme di questi interventi
consentirebbero un rilevante salto di qualità dell'infrastruttura
valdostana, indipendentemente dai problemi gestionali legati al
protrarsi dei tempi di conferimento alla nostra regione delle
relative competenze;
i sottoscritti Consiglieri regionali
Interpellano
la Giunta regionale per conoscere se intenda intraprendere
tutte le iniziative necessarie a far rispettare gli accordi firmati
con
il Ministero dello sviluppo economico, il Ministero
delle infrastrutture,
la Regione Piemonte
e Rete
ferroviaria italiana S.p.a..
F.to: Carmela Fontana - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente.
Il problema del collegamento con la rete ferroviaria italiana si
è acuito ultimamente, non solo per le condizioni disastrose del
servizio, così come ha denunciato in Parlamento anche il nostro
Deputato Roberto Nicco, ma anche perché è stata attivata l'alta
velocità fra Torino e Milano; pertanto la stazione di Chivasso ha
perso molto del suo interesse, perché i freccia rossa di questa
linea fermano solo - e non sempre - a Torino Porta Susa. Il
risultato è davanti agli occhi di tutti: un ulteriore abbandono
della ferrovia per le difficoltà di utilizzarla per raggiungere
località come Milano, Bologna, Firenze, eccetera, proprio mentre
queste stesse località diventano più accessibili per un gran numero
di cittadini italiani, e condizioni degradate del servizio
locale.
Il nodo centrale del problema è legato all'infrastruttura, cioè
ai binari, alle gallerie, e non compatibile con un servizio
dignitoso. L'inversione nella stazione di Chivasso, più di 100
chilometri di ferrovia, binario unico senza possibilità di incroci
dinamici, la mancanza di trazione elettrica, caratteristiche che
fanno somigliare letteralmente la linea Aosta-Torino molto più alle
ferrovie del terzo mondo che a quelle dell'Europa occidentale.
Proprio per migliorare l'infrastruttura, la Regione Valle
d'Aosta ha firmato degli accordi di programma con il Ministero
dello sviluppo economico, il Ministero delle infrastrutture, la
Regione Piemonte e Rete Ferroviaria Italiana S.p.A., nel 2006 e nel
2008, anche grazie ai 40 milioni ottenuti dagli allora Parlamentari
Nicco e Perrin. Con questi accordi sono stati decisi interventi
come la realizzazione della "lunetta" di Chivasso, la progettazione
definitiva delle varianti di Verrayes e Châtillon, e la
progettazione preliminare dei lavori di ottimizzazione di oltre 30
chilometri di percorso della rettifica di varie curve e
dell'elettrificazione di Ivrea-Aosta. L'insieme di questi
interventi consentirebbe un rilevante salto di qualità
dell'infrastruttura ferroviaria valdostana, indipendentemente dai
problemi gestionali di Trenitalia, la cui soluzione è legata al
trasferimento delle competenze in materia alla nostra Regione.
Con questa interpellanza intendiamo conoscere le intenzioni
della maggioranza regionale per far rispettare gli accordi firmati
con il Governo. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- La collega Fontana pone l'accento su
un tema di grande attualità e di grande interesse, sul quale stiamo
spendendo non poche energie.
Sicuramente gli APQ, al di là del fatto di dare la paternità a
Tizio o a Caio, sono degli APQ che sono stati sottoscritti, a suo
tempo concordati dalla maggioranza dell'Union Valdôtaine che era in
Regione e che è stata portata avanti dagli allora Parlamentari.
Rispetto a questo tema non c'è nessun calo di tensione, non c'è la
creatività individuale; c'è un sistema che chiede di avere delle
risposte; a questo riguardo gli APQ sono stati sottoscritti e sono
seguiti dall'Amministrazione regionale. Gli interventi tuttavia
vengono fatti su dei beni di proprietà di RFI e l'unico APQ che non
ha avuto ritardo è un APQ che riguarda il Comune di Hône, che è
stato interprete e ha portato avanti i lavori.
In questo senso le ricordo solo le cose che stiamo facendo per
questi APQ: note ufficiali inviate a RFI, con richiesta di
chiarimenti circa la realizzazione degli interventi relativi alla
"lunetta" di Chivasso e a tutti quelli previsti dall'APQ
interregionale; richiesta di intervenire al fine di rimuovere le
cause alla base del rallentamento delle attività, questo lo abbiamo
fatto a gennaio, ad agosto 2009, e abbiamo fatto delle riunioni
specifiche con l'Assessore dei trasporti del Piemonte, il quale, su
mia sollecitazione e a seguito di una lettera che gli ho inviato,
ha convocato anche i Comuni di Chivasso e di Ivrea perché il
ragionamento è su tutta la tratta. Il Comune di Chivasso non ha mai
fatto segreto di non gradire la "lunetta" di Chivasso, e ha messo
in atto una serie di azioni, ovviamente legittime, che però hanno
richiesto nell'ambito del VIA della Regione Piemonte una serie di
approfondimenti, tant'è che solo nel mese di dicembre c'è stata la
presentazione dell'ultimo progetto al VIA del Piemonte, ma con
un'azione instancabile e costante fatta dall'Amministrazione
regionale della Valle d'Aosta; quindi nessun tipo di debolezza o di
incertezza.
Gradirei ancora mettere in evidenza quello che, al di là degli
APQ, che sono già definiti, stiamo facendo. Le posso dare copia di
una lettera che è stata inviata il 21 gennaio dal sottoscritto
all'amministratore delegato delle Ferrovie dello Stato, Moretti, e
al Sottosegretario di Stato Bartolomeo Giachino, dove si chiede
un'immediata convocazione di un tavolo tecnico, quindi Ferrovie e
Governo, al fine di individuare tutti gli interventi necessari nel
breve termine per dare una risposta immediata. Quindi non parliamo
di infrastrutture o di treni, parliamo di "servizi", semplicemente
evitare che le persone aspettino sul 5° binario un treno che parte
dal 1° binario con i pannelli che non funzionano e che non danno le
informazioni, facendo delle figure meschine nei confronti dei
turisti e facendo un pessimo servizio alla nostra comunità. Abbiamo
avuto modo di scrivere pesantemente: lì, ovviamente, ci deve essere
un'azione di coordinamento anche sul personale, cose che possono
essere fatte a breve, cioè vogliamo delle risposte immediate.
Poi abbiamo chiesto, sempre nel tavolo tecnico, gli investimenti
necessari sia sulle infrastrutture, sia sul materiale rotabile, non
previsti negli APQ, perché bisogna immaginare di dare un minimo di
spazio in alcune stazioni per avere lo scambio dei binari, avere un
minimo d'informatizzazione e soprattutto fare un'azione sui treni,
perché sono vecchi di 40 anni e appena arriva il freddo, sono come
quelle vecchie baracche di auto che con il freddo non partono più!
Qua siamo nella stessa situazione: dei treni che hanno 40 anni che,
con il freddo e con le gelate, non funzionano più. Ci avevano
assicurato di portare un treno per fare da spartineve, questo treno
addirittura ha avuto dei problemi e adesso è fermo nell'Alta Valle,
abbandonato come un rottame, quindi adesso addirittura diventa un
problema, perché bisogna smaltirlo!
In ultimo, sempre nel tavolo, abbiamo chiesto, sia al
Sottosegretario che a Trenitalia, una definizione precisa delle
risorse necessarie per gestire l'attuale servizio, al fine di
prenderci in carico l'esercizio con il corrispondente trasferimento
delle risorse; perché questo già oggi è oggetto di tensione fra
Trenitalia e il ministero, in quanto Trenitalia dice che il
servizio costa 25.000.000 e il ministero gliene riconosce solo 23;
quindi, nel trasferimento, non vorremmo portarci dietro lo stesso
problema. Se il servizio vale 25.000.000, vorremmo avere il
trasferimento di 25.000.000 per poter assicurare una gestione
corretta.
Pertanto, collega Fontana, stiamo lavorando in modo determinato
su questo dossier.
Président
- La parole à la Conseillère Carmela
Fontana.
Fontana (PD)
- Ringrazio l'Assessore Marguerettaz.
Effettivamente mi aspettavo una risposta diversa, che dicesse:
stiamo facendo il massimo, purtroppo...
Devo essere sincera, sono soddisfatta della risposta che mi ha
dato, perché ho visto che state lavorando e che il problema lo ha
evidenziato anche lei, la situazione della ferrovia e quello che i
cittadini stanno affrontando. Mi auguro che nella prossima
interpellanza - adesso aspetterò un po' a fargliene un'altra,
perché vedo che la sto tempestando, ma lei lo sa che lo faccio
perché lei non si sieda molto e che stia lì, a lavorare - mi
stupisca con una risposta che mi dica: finalmente ci sono i soldi
per poter cominciare questi lavori! E non di rinviare sempre questa
benedetta ferrovia!
Comunque la ringrazio.
Marguerettaz
(fuori microfono)
- ...i soldi ci
sono...
Fontana (PD)
- ...lo so, la situazione che si è
creata...
