Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 299 del 30 novembre 1970 - Resoconto
OGGETTO N. 299/70 - Determinazione della misura del
contributo da concedere all'Associazione sport invernali della
Valle d'Aosta (ASIVA) nelle spese per attività sciistiche da
svolgere nella stagione invernale 1970/1971. Liquidazione di un
primo acconto di lire venti milioni. Delega alla Giunta.
Milanesio
(P.S.I.)
- In precedenza, quando si era
trattato di liquidare un acconto alla Società ASIVA e di fissare
anche, di conseguenza, la misura del contributo, c'erano sempre
state varie discussioni, perché, mi si diceva, veniva portato in
due volte la determinazione del contributo stesso: cioè si
provvedeva prima a liquidare un congruo acconto e poi,
naturalmente, a determinare l'entità generale del contributo.
Con questa proposta, che presento al Consiglio, si stabilisce,
evidentemente, in via preliminare la misura del contributo stesso
da corrispondere per l'anno 1970-1971 e si chiede di approvare un
congruo acconto, di modo che la parte successiva che verrà
consegnata e verrà liquidata, sarà poi oggetto di una deliberazione
magari di Consiglio, o anche di Giunta, comunque deliberazione
delegata da questo Consiglio su un ammontare prefissato.
La proposta della Giunta, - dopo aver esaminato il bilancio del
1970, 1969/1970, che è stato approvato dall'Assemblea ordinaria
delle Società affiliate all'Associazione stessa -, ebbene la
proposta che l'Amministrazione regionale fa è di concedere un
contributo di 25 milioni all'ASIVA di cui 20 a titolo di
acconto.
Voi vi chiederete: perché 25 milioni? Innanzitutto perché
l'ASIVA ha svolto, nell'anno trascorso, un'attività intensa e
proficua. Io ho partecipato all'Assemblea generale che si è tenuta
alcuni mesi orsono nella sala delle manifestazioni di questo
Palazzo: avevo pregato i dirigenti dell'ASIVA di invitare tutti i
Consiglieri, cosa che è stata fatta, purtroppo ha partecipato un
solo Consigliere, il Consigliere Ramera. Io avrei preferito, così,
che partecipassero anche altri Consiglieri più numerosi: molti
avevano degli impegni, si sono scusati, altri non hanno
partecipato. Io credo di sì... perché l'invito è stato inviato a
tutti i Consiglieri, c'è stato un solo errore, per sbaglio, non è
stato inviato agli Assessori, perché, nel compilare l'invito,
invitarono i Consiglieri e dimenticarono gli Assessori; questo fu
un errore, però i Consiglieri vennero invitati.
Ora, perché io avevo chiesto che si invitassero tutti i
Consiglieri? Perché proprio ci si rendesse conto un po' tutti delle
necessità di questa Associazione, che si discutesse assieme a loro
l'impostazione del bilancio del 1970/1971.
Perché questo? Perché sovente vi sono stati alcuni malintesi a
proposito del funzionamento dell'ASIVA in Consiglio e io stesso non
ero molto edotto dal funzionamento dell'Associazione stessa e
quindi, forse non ero, diciamo così, la persona più indicata e più
adatta ad illustrare l'attività dell'Associazione.
Ho chiesto, e me l'hanno concesso, che venisse allegato un
bilancio consuntivo del 1969/1970, bilancio consuntivo abbastanza
dettagliato e che tutti i Consiglieri hanno ricevuto in allegato,
da cui si può evincere il tipo di attività che è stata svolta e le
esigenze che si prospettano per il futuro.
Noi chiediamo di portare il contributo della Regione da 21
milioni a 25 milioni per le ragioni anzidette. Il bilancio
preventivo dell'ASIVA 1970/1971 pareggerebbe sulla cifra di 35
milioni di lire.
Devo dire che l'attività che è stata svolta dall'ASIVA è stata
proficua; quest'anno si punterebbe anche a creare una squadra di
fondo femminile per cui, evidentemente, occorrono nuove spese,
nuovi interventi. Io mi riservo di intervenire successivamente per
i vari chiarimenti che mi potranno chiedere i Consiglieri. Invito
però il Consiglio a tener conto che la Valle d'Aosta è una Regione
alpina, è una Regione dove dobbiamo cercare di dare preminenza agli
sport invernali, sport che dovrebbero essere tipici della nostra
Valle e che, in parte, lo sono perché i risultati che abbiamo
ottenuto non sono secondari, tenuto conto che si seleziona il
quadro atletico su, diciamo così, su una base di 100 mila abitanti
e che, quindi, non è evidentemente, la base più massiccia che possa
esistere in Italia per selezionare dei campioni.
Devo anche far presente che la percentuale di aderenti e di
praticanti gli sport invernali, e soprattutto lo sci, in Valle
d'Aosta è, percentualmente, rispetto alla popolazione, la maggiore
di tutta Italia, rispetto anche ad altre regioni alpine.
Questo tipo di contributo che propongo trova quindi, secondo me,
piena giustificazione.
Fosson
(U.V.)
- Io avrei qualche osservazione da
fare anche su questo argomento.
Premetto che da lunghi anni seguo l'ASIVA, anche come sportivo,
e almeno per la parte sci, sono perfettamente d'accordo che
dobbiamo potenziare questa organizzazione, specialmente per quella
parte che deve servire per far praticare dello sport ai giovani,
anche per agonismo. Non possiamo infatti essere contrari
all'agonismo, ma il fondamento della creazione dell'ASIVA era la
diffusione tra i giovani degli sport invernali, il cercare di
venire incontro alle piccole società che non avevano dei mezzi.
Dare dei mezzi a questi giovani perché oramai l'attrezzatura per
praticare lo sci costa, e quindi per molti paesi, non dico quelli
che sono già stazioni turistiche avviate, ma per quelli che abitano
nei nostri piccoli villaggi sparsi, un paio di sci da fondo farebbe
loro comodo, se vogliono fare del fondo; quindi occorre invogliare
i giovani a fare veramente dello sport. Concordo pienamente che,
abitando noi in una Regione alpina, noi dobbiamo sviluppare
particolarmente questo sport più di tanti altri sport che non si
addicono e forse non possono neanche essere praticati nelle zone
più alte della nostra Regione.
Noi, specialmente nel passato, abbiamo dato atto più volte in
questo Consiglio dell'impostazione anche regolare dell'ASIVA e mi
permetto di dire, perché farò qualche rilievo: oggi non posso più
dare, con altrettanta disinvoltura, questa patente di esempio
all'ASIVA.
Prima si cercava di fare del risparmio, anche almeno in tutte
quelle spese che sono superflue, si cercava di non sprecare del
denaro, in maniera che il denaro che veniva affidato da parte della
Regione all'ASIVA raggiungesse lo scopo precipuo, cioè andasse,
direttamente, a chi praticava gli sport invernali.
La cosa preminente dovrebbe essere quindi, lo sviluppo dello
sport verso i giovani, perché solo se noi allargheremo la cerchia
di questi giovani che praticano lo sport potremo avere un numero
più grande su cui selezionare anche quelli che, domani, potranno
essere i futuri campioni.
Poi c'è la parte agonistica. Ora, noi stiamo assistendo in tutti
gli sport al fatto che quando appena uno comincia ad andare un po'
meglio e questo sia che cominci a giocare un po' meglio al calcio,
sia che cominci ad andare un po' meglio sugli sci, si crede subito
di essere un campione e vuole avere a sua disposizione tutto quello
che magari è necessario, e fin lì è logico, ma anche superfluo. Ed
è su questo punto che noi dovremmo richiamare effettivamente anche
gli amministratori dell'ASIVA perché, parlando con qualcuno, mi è
stato riferito, ad esempio, che ad un certo momento, c'era qualcuno
che partecipava a delle competizioni, che era gente che stava
benissimo di famiglia, perché erano qui ad Aosta e tutto, però
pretendevano che come a Killy, in Francia, - ad ogni gara Killy
cambiava il suo paio di sci da discesa, che costano, in quelle
competizioni, al minimo, cento e più mila lire -, anche questo qui
pretendeva di avere ad ogni gara che faceva, un paio di sci nuovi,
perché lui non doveva essere di meno di Killy.
Ora, ciò comportava che solo uno di questi tipi, che era poi un
cittadino, e quindi non è che abbia partecipato ai campionati
nazionali o a campionati... solo per ognuno di questi dovevano
avere in dotazione almeno un milione e mezzo di materiale.
Per quello che si dà per le squadre giovanili, risulta che,
molte volte, si danno fuori gli sci e poi si ritirano e
risulterebbe che, certi magazzini dell'ASIVA siano pieni di
materiale che non ha lo scopo giusto di fare una certa rotazione
ma, ad un certo momento, se gli sci si ritirano e poi non si
ridistribuiscono e stanno lì, si deformano e ad un certo momento,
non servono più a niente ed è denaro sprecato.
In questi casi quegli sci non vanno più per quelli che fanno
l'agonismo e che sono già un po' più in su nella scala dei valori.
Si prendano questi sci e, prima che siano deformati, invece di
tenerli in magazzino, si ridistribuiscano ai vari sci Club della
Valle, specialmente a quelli che sono più poveri, in maniera che ci
sarà qualcuno che se li godrà.
Perché, ad un certo momento, si prenderanno tutti quegli sci che
saranno sorpassati, saranno deformati e ad un certo momento, il
valore che viene riportato qui sull'inventario di due, tre o
quattro milioni di materiale, saranno da mettere al fuoco e questo
è anche un altro spreco che non viene ricuperato.
Nel bilancio del 1969/70, io indico una cifra, non è che voglio
puntare su questo, però questo dà anche il senso di una cosa che
noi non possiamo ammettere, perché si è speso, e questo a spese
della Valle, 500 e tante mila lire per mandare un concorrente a
fare una gara in Australia.
Ora, io dico, se uno spende per conto suo, può dire: andiamo in
Australia, andiamo dove vogliamo a fare una gara, ma per mandare
una persona, un atleta a fare una gara in Australia e chissà che
gara era, perché, certamente non era nessun campionato particolare,
sarà stata una gara come quelle che si fanno... 500 mila lire. Io
dico la verità, che queste 500 mila lire sarebbero state spese
molto meglio per dare, per far partecipare dei giovani, molte
centinaia di giovani della Valle, a qualche altra gara che non
mandano un solo atleta per quello.
Ora, con questo, se domani vi sono le olimpiadi, a parte che
interessa la FISI, se c'è una gara di risonanza a cui dobbiamo
mandare qualcuno, mandare un atleta in Australia, non mi pare che
sia una cosa tanto logica.
Ci sono delle spese che vorrei sapere un po', perché qui non è
detto chiaro nel bilancio del 1969/70 per le divise, perché tutti i
Consiglieri dell'ASIVA si sono fatti, cioè l'ASIVA ha fatto una
divisa per tutti i Consiglieri, in gabarin e coso... e mi sembra
che la spesa per questa divisa sia molto alta per ognuno e quando
qualcuno deve andare a rappresentare l'ASIVA possa anche avere la
divisa si può anche capire, ma che ci sia gente che poi gira tutto
l'inverno in Valle d'Aosta con la divisa dell'ASIVA, a spese
dell'Amministrazione regionale, questo lo possono fare gli uscieri,
perché siamo costretti a passare loro la divisa, ma non siamo
costretti a passare la divisa a tutti i Consiglieri dell'ASIVA
perché ne facciano sfoggio, così, anche in tutti gli altri giorni
della settimana.
Come dico, tutto questo non comporta una granché come riduzione
di spese, però è una questione di costume. Io non faccio quindi la
questione sulla cifra totale: io annuncio anche il voto favorevole
sulla questione di questo contributo per l'ASIVA, però desidererei,
e questo anche a nome del nostro Gruppo, che si faccia un po' una
certa pressione verso questi nuovi dirigenti dell'ASIVA che
spendano dove è necessario spendere. Noi non vogliamo entrare qui
nelle questioni tecniche, però risparmiamo dove si può farlo. Un
po' meno pranzi e un po' meno cose di questo genere, e si spendano,
invece, quei soldi che vengono dall'Amministrazione regionale
direttamente a favore dello sport, a favore anche dell'egoismo,
senza fare, senza avere delle pretese di mandare un solo atleta con
500 mila lire di spesa per una gara in Australia che ritengo non
abbia nessuna importanza per la Valle d'Aosta, perché ritengo che
quei soldi potevano essere spesi diversamente.
Io non dico altro, perché penso che queste raccomandazioni, non
voglio andare a spulciare tutte le cifre, mi sono messo diversi
punti interrogativi su diverse cifre, ma credo di avere illustrato,
così, brevissimamente, certi punti che stavano particolarmente a
cuore.
Bancod
(U.V.)
- Il contributo della Regione è
assai cospicuo perché trentacinque milioni, venticinque milioni
dalla Regione. Quindi il contributo, come dico, è assai cospicuo.
Il consuntivo del 1969/70 porta come contributi alla Società per il
bob lire 1 milione, per lo Sci Club Tersiva, settore... lire
duecentomila l'anno scorso, quest'anno si è fatto un miglioramento,
per il bob due milioni e per lo Sci Club Tersiva
cinquecentomila.
Ora, non so, si è già parlato prima, perché per il bob la Valle
è già intervenuta in un altro modo con parecchi milioni: quindici e
più milioni, adesso nuovamente con due milioni, perché,
praticamente sono sempre soldi della Regione. Per lo Sci Club
Tersiva, alle gare di slittino, l'anno scorso praticamente hanno
partecipato quasi 500 concorrenti provenienti dai Comuni di Fénis,
St. Marcel e Chambave; quest'anno si è aggiunto anche quello di
Pontey.
Quindi, secondo me, queste gare di slittino abbracciano un po',
insomma, tutti i giovani dei vari Comuni citati, mentre, per il
bob, praticamente, quanti sono i valdostani che praticano il bob?
Sono pochi, e quindi, secondo me, si dovrebbero aumentare questi
contributi allo Sci Club Tersiva che rappresenta i Comuni St.
Marcel, Fénis, Chambave e adesso anche Pontey.
Volevo dire inoltre che ho sentito dal Consigliere Fosson che ci
sono nei magazzini molti sci, sci che sono destinati ad andare un
po' in deperimento; ci sono tutti questi piccoli Sci Club dei vari
comuni che, praticamente, non sanno dove sbattere la testa, non
hanno fondi per comprare gli sci da dare a questi ragazzi, e
sarebbe bene che questi sci, piuttosto di lasciarli andare a male
nei magazzini, li dessero a questi piccoli Sci Club in modo che ne
usufruiscano tutti quanti.
Manganoni
(P.C.I.)
- Io do atto che l'ASIVA ha
presentato dei resoconti dettagliati, sarebbe bene invitare anche
certe altre associazioni che ricevono dei contributi non
indifferenti dalla Regione a seguire questo esempio, eventualmente
facendoglieli vedere.
Io poi non entro nel merito, voglio però far osservare due cose:
a pagina 2 "Soggiorno atleti ed istruttori". La menzione degli
istruttori è già un passo avanti, perché in altre Società c'è
"Soggiorno atleti ed accompagnatori". Quindi, ciò denota già
maggiore serietà, perché gli accompagnatori, sembra che siano i
soliti scrocconi, che, per altre attività sportive, si sbaffano e
viaggio e pernottamenti e pranzi, ecc. almeno qui non dovrebbero
esserci. Quindi questo è già un passo avanti.
Anche questo è da segnalare ad altre Società sportive, le quali
hanno sempre un nugolo, un codazzo di accompagnatori, per che cosa
accompagnano io poi non lo so, chi vuole accompagnare si paghi la
sua quota, almeno qui c'è già più serietà.
Però osservo un'altra voce sempre a pagina 2: "Contributo
settore bob". L'altro giorno i Consiglieri si sono un po'
scandalizzati quando il Consiglio ha stanziato, mi pare, una
settantina di milioni sommando la manutenzione, un po' tutto pare
che, tirando le somme, sia arrivata una settantina di milioni per
pista di bob, gara di bob, ecc. campionati del mondo, tutto quello
che vogliamo, se non che qui arrivano dalla Regione altri due
milioni, per vie traverse. Vie traverse, nel senso che non c'erano
nell'elenco perché altri due milioni sarebbero stati dati dalla
Regione, tramite l'ASIVA.
Consigliere Ramera, non è la cifra, due milioni nei confronti
dei settanta stanziati per il bob, è un'osservazione che faccio io,
quindi è il 70, di preventivo, e qui si è detto: "Vedremo il
consuntivo", ma non è questione di cifra, è questione di
principio.
Savioz
(P.C.I.)
- Io vorrei soltanto pregare
l'Assessore di due piccole raccomandazioni. La prima è questa: c'è
un po' la tendenza nell'ASIVA di ieri e di oggi, e forse anche di
domani, se non stai attento, a voler cercare il più possibile gare
competitive con atleti di primo piano, fuori della Valle, ecc.
Noi invece, modestamente, pensiamo che il compito principale
dell'ASIVA sia quello di venire incontro a tutta quella selva di
ragazzini che abbiano nei nostri Comuni della Valle e a questi dare
tutto il necessario, almeno dare il più possibile per creare un
vivaio di giovani, perché, soltanto con questo metodo usciranno
quei campioni che abbiamo avuto nei tempi passati, di cui adesso
siamo un po' carenti. Il fatto di formare una squadra femminile di
fondo, mi sia concesso, mi sembra che già questo sia l'indizio di
spendere del denaro non per i fini per cui è sorta l'ASIVA. Prima
di fare una squadra femminile di fondo, si pensi a dare la
possibilità a tutti i giovani e alle giovani che vogliono fare
dello sci, e che sono nei nostri Comuni, dove purtroppo, non c'è
altra possibilità di praticare lo sport, c'è soltanto questa
disciplina che è dovuta al clima e all'altitudine che abbiamo.
Quindi, occorre insistere molto affinché i fondi disponibili
vengano adoperati per aiutare tutti i bambini indistintamente,
proprio per venire incontro alla pépinière dei bambini valdostani,
per far sì che imparino ad andare sugli sci e i migliori usciranno
campioni da soli; non è necessario che spendiamo tante centinaia di
migliaia di lire per mandare Tizio, Caio e Sempronio a delle gare,
credendo poi di sfondare. Invece non è che si diventi campione
perché l'ASIVA ci manda a destra e a sinistra; si diventa campioni
con ben altri sistemi, con ben altri mezzi, e mandare il campione
in giro è sempre un po' pericolosetto, se non è già affermato.
La seconda osservazione che mi permetto di fare, con preghiera
di comunicarla all'ASIVA, è che abbiamo constatato che sui
medaglioni, sulle cose stampate che si fanno, ecc. si è dimenticata
quasi totalmente la lingua francese che non esiste più, si scrive
tutto in italiano.
Noi abbiamo il massimo rispetto per l'italiano, per carità,
però, tenuto conto che siamo in una Regione bilingue, e considerato
che il francese, nella nostra Valle, ha ancora una ragione
d'essere, non sarebbe male che i medaglioni, da una parte, fossero
scritti in lingua francese.
Queste sono le due raccomandazioni che io mi permetto di fare e
non ripeto quello che è stato detto da chi mi ha preceduto, ma
l'indirizzo dell'ASIVA deve essere portato in quel modo, mentre
invece c'è una sensazione di andare verso l'altra parte.
Il mio amico Consigliere Ramera la pensa un po' diversamente:
lui è un po' dalla parte dei campioni, dei grandi campioni, invece
io rimango terra a terra e penso a quei bambini, di quei contadini,
che abitano ancora nei nostri villaggi, e che, purtroppo, non hanno
il reddito sufficiente per potere dedicarsi allo sci. Io penso che
il nostro denaro, prima di tutto, debba essere elargito a quei
bambini perché possano, anche loro, avere un paio di sci e
praticare un po' la disciplina sciistica.
Siggia
(P.C.I.)
- Altri interventi? Consigliere
Ramera.
Ramera (D.C.)
- Non è che io voglia smentire quanto ha
detto il Consigliere Savioz, per carità, perché già l'anno scorso
ero stato favorevole però avevo voluto mettere il punto - e l'ho
fatto anche nell'assemblea dell'ASIVA - tra quello che è
contribuire al tempo libero e quello che è la parte agonistica,
questo è in qualunque sport.
Ora, se dovessimo seguire quanto dice il Consigliere Savioz io
potrei anche condividere, ma allora non basterebbero i 25 milioni
di contributo, perché tutti i ragazzini, naturalmente, si
sentirebbero in dovere di venire a chiedere gli sci, per poter fare
dello sci - questo è chiaro - tutti si sentirebbero in dovere di
chiederli.
Si potrebbe giungere al paradosso di un fatto che mi è accaduto
una quindicina di giorni fa, quando una signora che è si è sposata,
e doveva raggiungere il marito nel Pakistan, mi telefonò per sapere
se la Valle aveva dei biglietti omaggio per Roma, in quanto le
constava che la Valle dava dei biglietti gratuiti per Roma. È un
paradosso, però, a un dato momento, andiamo a finire in queste
cose.
Ora, io ritengo che il contributo di 25 milioni dato all'ASIVA
sia un contributo equo per un sport, che è veramente tipico della
nostra Regione; però, ancora una volta, io lamento che l'ASIVA
abbia stanziato - e glielo avevo anche detto nella riunione
dell'ASIVA - solamente 500 mila lire per la creazione del centro
agonistico ASIVA, perché noi abbiamo organizzato un... nel mondo,
anche a fini pubblicitari. Ora, io vedo lo sport agonistico anche
sotto il profilo pubblicitario, non solo per dare dei quattrini
all'eventuale campione, però i fini pubblicitari ci sono.
Basterebbe vedere cosa ha reso a casa propria l'olimpionico Edy
Ottoz. Credo che abbia reso più lui alla Società di suo padre, di
tutti i caroselli che, eventualmente, suo padre avesse dovuto
fare.
Questo è, ad un dato momento, quanto accade nello sport
agonistico.
Naturalmente, arriviamo quasi a cinque milioni semplicemente per
spese di funzionari; qui le chiamano spese funzionali. Io capisco
che queste spese occorrano, ma che un settimo del bilancio vada a
finire soltanto per spese funzionali, mi sembra tanto. Comunque, io
aderisco in pieno alla proposta fatta dei 25 milioni, vorrei, però
ancora pregare l'Assessore di sottolineare all'ASIVA che il centro
agonistico da creare, deve essere veramente rafforzato. Oltre
tutto, poi, va tenuto conto, che per i ragazzi è in bilancio anche
la spesa della Pubblica Istruzione per lo sci. Quindi, non è che la
Regione sia avulsa a questo settore perché mi sembra che
l'Assessorato della Pubblica Istruzione spenda diversi milioni per
lanciare lo sci presso i giovani studenti.
Una quindicina, quindici e venti sono quaranta milioni, con
risultati, se non altri, di propagandare lo sci, anche se non
escono ancora i famosi campioni di cui parlava il Consigliere
Savioz, però sono spesi bene, sono spesi per uno sport che è lo
sport tipico di una Regione alpina come la nostra.
Caveri
(U.V.)
- ...due domande da rivolgere
all'Assessore Milanesio: la prima, quanti sono pressappoco. Uno
più, uno meno... perché qui, a pagina 2, di questi documenti c'è
scritto: "Acquisto divise per i Consiglieri ASIVA". Ma, io mi
domando, che bisogno avevano i Consiglieri dell'ASIVA di farsi una
divisa? Mi hanno detto che si sono fatti undici divise nuove
fiammanti. Ora, anche qui siamo nel tema dello sperpero di denaro;
di questo non è responsabile l'Assessore Milanesio, evidentemente,
però, egli ha una certa vigilanza su questa associazione. Non si
capisce poi perché la somma prevista per l'acquisto delle divise
per i Consiglieri dell'ASIVA è 345.000 lire. Io penso che delle
divise molto più di 345.000 lire a meno che siano delle divise
fatte di carta, non lo so.
Mi dicono che, tra l'altro, c'è un Consigliere dell'ASIVA che
adesso gira sempre per Aosta - io non ho ancora avuto il piacere di
vederlo - gira con questa divisa da Consigliere dell'ASIVA.
Speriamo che non arrivi un giorno in cui ci sia la divisa da
Consigliere regionale.
Montesano (P.S.D.I.)
- Allora risponde l'Assessore
Milanesio.
Milanesio
(P.S.I.)
- Sono state fatte diverse
osservazioni dai Consiglieri che sono intervenuti: è chiaro che,
quando si esamina il bilancio di una Associazione, ci sono sempre
dei rilievi da fare. Io devo dire che mi ero, così, premurato di
chiedere a questa Associazione di presentare un rendiconto il più
preciso possibile. Quindi se il Consiglio può fare, come abbiamo
già fatto noi, certi rilievi, e perché almeno questo lavoro, così è
stato fatto, è stato presentato, non già il solito bilancio
consuntivo dove si indicano i totali, ma il bilancio consuntivo con
delle indicazioni di voci molto precise e molto pertinenti.
Circa la questione dell'acquisto delle divise, io ignoro
evidentemente, ma non bastano i 300 e rotti mila lire per acquisire
11 divise: ce ne vogliono molte di più, io credo che probabilmente,
i Consiglieri dell'ASIVA sosterranno la differenza personale.
Comunque, sono stati fatti una serie di rilievi da parte dei
Consiglieri Fosson, Bancod, Manganoni, Savioz, Ramera e Caveri. Io
penso che la cosa migliore sia quella, se il Consiglio sarà
d'accordo, di presentare queste osservazioni, come osservazioni del
Consigliere regionale e come raccomandazioni per la compilazione
del bilancio del 1971 e poi dei successivi bilanci.
Penso che tutto quello che si può fare è questo, cioè chiedendo
loro di essere più oculati nello spendere il denaro che proviene
dalla Pubblica Amministrazione e, nello stesso tempo, di sviluppare
maggiormente, nei limiti delle possibilità di bilancio, sia
l'attività agonistica che l'attività, direi proprio, di propaganda
e di reclutamento di giovani.
Nella discussione che vi fu, all'atto dell'approvazione del
bilancio preventivo, e dei conti consuntivi, questi problemi
vennero affrontati. Io stesso sollevai alcuni di questi problemi in
quella riunione dell'ASIVA, e devo dire che vi fu una certa
rispondenza alle osservazioni che noi avevamo sollecitato e così mi
pare che, complessivamente, formulando questi rilievi si possa
approvare questo contributo.
Io, per quello che mi riguarda, cercherò di seguire da vicino
l'attività di questa Associazione e di evitare le spese
superflue...
Io accolgo le osservazioni che sono state fatte e, per quello
che mi riguarda, le trasmetto, se il Consiglio lo ritiene,
immediatamente alla Giunta.
Caveri
(U.V.)
- Io mi permetto di fare
un'osservazione.
Evidentemente, anche l'Amministrazione dell'ASIVA va a ruota
libera nella spesa e questo è più che evidente; basta vedere queste
note. Queste note hanno l'aria di essere abbastanza "truccate", non
mi sembrano molto serie.
Comunque, è certo che anche l'ASIVA va a ruota libera nella
spesa, l'Assessore Milanesio dice che inviterà l'ASIVA ad essere
più oculata. Finché noi diamo i 15-20-35 milioni a queste
associazioni sportive, state pure tranquilli che la loro
amministrazione non sarà mai oculata, sarà una pessima
amministrazione. Diranno: ma ci compriamo le divise, una più bella
che l'altra. Facciamo delle spese voluttuarie di ogni genere tanto
c'è Pantalone che paga e Pantalone è l'Amministrazione
regionale.
Io credo quindi che verrà il giorno in cui ci dovremo convincere
che, se vogliamo che queste associazioni sportive funzionino un po'
meglio e che siano amministrate con un po' più di parsimonia,
bisognerà far sospirare un po' i soldi, perché è questa la
questione: quindi se mi chiedono 25 milioni, darne soltanto 15,
cose del genere.
Insomma, io adesso ho fatto un esempio un po' stupido, ma
bisogna far sospirare i mezzi finanziari e limitarli. Allora sì che
la loro amministrazione diventerà oculata, altrimenti dicono: va
beh, Pantalone paga, c'è la vacca da mungere, la Valle "tiriamo a
campà".
Questa non è una osservazione per l'Assessore Milanesio, però è
un'osservazione che ritengo obiettiva, perché vediamo che l'andazzo
è questo.
Montesano (P.S.D.I)
- Allora metto ai voti la delibera
qui all'oggetto 13.
Chi approva alzi la mano. Contrari? Astenuti?
