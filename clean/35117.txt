Classificazione
BILANCIO E CONTABILITA' REGIONALE



Oggetto del Consiglio n. 2684 del 14 novembre 2012 - Resoconto
OBJET N° 2684/XIII - Examen de l'annexe au budget pour le
triennat 2013/2015.
Presidente
- Passiamo all'esame dell'allegato seguendo
l'ordine che ci è stato consegnato per l'esame delle pagine.
La parola al Consigliere Louvin sulla pagina 44.
Louvin (ALPE)
- Grazie Presidente. Confessiamo di avere
qualche difficoltà a mettere in ordine le carte, perché ci
attendevamo un'altra sequenza nell'esame.
La richiesta che facciamo all'Assessore di avere un
approfondimento e comunque una valutazione più attenta riguarda i
trasferimenti correnti per il funzionamento alle istituzioni
scolastiche dipendenti dalla Regione, in relazione anche ai
contributi per il funzionamento di istituzioni scolastiche non
regionali. Sto parlando sia di pagina 44 che di pagina 45, visto
che c'è una stretta attinenza. Parto dal presupposto che abbiamo
sentito più volte oggi ribadire l'idea del taglio imperativo del 10
percento delle contribuzioni. Allora, se le parole hanno un senso,
tutti i contributi, che siano dati a privati, aziende od enti,
dovrebbero avere un taglio del 10 percento, e infatti lo
registriamo per alcuni enti...per alcuni, perché a noi sembra che
le istituzioni scolastiche non regionali non risentano di questo
andamento. La quota generalmente attribuita, ci riferiamo al 2010
come riferimento più stabile del recente passato, era sotto i
4.000.000; lo ritroviamo, stiamo parlando sempre dell'unità
relativa al funzionamento di istituzioni scolastiche non regionali,
a 4.200.000 nel 2012 e stabilizzato a 4.100.000 anche nel 2013.
Quindi, da come abbiamo ricostruito noi la questione, questo
vuol dire che alle istituzioni scolastiche non regionali la
contribuzione non viene decurtata del 10 percento, altrimenti ci
sarebbero 400.000 euro in meno che invece non ci sono. Osserviamo
che c'è una sostanziale depauperazione delle disponibilità
complessive della scuola regionale, della scuola, sia essa primaria
che secondaria, rispetto invece ad una robusta tenuta delle
istituzioni scolastiche non regionali. Su questo chiediamo
all'Assessore di fornirci qualche chiarimento, era già stato
anticipato questo problema in commissione, ma siamo fermamente
convinti che si debba avere una grande attenzione alla tenuta della
nostra scuola pubblica.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci Mme la Présidente.
Di questa questione abbiamo già discusso in commissione; in
effetti abbiamo già segnalato questa questione, tant'è vero che sia
negli impegni presi con l'Assessorato del bilancio che con il
Consiglio scolastico regionale abbiamo già segnalato, e nella
delibera che portiamo venerdì in Giunta lei sa che nella
ripartizione dei fondi alle istituzioni scolastiche esiste un
principio di condivisione con il Consiglio scolastico regionale dei
criteri. I criteri li abbiamo sottoposti e sono stati votati
all'unanimità, con però un'osservazione che abbiamo proposto e che
avevo anticipato in commissione: che ci sia una possibilità di
rimodulazione nel bilancio fin da gennaio di questi...
(interruzione del Consigliere Louvin, fuori
microfono)
...no, no, regionale, nel senso che nella predisposizione del
bilancio non ci è stato possibile, all'interno delle somme
assegnate, spostare dei fondi da un capitolo all'altro. Avevamo
chiesto all'Assessorato delle finanze se era possibile almeno
spostare a saldi invariati, fare degli spostamenti all'interno; ci
è stato detto, visto che c'erano troppe richieste, che questo
avrebbe creato, visti i tempi ristretti per l'approvazione, delle
difficoltà.
Noi abbiamo ottenuto l'impegno di avere la possibilità ad inizio
anno di spostare per riequilibrare, tant'è vero che nella delibera
si cita:
"Preso atto che il Consiglio scolastico regionale ha
inoltre proposto all'unanimità l'assegnazione di ulteriori fondi a
seguito del reperimento di altre risorse, per sopperire a puntuali
necessità di istituzioni scolastiche che ne faranno richiesta"
,
nel senso che fin da subito riequilibreremo questo. Abbiamo dettato
dei criteri che sono stati condivisi anche sugli avanzi di
amministrazione, quindi questa è la spiegazione che ripetiamo
essere più tecnica che nel merito, non avendo noi avuto la
possibilità di intervenire sui singoli in modo anche singolare, in
quanto non ci è stata data la possibilità.
Presidente
- La parola al Consigliere Louvin.
Louvin (ALPE)
- Deve essere questa questione che ha
provocato qualche difficoltà di comunicazione fra i piani, perché
dopo quello che lei ci ha detto in commissione, abbiamo chiesto a
lei ed all'Assessore di avere copia di questo carteggio, ma questo
non è mai arrivato. Se poi cortesemente ce lo fornisse ci sarebbe
utile, perché registriamo con drammatica preoccupazione che per
esempio nelle istituzioni scolastiche l'autonomia delle istituzioni
- che abbiamo molto sbandierato in questi anni - scivola
costantemente verso il basso. Voglio dare il dato perché è
emblematico: 2010, 4.438.000; 2011, 4.090.000; 2012, 3.544.000;
2013, 2.764.000, siamo quasi alla metà del 2010...stiamo parlando
dell'unità 1.5.1.10, il riferimento è all'autonomia delle
istituzioni scolastiche. Questo è il dimezzamento dei fondi a
disposizione delle autonomie. Allora, se è un problema interno che
state aggiustando, ne prenderemo atto, altrimenti sappia che c'è
una fortissima preoccupazione, e quello che si percepisce nella
scuola pubblica è che mentre si mantengono inalterate le risorse di
finanziamento per le private, qui si va verso un depauperamento. E
le gite scolastiche, e le visite di istruzione, e le altre
possibilità che c'erano nelle nostre scuole, tutto si sta
riducendo; una parte si potrà sicuramente ridurre, un'altra parte
diventa difficile da comprimere, quindi invitiamo l'Assessore ad
avere una grande attenzione su queste problematiche, perché
rischiamo di avere una scuola valdostana fortemente in difficoltà.
Grazie.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Semplicemente per ribadire che non è
così, nel senso che esiste la questione tecnica ed in effetti era
possibile, nella nostra formulazione c'era uno spostamento di
100.000 da una pagina all'altra che avevamo proposto, e questa è
una questione, ma sul totale delle istituzioni scolastiche non è
così, non ci sono state quelle riduzioni che lei citava, e poi le
citerò anche i bilanci generali dell'istruzione negli ultimi anni
perché sono interessanti, anche perché questo è stato tutto
discusso nell'ultimo Consiglio scolastico dove certe preoccupazioni
erano emerse.
Intanto il blocco delle gite non è stato fatto in un momento di
crisi, ma è stato fatto quando la crisi non esisteva, per
protestare contro una norma nazionale che qui non aveva
applicazione, cioè il famoso decreto, il primo decreto uscito a
livello nazionale che impediva le consulenze, eccetera. Io, a più
riprese, avevo sollecitato dicendo: attenzione, da un punto di
vista contabile se bloccate le gite di istruzione...intanto da un
punto di vista didattico le gite di istruzione sono fondamentali
per i nostri ragazzi, non si capisce perché si protesta sulla pelle
dei ragazzi, ma a parte questo, se la crisi progredirà ci sarà il
rischio che da un punto di vista contabile dalle finanze
giustamente andranno a ripescare tutti gli avanzi di
amministrazione riportandoli sugli anni successivi, e noi così
abbiamo fatto. Questo è stato graduale e proporzionale; ci sono
istituzioni scolastiche che anche quest'anno hanno fatto degli
avanzi di amministrazione, quindi non è vero che le istituzioni
scolastiche non hanno avuto sufficienti fondi per tutto ciò che è
la loro attività. Senza dimenticare tutto ciò che viene
direttamente proposte alle istituzioni scolastiche e che nel
Consiglio scolastico è stato concordato come nuovo metodo di lavoro
di avere, quando si potranno spostare i fondi di cui parlavamo
prima, un momento di raccordo dove gli indirizzi verranno dati dal
Consiglio scolastico, in modo da non dire che queste sono
iniziative calate dal punto di vista politico, come è stato detto
in altri momenti. Sostanzialmente le istituzioni scolastiche, nel
loro insieme, hanno una rimodulazione che in una prima parte è
risolta e con gli spostamenti che potremo fare a gennaio, andranno
a ritrovare la stessa situazione che avevamo quest'anno.
Come diceva lei, è più una questione tecnica che una questione
di riduzione drastica o di dimezzamenti, perché anche in questo
caso gli avanzi sono stati riportati con criteri, e le farò avere
tutte le proposte che abbiamo discusso in quell'occasione che in
base all'avanzo di amministrazione andavano a decurtare: più
l'avanzo è di un'entità ingente, più questo avanzo viene decurtato;
quando ci sono piccoli avanzi di amministrazione di 5-10.000 euro
questo viene decurtato al minimo. Le faccio avere la tabella di
quali sono i criteri che è la cosa più importante, dopodiché è
fondamentale che sia collegato all'altro fatto della possibilità di
spostamento. La percentuale magari gliela fornirò, ma sarà per
tutti uguale, paritarie e pubbliche, perché i criteri vengono
applicati a tutti.
Comunque gli investimenti nell'ambito dell'istruzione sono
passati da 157.000.000 nel 2007 a 186.000.000 nel 2013: ciò
significa che ci sono stati aumenti di 4.000.000, 7.000.000,
18.000.000, 4.000.000, 2.000.000; in questi ultimi due anni ci sono
state delle riduzioni che per l'anno prossimo saranno dell'1,2
percento. Ci sentiamo di dire che gli indirizzi che avevamo fornito
sono stati recepiti e che soprattutto per quanto riguarda le
istituzioni scolastiche abbiamo condiviso con il Consiglio
scolastico queste preoccupazioni con le modalità tecniche di avere
dei criteri uguali per tutti, e che ci sia questa compensazione su
nuovi progetti che vengono decisi dal Consiglio scolastico, in modo
da ripartire in base a chi è stato più penalizzato rispetto ad
altri.
Presidente
- La parola al Consigliere Louvin sulla pagina
50.
Louvin (ALPE)
- Grazie Presidente.
Siamo preoccupati da una china discendente molto significativa
del settore universitario. Anche qui, rispetto al documento che i
colleghi hanno sotto gli occhi, bisogna allungare la fila per fare
lo storico di questi trasferimenti; parliamo di trasferimenti ad
enti universitari per il loro funzionamento..."Spese gestionali
delle università che operano in Valle d'Aosta", non solo
dell'Università della Valle d'Aosta...nel 2010: 12.800.000; 2011:
12.100.000; 2012: 11.600.000; 2013: 10.000.000; 2014: 9.000.000;
2015: 8.000.000 e rotti...cioè: è significativa questa caduta di
4.000.000, un terzo del volume speso nel 2010 all'orizzonte del
2015! Quando stamani parlavamo della Ferrari della sede
universitaria, della Testafochi, e di una università che langue ci
riferiamo a questo. Dove cade la scure? Perché qui abbiamo di
fronte un aggregato, probabilmente saranno state fatte delle scelte
in ordine a questa sede, a questo corso o a quell'altro...ci sono
delle motivazioni? Non può essere questa riduzione così
macroscopica priva di un suo significato, perché le spese di
trasferimento per investimenti sono inalterate nel settore
universitario, siamo sempre nell'ordine di 500.000 euro, c'è uno
scarsissimo scostamento! Ma è sulla spesa gestionale, quindi sarà
sui contratti di insegnamento o di ricerca, sarà sulle
collaborazioni esterne, deve essere da qualche parte, oppure sarà
sulle borse di studio, ma da qualche parte devono uscire 4.000.000
che vengono a scomparire nell'orizzonte specifico! Anzi, tolgo il
discorso delle borse di studio, perché gli interventi di attuazione
del diritto allo studio universitario fanno capo ad un'altra unità
programmatica, quindi stiamo parlando solo di spese delle
università stesse...cioè: attiviamo corsi di binazionale, facciamo
una serie di interventi e poi scopriamo che non ci sono più i soldi
per sostenere queste operazioni? Come ne usciamo? Siamo a
verificare qui, all'interno di questa voce, anche il conservatorio
oppure no? Sì, qui c'è dentro, quindi essendo di livello
universitario dovrebbe essere all'interno; se potete dare qualche
chiarimento anche in riferimento a questa situazione...perché qui
abbiamo avuto una divaricazione fra l'istituzione che è rimasta
come Fondazione Maria Ida Viglino per l'istruzione musicale e
questo Conservatorio che è ente universitario e dovrebbe rientrare
in questo discorso. Ci dovrebbe essere stato un caricamento qui,
dovrebbe esserci un aumento di spesa e non una riduzione!
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Solo per chiarire quali sono i dati con riferimento al 2012 che
non portano l'Istituto musicale pareggiato. Mentre nel 2013, nella
voce che dà un totale di 10.154.000, ci sono 2.660.000 di istituto
pareggiato, nel 2012 non c'era questo perché era in un'altra voce e
portava il totale di 7.564.000, perché c'è il discorso del
Politecnico di Torino, il discorso del trasferimento fondi, sempre
al Politecnico, di attuazione della convenzione. Poi c'è il
trasferimento di fondi per le convenzioni stipulate per la
promozione nell'ex Brambilla e l'Università della Valle d'Aosta,
che l'anno scorso era 6.566.000; per il 2013 è di 7.000.000 e, per
il 2014, è di 6.500.000; per il 2015 è di 6.200.000. Questi sono i
dati per spiegare perché - come giustamente diceva - sull'Istituto
musicale c'è stata questa ripartizione diversa fra questi due
capitoli.
Presidente
- La parola al Consigliere Louvin.
Louvin (ALPE)
- La spiegazione è chiara dal punto di
vista tecnico, la valutazione dal punto di vista politico è
negativa da parte nostra, c'è un assottigliamento pesante delle
risorse. Salvo essere molto evangelici e credere nella
moltiplicazione dei pani e dei pesci, qui aumenta il numero dei
soggetti beneficiari avendo l'inglobamento anche del Conservatorio
e diminuisce la disponibilità complessiva, perché abbiamo in
prospettiva una università di cui crescono le necessità dal punto
di vista logistico e degli impegni internazionali, e diminuiscono
le risorse disponibili.
C'è poi l'altro aspetto legato alla scissione, cioè di quanto
viene in totale ad essere ripartito fra la Fondazione Maria Ida
Viglino ed il Conservatorio, non possiamo avere un calcolo preciso,
ma mi pare che ci si debba attestare per la Fondazione su 1.570.000
e 2.660.000 per il Conservatorio, per un totale di 4.230.000.
Peraltro i calcoli che facciamo noi in proiezione ci danno in
caduta libera questo settore nel suo complesso, perché scenderebbe
del 25 percento nello spazio di due anni, nel 2015 si ridurrebbe a
3.360.000, il che vorrebbe dire che il Conservatorio non avrà i
soldi per pagare gli stipendi. Questa è la drammatica situazione
che vedo profilarsi, qui è incomprimibile la spesa, il grosso della
spesa del Conservatorio sono i contratti di lavoro di insegnanti;
come fate a prevedere nell'arco del triennio che si riduca del
20-25 percento la spesa, per me è un miracolo, ma siamo pronti a
tutto, anche a sperare! Se ci sono spiegazioni diverse, ben
vengano! Grazie.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Sì, domani le faccio avere il dettaglio
2012-2013.
Per quanto riguarda l'Università non ci sono riduzioni, per
quanto riguarda la Fondazione Istituto musicale c'è stato quel
famoso taglio del 5 percento, che però con la riformulazione della
legge, che si chiamava "razionalizzazione e risparmio"...quindi non
è che abbiamo fatto una legge solo per tutelare una certa
fondazione, ma anche per cercare di razionalizzare, perché
esistevano moltiplicazioni di corsi ed altre questioni. Sul 2013 si
trova ancora tutto assieme, mentre per il 2014 è presunto lo
scorporo, nel senso che per l'Università rimarrà solo la parte
AFAM; comunque domani mattina le faccio avere il dettaglio
Università e Conservatorio, mentre c'è stata una leggera riduzione
per il Politecnico, ma l'Università della Valle d'Aosta è fra i
pochi enti che non ha subito tagli, anche perché siamo riusciti a
non ricomprenderla in una serie di norme a livello statale, che
altrimenti ci avrebbero appesantito il tutto. Ho già richiesto un
dettaglio per avere i computi esatti che adesso non ho.
Presidente
- La parola al Consigliere Louvin sulla pagina
54.
Louvin (ALPE)
- Assessore Laurent Viérin, qui siamo su
una pagina un po' sofferta per quanto riguarda l'intero
bilancio!
Il settore cultura è un settore che si poteva immaginare sarebbe
andato a soffrire in questo giro della morte, la sofferenza sembra
essere andata oltre l'immaginabile, perché abbiamo un bilancio -
per quanto riguarda il settore espositivo - che si è sempre
ritenuto essere un veicolo promozionale per la Regione, che passa
dal 2010 con 5.273.000 a 1.334.000 nel 2015, ma già nel 2013 è
attestato a poco più di 2.000.000, con un taglio del 60 percento.
C'era sicuramente un po' di grasso che colava attorno a questi
eventi, il restringimento delle disponibilità comporterà un cambio
complessivo di orizzonte; sono state spostate risorse. Non voglio
qui fare polemiche territoriali, su Bard e su Châtillon, su cui ci
sarà da investire per quanto riguarda gli eventi, ma nel contempo -
questo non riusciamo a capirlo - Aosta si propone come candidata
capitale europea della cultura.
Il collega Zucchi sarà più al corrente di me...ma com'è che il
Comune di Aosta, in questo momento, si candida per il 2019 come
città europea della cultura ed Aosta si sta drammaticamente
impoverendo dal punto di vista degli eventi proposti? Noi siamo
molto preoccupati, perché qui, al di là di quello che può mettere
in campo - 12.000 euro - il Comune di Aosta per individuare chi
seguirà questi eventi...abbiamo una città di Aosta che
culturalmente sta perdendo i pezzi! Non ha trovato in questi anni
una sede espositiva idonea perché c'è troppa frammentazione di
offerta, c'è un numero molto elevato di piccoli eventi che adesso
verranno fatalmente decimati...a noi sembra che questo lasci un
segno molto preoccupante.
Aggiungo che qui abbiamo lo spegnimento della candelina nel
settore etnografico, abbiamo accennato la cosa nell'intervento
generale: nel 2010, 2.500.000 di euro per il settore etnografico
linguistico, si è suonata molto la grancassa, ma se nel 2015 lo si
riduce a 450.000 euro, abbiamo un crollo dell'80 percento delle
risorse disponibili! (mi riferisco al codice 12)... Questo che è
stato un grande programma di recupero del patois, come mai si porta
al lumicino? È di nuovo un problema di comunicazione di piani
oppure si dà per scontato che quello che c'era è stato speso ed a
regime non serve più? Volevamo avere un quadro sulla questione,
perché siamo sinceramente preoccupati.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Intanto ringrazio per questo intervento,
che mi dà la possibilità di rispondere a qualche intervento di
stamani.
Per quanto riguarda la filosofia generale, diciamo che la
cultura vede una razionalizzazione per il 2013. Sappiamo che il
2014 è una previsione, oggi stiamo approvando, è vero, il
triennale, ma parliamo del 2013, perché con i tempi che ci sono
abbiamo subito più di una manovra, un patto di stabilità, quindi
non sappiamo cosa succederà nel 2014; però, ragionando sul 2013,
crediamo che nel complesso tutto il settore cultura terrà. Dico
questo perché, anche qui, citando i dati...e quando parliamo di
comunicazione di piani e di remore sulle parti tecniche non abbiamo
messo in dubbio a saldi invariati le assegnazioni date...siamo
ancora, rispetto al 2007, anno di riferimento, 800.000, superiori
agli investimenti che venivano fatti allora. Quindi credo che in
questi anni siano stati fatti tanti investimenti; anzi, anche lei,
quando abbiamo parlato di patois nelle scuole, aveva sottolineato
con una certa enfasi come qualcosa di negativo il fatto di avere
avuto tutte queste disponibilità nel settore etnografico...poi ci
tornerò.
Vorrei andare per ordine. Il settore espositivo ed eventi vedrà
delle rimodulazioni, principalmente il settore espositivo era stato
cancellato dal primo decreto del Governo, che impediva per le
amministrazioni pubbliche l'organizzazione di mostre, tant'è vero
che due finanziarie fa avevamo proposto un emendamento che fissava
per la Regione la possibilità di organizzare le mostre, avevamo
fissato il 50 percento, ma era qualcosa. Dopodiché avevamo ridotto
del 10 percento ed abbiamo rimodulato il modo di proporre le
mostre, perché ci sembrava, in un momento di difficoltà, uno dei
settori dove rimodulando e non prevedendo più di due grandi mostre
durante l'anno, ma chiedendo dei prestiti più lunghi, allungando la
stagionalità e prevedendo due grandi mostre che durino tutto
l'anno...quest'anno abbiamo realizzato le stesse presenze con due
grandi mostre...quindi concentrando gli investimenti su questa
filosofia. Quindi Aosta non avrà questa caduta di cui lei parla, ci
sarà una razionalizzazione che purtroppo c'è in tutti i settori, ma
qui si tratterà come abbiamo fatto quest'anno, e mi fa strano
sentir dire che Aosta non avrà più eventi, perché chi ha vissuto
l'estate aostana di eventi e di momenti di promozione culturale ne
ha visti tanti, e ce ne saranno ancora, chiaramente faremo delle
scelte...
(interruzione del Consigliere Louvin, fuori
microfono)
...in questi 4.000.000 c'è anche il Forte di Bard che sarà
ridotto di 1.500.000, quindi quando lei dice che gli investimenti
vengono sacrificati da Aosta a Bard, non dice qualcosa di corretto,
perché Bard ha avuto una riduzione, come quando avevamo impostato
il bilancio sulla percentuale delle nostre mostre, avevamo fatto un
discorso con il Forte di Bard, per avere un'uniformità di intenti.
Stessa cosa ci sarà nel sacrificio che è stato preparato nel
settore, sapendo che in controtendenza abbiamo aperto il Castello
Gamba, sicuramente non si sacrifica Aosta per Châtillon o Bard, ma
c'è una territorialità che diventa più equilibrata ed una sinergia
collegando i due poli, Aosta e Bard, con il Castello Gamba che è
inserito in una zona di riferimento molto interessante. Non vediamo
dunque...sicuramente ci sarà una razionalizzazione e magari un
evento; invece di proporlo tutti gli anni, si farà un anno sì ed
uno no, intercalato con quello che si fa nell'anno di riferimento.
Queste sono scelte che nella programmazione faremo, a budget
assegnato con il bilancio di gestione. C'è un'opera di
razionalizzazione, ma questo non significa far morire gli eventi,
né far morire la città di Aosta; anzi, il fatto che si sia
candidata la città di Aosta capitale della cultura ci onora, perché
significa che ha percepito gli investimenti che l'Amministrazione
regionale sta facendo in questi anni sulla città di Aosta, perché
tutta la programmazione che presentiamo al Teatro Romano è un fiore
all'occhiello.
Ancora due cose sul settore etnografia; senza prendere il 2014
come abbiamo detto, abbiamo ancora 920.000 euro che ci danno la
possibilità, sommati a tutti gli investimenti che abbiamo fatto in
questi anni e che vedono progetti non ancora realizzati...perché
abbiamo ancora un'infinità di progetti che dobbiamo presentare nel
2013 o a fine 2012 e che hanno visto impegnate queste ingenti
risorse di cui parlavamo...questi denari sono sufficientemente
necessari, tant'è vero che il discorso "patois" è stato spostato da
qui alla parte scolastica. Quando lei dice la questione patois...ci
saranno ancora le parti inerenti al
Concours Cerlogne
o
all'
Ecole populaire
, ma la parte scolastica è spostata.
Questo ci dà la possibilità in forma incisiva di continuare ad
investire sul settore etnografico che rimane una priorità; anche
qui si tratta di rimodulare, e soprattutto rapportando alle cifre
che si sono impegnate in questi anni, riferite a pubblicazioni ed a
ricerche che sono ancora in corso, che visto che sono ricerche e
pubblicazioni che vedono anni di impegno...cito l'Atlas, o una
pubblicazione sul patois, o il progetto Altan, quello per i
piccoli...cioè abbiamo una serie di progetti ancora, e questo per
dire che si continua.
Sul settore cultura in generale, ricordo che il motore di
sviluppo della cultura sul territorio da noi riconosciuto e che
Rigo citava, si ritrova anche negli investimenti che ci sono non
solo nei fondi europei, ma anche nel bilancio regionale, perché il
Castello di Aymavilles, di cui parlava la collega Morelli, fa parte
di quegli investimenti che il collega Rigo dice che non stiamo
facendo e che non si trovano nel bilancio. Questo è dovuto al fatto
che sono investimenti essendo in fase di appalto, che sono già
stati destinati; Maison Lostan, Palais Roncas e Castello di
Aymavilles sono tre grandi investimenti culturali che continuano ad
andare avanti, che non si trovano nel 2013 perché l'appalto è in
fase di aggiudicazione, tutti i fondi erano già sul 2012 ed era
inutile rimettere in questo senso. Questo per dire che gli
investimenti pur nella razionalizzazione - e ripeto che continuano
ad essere quelli con cifre superiori ancora ad anni fa - si
continuano a fare. Al di là di questo, sappiamo che il 2013 sarà un
anno difficile e cercheremo con le risorse assegnate di continuare
questa politica culturale, cercando di rimodulare e di risparmiare
su certi eventi, non nel fatto di annullarli, ma nel fatto di
rivederli in forma diversa.
Presidente
- La parola alla Consigliera Patrizia Morelli
sulla pagina 60.
Morelli (ALPE)
- Merci Mme la Présidente.
Pagina 60, funzione 8.1.10 "Provvidenze a ciechi, sordomuti,
invalidi civili, ex combattenti": per il 2013 abbiamo una
previsione di 26.200.000 che, rispetto al 2012, si riduce di
1.500.000. A fronte di un aumento degli invalidi - come ci è stato
confermato dall'Assessore in commissione - volevo capire quali sono
i criteri con cui si riduce.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Occorre fare attenzione a queste cifre perché è stata fatta
un'attenta valutazione delle economie prodotte negli ultimi anni,
che cito: nel 2010 abbiamo avuto un erogato di circa 25.400.000;
nel 2011, 26.000.000; adesso, a novembre, abbiamo 23.800.000,
quindi la nostra previsione è di attestarci attorno a 26.000.000.
C'è stato un lieve incremento soprattutto dovuto agli assegni di
accompagnamento, che sono stati, nel 2010, 3.744, nel 2011, 3.800
e, a novembre, 3.400, ma riteniamo con questa cifra di rispondere
alle necessità del prossimo anno.
Presidente
- La parola alla Consigliera Patrizia
Morelli.
Morelli (ALPE)
- Mi scusi, non ho capito il discorso
dell'accompagnamento.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Si è registrato un lieve incremento dovuto
agli assegni di accompagnamento, rispetto al 2010, ma l'erogato
2010-2011-2012 non supera i 26.000.000 di euro, 25.000.000 nel 2010
e 26.000.000 nel 2011.
Presidente
- La parola al Consigliere Louvin sulla pagina
62.
Louvin (ALPE)
- Grazie Presidente.
Qui abbiamo una scomposizione di piani e bisogna che ci
ritroviamo bene fra la situazione di finanziamento della spesa
sanitaria nella sua progressione dal 2010 in avanti, perché abbiamo
una ricomposizione nell'ambito di questa unità programmatica e
vorremmo capire a quanto ammontano i totali. A noi sembra che nel
complesso la spesa sanitaria sia invariata: 280.000.000 nel 2010,
altrettanti nel 2013. Nessun effetto di contenimento della spesa,
se abbiamo aggregato correttamente i dati, perché dobbiamo
ricorrere ad una serie di voci diverse; adesso si parla di spesa
sanitaria corrente per il finanziamento dei LEA, della mobilità
sanitaria, del pay back, prima avevamo trasferimenti all'azienda
USL, interventi per il servizio sanitario, eccetera, ma ci sembra
che il totale sia di invarianza di spesa in questo lasso di
tempo.
Mentre le altre Regioni mi pare abbiano già operato in termini
di contrazione della spesa sanitaria, qui siamo ad una invarianza,
questo nonostante in questo ammontare complessivo scompaiano quasi
15.000.000 di investimenti. Cioè noi nel 2010 avevamo 14.700.000 di
investimenti che si riducono a 2.100.000 nel 2013; allora abbiamo
12-13.000.000 in meno di investimenti, ne risulta che la spesa
corrente sanitaria sta continuando a galoppare.
È vero, abbiamo messo al lavoro una commissione per rivedere i
meccanismi della spesa sanitaria, ma vorremmo capire mentre
cominciamo a prendere le coordinate cosa sta succedendo. Come mai
non è sotto controllo questa spesa corrente sanitaria, quali sono
le voci che incidono maggiormente in questa lievitazione di spesa?
Quando si è detto nella discussione generale che c'erano ambiti in
cui bisognava indicare una necessità di regimazione...secondo noi
quello sanitario è uno nel quale, non toccando i LEA, ma andando a
ridurre le modalità di spesa, si poteva intervenire nel corso di
questi anni!
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Sulla spesa sanitaria poi quando si vedrà la
spending review; intanto sono stati fatti tagli di 1.800.000 sul
2012, quindi su tutto ciò che era previsto, di 4.500.000 sul 2013,
quindi la spesa, se era di 380.000.000 nel 2010, oggi è di circa
276.000.000. Oltretutto la modalità di costruire il bilancio è
variata, perché gli altri anni c'erano tutte le "vincolate", ogni
articolo si riferiva ad una "vincolata", mentre quest'anno per
recepire il decreto legislativo n. 118/2011 si è esplicitata la
spesa corrente dei LEA, i livelli di assistenza sanitari superiori,
quelli che una volta chiamavamo i LEA regionali, che sono gli
interventi che eroghiamo e paghiamo noi direttamente, e poi la
mobilità sanitaria. Abbiamo recepito i tagli richiesti, tant'è che
nel 2013, con la spending review di 4.500.000 e altri 500.000 euro
che abbiamo richiesto all'USL, ci sono circa 5.000.000 di euro in
meno rispetto a quanto era previsto. Queste economie sono state
fatte cercando di andare a toccare quegli aspetti dove c'erano
eccessi di spesa, quindi beni e servizi, forniture, richieste di
sconti sulle forniture. Questo ci ha permesso di creare un'economia
di 5.000.000, ma senza intaccare l'erogazione dei LEA, i servizi e
anche il personale. Si sta facendo un grosso sforzo di
razionalizzazione, pur mantenendo i livelli essenziali di
assistenza; anzi, abbiamo completato una serie di servizi
importanti (vedi apertura dialisi a Saint-Vincent).
Ci sono degli aspetti che sono positivi, ad esempio abbiamo la
lieve riduzione della mobilità sanitaria, che nel saldo passa da
13.500.000 a 12.900.000. Grazie.
Presidente
- La parola al Consigliere Louvin.
Louvin (ALPE)
- A commento, riteniamo che lo sforzo sia
tutt'altro che sufficiente. Dal punto di vista del contenimento
della spesa sanitaria crediamo che altre Regioni si siano muovendo
con determinazione, che qui venga invece a mancare una politica
robusta di contenimento là dove ci sono ancora decisamente margini
di risparmio per la pubblica amministrazione, senza toccare i LEA e
le prestazioni che stiamo dando in questo momento. È un tema che ci
troverà a tavolo di discussione e nei prossimi mesi avremo modo di
tornarci; in ogni caso credo che sulla questione sanitaria
torneremo anche nell'ambito delle proposte che porteremo
all'attenzione domani.
Président -
La parole au Vice-président Chatrian.
Chatrian (ALPE)
- Grazie Presidente.
Stamani e anche oggi pomeriggio vi sono stati diversi interventi
sulla funzione obiettivo 10 nel suo complesso, collega Prola, e non
solo per quanto riguarda l'UPB 10 e 20 della zootecnia, ma cercando
di mettere sul tavolo tutte le carte chiederei delle delucidazioni
sulla pagina 67, sia per quanto riguarda la parte investimenti sia
per quanto riguarda la parte corrente. La parte corrente ha un
finanziamento stabile negli anni 2010-11-12, circa 5.000.000 di
euro, e tracolla nel 2013 a 3.000.000 per poi precipitare del tutto
a 2.000.000. Vorrei sapere dove sono stati fatti i tagli. Per
quanto riguarda gli investimenti nel 2010 - sto parlando di
politiche di sviluppo rurale, UPB 20 - le risorse disponibili erano
48.000.000 e le poste messe in bilancio per il 2013 sono 17 pongo
lo stesso quesito.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- La domanda mi permette di chiarire un
po' di cose che sono state dette durante la discussione generale.
Innanzitutto la scelta che è stata fatta nell'ambito di tutto
l'Assessorato di mantenere le dotazioni finanziarie sul settore
delle risorse naturali, quelle che qualcuno ha già evidenziato,
legate alle dotazioni necessarie per quel che riguarda la
riattivazione dei cantieri forestali, mantenendo l'impostazione
data e mantenendo anche una dotazione finanziaria adeguata, di
conseguenza non andando a ridurre la disponibilità che era
necessaria in questo settore. Si è parimenti data attenzione al
flusso che va direttamente alle aziende per quel che riguarda il
settore agricolo.
Sulla zootecnia qualcosa è stato chiarito in sede di dibattito,
perché il collega Prola ha chiarito che nel corso degli anni non
c'è stata una riduzione per quello che è il flusso che va
direttamente al bilancio delle aziende, in quanto anche quest'anno
si è mantenuta la stessa disponibilità dello scorso anno, ma nel
tempo si sono avute delle riduzioni che erano legate a delle
situazioni specifiche, ne cito due: quella legata a 2.500.000 degli
stanziamenti per le assicurazioni, ai quasi 5.000.000 di euro
legati al risanamento, ai diversi piani, che alla fine portano quel
valore di 8.000.000 che era stato evidenziato...
(interruzione del Vicepresidente Chatrian, fuori
microfono)
...ma voglio arrivare qui, se mi permette, qual è stata la
scelta per arrivare ad avere una comprimibilità dove non si andava
direttamente a toccare le aziende agricole. Tra l'altro il collega
Donzel aveva parlato del 2009, dove c'era stato il piano
straordinario anticrisi dei 5.000.000 di euro che toccava la
zootecnica.
Detto questo, la scelta di contrazione è intervenuta nelle spese
di investimento - per questo ho fatto la premessa - legate nel 2012
alle dotazioni necessarie per quelli che sono gli interventi ai
consorzi di miglioramento fondiario e qui è la riduzione
sostanziale di circa 9.000.000 di euro. Teniamo conto che questa
considerazione è stata fatta alla luce di un piano di interventi
sui riordini fondiari di 11 consorzi, i cui lavori sono quasi tutti
in corso, di 25.000.000 che sono stati spalmati dal 2009 sugli anni
successivi. Mi riferisco ai consorzi Envers di Chambave e Adret di
Chambave per circa 3.000.000 di euro con lavori in corso, Ru des
Gagneurs di Châtillon 1.000.000 di euro, CMF Fénis oltre 5.000.000
di euro, Hône Bard 530.000, Jovençan quasi 3.000.000 di euro, Rivo
Val di Nus - intervento attualmente in corso - 3.600.000 di euro,
Senin e Sorreley di Saint-Christophe 2.700.000 di euro, Ru Courtaud
1.164.000, completamento a Torgnon di un intervento di riordino
150.000 euro, e Chavacourt di Verrayes 4.300.000 euro. Questi sono
tutti interventi in corso, notiamo bene perché è stato parlato
anche di riordino, che tutti questi interventi hanno già sia la
parte di investimento, quindi dei lavori, sia la parte legata agli
accorpamenti. Questo è importante perché la riorganizzazione della
proprietà per questi interventi è prevista per quel che riguarda
sia un settore che l'altro, cosa che storicamente non era mai stata
fatta. Il fatto di pensare ad investire, ma anche a completare il
riordino, è cosa importantissima. Fra l'altro la nuova legge del
riordino porta ad avere, dopo sei mesi dalla sua approvazione,
anche la delibera che va a gestire i criteri per la
regolarizzazione della proprietà. Ci tenevo a dirlo perché su
questo si fa confusione.
Sugli interventi dei consorzi c'è un piano lavori ancora in
corso; quest'anno ci sarà un sacrificio per quel che riguarda
questi aspetti, ma si è mantenuta la dotazione finanziaria dei
fabbricati rurali di fondovalle e di alpeggio, circa 6.000.000 di
euro, si è mantenuta la possibilità di acquisto di macchine ed
attrezzi agricoli, con una diminuzione di dotazione per questo
aspetto perché l'anno scorso c'è stata la possibilità della messa a
norma con i nuovi criteri, anche di mezzi attualmente non idonei,
che al posto della sostituzione è stata data questa opportunità in
più, quindi è stata data una dotazione minore, con la possibilità,
oltre che del cambio con il nuovo, anche degli interventi di
manutenzione e di adeguamento alle norme di sicurezza.
Per quel che riguarda la realizzazione di vigneti e frutteti,
900.000, elettrificazione 325.000, 107.000 mulini, e nel settore
della trasformazione e commercializzazione si è diminuita, anche
qui, la dotazione di circa 1.000.000 di euro, in quanto gli
investimenti importanti in questo momento sono fatti, compreso i
nuovi magazzini della Cooperativa Latte e Fontina che hanno visto
un investimento importante negli ultimi anni, cosa che non è più
necessaria, in quanto attualmente sono sufficienti degli interventi
di manutenzione sull'esistente. Quindi è stato fatto un intervento
mirato di riduzione in questo settore e si è tenuto conto del fatto
che un rallentamento lo si può fare su nuove opere dei consorzi di
miglioramento fondiario, dove magari vanno ad interessare solo
2-3-4 aziende in tutta la Regione, l'intervento singolo, piuttosto
che non nei settori dove si va direttamente ad incidere sul
bilancio delle aziende.
Per i consorzi una cosa che abbiamo già detto in commissione: si
è cercato di mantenere la dotazione per le spese di gestione,
1.300.000 di euro, con la possibilità della rimodulazione nei primi
mesi dell'anno per quello che serve per il completamento.
Presidente
- Colleghi, vi chiedo la cortesia di rimanere
nei tempi.
La parola al Vicepresidente Chatrian.
Chatrian (ALPE)
- Noi abbiamo inserito le pagine e
all'interno di esse abbiamo inserito le unità previsionali di base.
Io gentilmente non ho chiesto l'unità previsionale di base della
zootecnia perché sapevo già le risposte, e l'Assessore ha
utilizzato il 95 percento del tempo per rispondermi di zootecnia.
Grazie Assessore che mi ha illustrato la zootecnia, ma sapevamo già
le risposte! Dato che la trippa per i gatti è sulle prime due, 10 e
20 della pagina 67, aspettiamo una sua risposta sulla parte
corrente, perché magari a tanti di voi non interessa, ma al nostro
gruppo interessa, e ci interessava sapere perché dal 2010 al 2012
le risorse messe in campo erano di 5.100.000 euro, tracollano a
3.000.000 nel 2013 e tracollano nel 2014 a 2.000.000.
Per quanto riguarda gli investimenti, ci piacerebbe conoscere
nel dettaglio che non solo è stato rimodulato, come il collega
Prola ha ben spiegato dicendo che nel bilancio si può rimodulare il
finanziamento degli 11 consorzi, che lei ci ha per l'ennesima volta
illustrato in questa sede (e la ringrazio), ma volevamo sapere
quante risorse sono ancora disponibili nel 2013 per finanziare gli
ulteriori consorzi di miglioramento fondiario legati ancora alla
delibera del 2008. Questi sono i due quesiti e, se gentilmente può
risponderci, le saremmo grati!
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Prima ho detto che dopo tutta la
premessa che avevo fatto, la contrazione quest'anno è stata di
circa 9.000.000 di euro sulle spese di investimento dei
consorzi...sfido chiunque, e c'è la registrazione per verificare se
ho detto o no questo nel corso dell'intervento! Ho fatto una
premessa sulle comprimibilità sia del Dipartimento risorse naturali
che dei contributi che vanno direttamente alle aziende, perché
questa premessa era funzionale a far capire la scelta che avevamo
fatto.
Sulla scelta ha influito anche il fatto che sono in corso di
realizzazione quegli interventi, ho detto che in quegli interventi,
visto che nella discussione generale era emerso che sui riordini
non era previsto l'investimento per quel che riguarda la parte
accorpamenti, per questi interventi la parte accorpamenti c'è.
Quindi quello che può rimanere da investire, scegliendo magari dei
consorzi più datati dove all'epoca non è stato pensato che
bisognava prevedere delle risorse sia per i lavori che per la parte
accorpamento, dovendo rimediare questo discorso storico, dovremo
modulare nel tempo questa parte che mancava. Questo lo si farà una
volta che si sarà predisposta la delibera per quel che riguarda i
criteri di applicazione della legge del riordino, e questo era
necessario dirlo.
Per quel che riguarda altre spese in riduzione...in più avevo
detto anche dei caseifici e della cooperativa...per la parte
corrente, stavo finendo di dirlo, poi non ho avuto il
tempo...1.300.000 di euro è per le spese di gestione, le
valutazioni in corso prevedranno la possibilità di rimodulare la
dotazione necessaria per questo aspetto vitale per il mantenimento
dei consorzi, questo va a tutti i consorzi della Valle d'Aosta.
Questo aspetto lo abbiamo mantenuto, ci sarà da integrare una somma
e questo lo si farà nell'ambito di queste variazioni che sono
previste all'inizio dell'anno, come ho detto in commissione.
Altra piccola riduzione è sulle spese, perché le spese correnti
principalmente sono queste; l'altra voce è quella relativa alle
manifestazioni, una riduzione c'è, in quanto il prossimo anno non
c'è più la manifestazione biennale della
Desarpa
, che viene
prevista un anno sì ed un anno no, mentre per il resto delle
manifestazioni promozionali il mantenimento delle dotazioni è
assicurato. Mancava solo questo pezzettino.
Presidente
- La parola al Vicepresidente Chatrian sulla
pagina 69.
Chatrian (ALPE)
- Siamo sulla UPB 10, "Interventi a
sostegno dell'agricoltura, interventi e servizi finalizzati allo
sviluppo del settore agricolo e agroalimentare". Dai dati che
abbiamo nel 2010 erano allocati 4.000.000 di euro; nel 2011,
3.800.000 e nel 2012 - non so se è dato assestato oppure no, ce lo
dirà lei - circa 2.000.000 di euro; nel 2013, 1.650.000. Chiediamo
se può farci il percorso di queste risorse allocate.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Per quel che riguarda queste voci, qui
si tratta come voci considerate nel bilancio del funzionamento di
AREA VDA, che richiede 1.000.000 di euro, 80.000 CERVIM,
Route
des vins
e la gestione del Centro essiccamento siero di
Saint-Marcel. Lo scostamento fra 2012 dei 2.000.000 di euro
rispetto al 2013 con 1.650.000 è legato alla riduzione degli oneri
legati alla revisione dei prezzi per la gestione del Centro
essiccamento siero e la riduzione del trasferimento all'AREA in
ragione di 200.000 euro per una razionalizzazione delle spese di
funzionamento, cosa chiesta anche ad AREA in un complesso di
iniziative che toccano tutti i settori dell'Amministrazione.
Presidente
- La parola al Consigliere Louvin sulla pagina
71.
Louvin (ALPE)
- Grazie Presidente.
Fra le voci più sorprendenti di questo bilancio c'è un forte
ulteriore aumento delle partecipazioni azionarie, credo sia
l'aumento più spettacolare in assoluto che si registra in tutto il
documento finanziario. Stiamo parlando di interventi che si
articolano su tre leggi, ma due di queste mi sembra siano fuori
causa, sia quella della S.p.A. Servizi, che ormai è parcheggiata lì
senza aumento, presumo, di investimento azionario, e forse qualcosa
potrebbe andare alle imprese in difficoltà in base alla "17", il
grosso dovrebbe essere come sempre sulla ben nota legge di
Finaosta, la n. 6/2006. Allora come mai abbiamo questo aumento così
significativo di partecipazioni azionarie e conferimenti? Fra
l'altro in gran parte è già impegnato, quindi iniziative già
avviate. Sono ricomprese operazioni di indebitamento o questo è
solo per acquisizioni azionarie?
Presidente
- La parola all'Assessore al bilancio, finanze
e patrimonio, La Torre.
La Torre (FA)
- Anche per avere la soddisfazione di dire
che la risposta la trova a pagina 14 della mia relazione, così ce
l'ha già scritta. Si fa riferimento ai 18.500.000 che sono
l'aumento del fondo di dotazione per gli interventi in gestione
speciale. Gli aumenti sono dati proprio da questo, dall'aumento
programmato delle quote di ammortamento, che lei vedrà che in parte
sono già impegnate, ma che sono in progressione rispetto al 2015,
con riferimento al mutuo e all'aumento programmato della crescita
del mutuo. Comunque all'inizio della pagina 14 trova la
risposta.
Presidente
- La parola al Consigliere Louvin sulla pagina
73.
Louvin (ALPE)
- Chiedo scusa se faccio perdere tempo, ma
abbiamo anche in questo ambito degli interventi di pianificazione
energetico ambientale, abbiamo avuto modo di parlarne in
commissione, Assessore Pastoret, allora forse il collega Chatrian
aveva richiesto, in questo momento non c'è...il mio quesito invece
era a pagina 77, ma era relativo a questa diminuzione degli impegni
in materia di pianificazione energetico ambientale. A noi sembra,
in un momento come questo, particolarmente importante dare un
impulso al settore e lo vediamo invece significativamente
complesso. Lei ha parlato, ma non era stato chiaro in commissione,
di una riallocazione di risorse...vorremmo avere una quadratura
complessiva degli interventi per i quali c'è già stata una
decurtazione delle contribuzioni che si è già registrata, e la
stessa cosa riguarda anche gli investimenti per l'efficienza
energetica e lo sviluppo delle fonti rinnovabili nell'unità 20.
L'altro aspetto che riguarda il settore energetico è quello
delle iniziative promozionali, come Rigenergia, che risente in
questo periodo di un'ulteriore contrazione piuttosto massiccia.
Ecco, se ci può fornire questo quadro, questo ci aiuterà domani a
fare le nostre valutazioni anche in ordine ad altri tipi di
investimenti che sono correlati. Grazie.
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente. Mi ero ripromesso di
fare una considerazione di carattere generale...arriva il collega
Chatrian, quindi forse posso lasciare la parola a lui perché
completi l'illustrazione, dopodiché posso rispondere a tutti e tre,
perché c'è una considerazione di carattere generale che tocca tutti
e tre gli aspetti.
Presidente
- La parola al Vicepresidente Chatrian sulle
pagine 74 e 77.
Chatrian (ALPE)
- Grazie.
Per quanto riguarda l'artigianato, due quesiti, sia per quanto
riguarda gli interventi promozionali per l'artigianato, che nel
2010 erano allocati circa 240.000 euro e dal 2012 le risorse sono
state dimezzate a 130.000 euro, ma il quesito va sull'11 e sul 20,
tutela artigianato di tradizione. C'è comunque un forte
ridimensionamento da 2.750.000 a 2.000.000 di euro, chiediamo come
li avete riallocati e soprattutto dove è stato rimodulato e su
quali settori.
Poi forse la parte più impattante è quella legata all'UPB 20,
legata agli interventi di investimento nel settore
dell'artigianato, le risorse da 4.500.000 del 2010 con la modifica
sul 2013 sono di circa 1.500.000, due terzi di riduzione, circa il
65 percento di riduzione. Come intendete dare corso alle richieste
dei vari artigiani o con quale rimodulazione. Grazie.
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente. Illustro tutto insieme
perché devo fare alcune considerazioni di carattere generale.
Cercherò di essere breve, voglio riprendere solo alcune cose.
Sono stato citato oggi dal collega Rigo, voglio ricordare solo
due cose che ho detto in commissione e che tengo a dire a tutto il
Consiglio. Quando mi sono presentato in commissione, mi è stato
chiesto del bilancio; ho detto che su questo bilancio non c'è nulla
di particolare da dire, perché siamo in una situazione totalmente
diversa rispetto al passato. Questo bilancio ce lo ha scritto lo
Stato e noi siamo stati dei fedeli esecutori, spiego meglio perché,
e avevo fatto un esempio. Avevo detto: rispetto alle risorse che
avevamo a disposizione nel 2010, nel bilancio 2013 abbiamo avuto
una contrazione del 32 percento circa. Una contrazione che in sede
di predisposizione del bilancio il buon Assessore La Torre, con i
suoi uffici, ha dovuto applicare a quelle che erano delle spese
comprimibili, perché le spese incomprimibili - quali gli stipendi e
tutti gli aspetti organizzativi - non hanno potuto essere toccate.
Va da sé che a questo punto le spese comprimibili sono quelle che
riguardano gli investimenti, in particolare sono stati - per quanto
riguarda il mio Assessorato - tre i settori che hanno delle voci di
investimento di una certa importanza: industria, artigianato ed
energia. Siccome noi abbiamo una tipologia di intervento di
finanziamento a sportello rispetto alle leggi di settore e non
abbiamo mai in passato organizzato delle graduatorie, abbiamo
sempre corso il rischio, dalla notte dei tempi ad oggi, di avere
un'eccedenza di domande rispetto alle disponibilità finanziarie ed
abbiamo sempre operato per fare in modo che poi le cose
convergessero e ci fosse una soddisfazione per tutti.
Oggi ci troviamo in una situazione che voi avete già
sottolineato diverse volte nei vostri interventi, che il Presidente
della Regione ha ripreso; nel prossimo futuro saremo obbligati a
riorganizzare questo sistema, con dei criteri che credo siano
condivisibili da tutti: la compatibilità economica, l'efficienza e
l'efficacia degli interventi e la validità dei risultati. In questa
fase noi però non siamo in grado di fare questo, perché non
sappiamo cosa accadrà domani e non abbiamo dei tempi tecnici per
farlo. Con alcune categorie imprenditoriali abbiamo già fatto degli
incontri ed abbiamo delle proposte sul tavolo, per giungere a dare
risposta ai quesiti che avete posto. Le riduzioni che abbiamo
introdotto oggi sono quelle che è stato necessario fare qui e che
non si potevano fare da altre parti. Se si fa l'eccezione per
Rigenergia. Con la formula degli anni passati questa manifestazione
non possiamo più sostenerla perché essendo ripetitiva nella forma e
nella sostanza, subendo la crisi le aziende, oggi dobbiamo sposarla
ed accorparla ad altre iniziative...quindi si farà Rigenergia, ma
in contemporanea con la manifestazione che viene fatta per quanto
riguarda le abitazioni, che già era stata fatta lo scorso anno. Per
Rigenergia...abbiamo 100.000 euro in meno a disposizione per farla,
ma la faremo lo stesso, però in concomitanza con l'altra
manifestazione privilegiando gli aspetti istituzionali legati al
COA, ed al risparmio energetico.
Per quanto riguarda la forte riduzione che è stata sottolineata
per l'artigianato di tradizione, si tratta di 600.000 euro o
650.000, cito a memoria, rispetto ai quali ci troviamo qui ad avere
una riduzione che invece non è sugli investimenti, ma è su una
partita corrente. Su questo ci stiamo impegnando per vedere di
ridurre tutto quello che potremo in occasione delle due grandi
manifestazioni che abbiamo, la Fiera di S. Orso e la Fiera estiva.
Per adesso le programmazioni di spesa che abbiamo fatto ci
consentono di immaginare che potremo arrivare, magari non
rispettando l'interezza di questa riduzione, ma di arrivarci
vicino. È chiaro che qui parliamo di non fare più promozioni
onerose come una volta, di tagliare tutta una serie di spese con
dei ragionamenti che siano corretti e coerenti.
Per il resto, non entro sulle cifre perché la nostra volontà,
siccome siamo persone serie e di questo ne abbiamo parlato sia con
il Presidente, sia con l'Assessore alle finanze, è di non lasciare
a piedi nessuno. Abbiamo avuto dei ritardi nel dare delle risposte
sulla presentazione delle domande a cavallo dei due bilanci,
abbiamo garantito che pagheremo sulla base di tutte le domande che
sono fatte e che saranno ancora presentate perché non le abbiamo
chiuse e continuiamo ad accettarle, troveremo le risorse necessarie
per soddisfare queste esigenze. Ovviamente, essendo delle domande
fatte a sportello, non abbiamo mai la certezza di sapere quanto ci
servirà; paghiamo lo scotto di avere molto incentivato nel settore
energetico una serie di iniziative, abbiamo fatto uno sviluppo
enorme dal punto di vista del fotovoltaico e delle rinnovabili; ora
dovremo trovare delle combinazioni per indirizzare la gente a far
ricorso ai contributi dello Stato, quali le riduzioni del 55
percento, andando a ridurre parzialmente le nostre.
Presidente
- La parola al Consigliere Louvin sulla pagina
83.
Louvin (ALPE)
- Ferrovia: purtroppo è sempre un tema
dolente. Vorrei però guardare un po' più largo rispetto ai dati che
abbiamo in questo momento sul tavolo. Quando in commissione si è
iniziato l'esame generale del bilancio, l'Assessore La Torre ci ha
messo di fronte ad una situazione per cui ci sarebbe stata una
sorta di partita di giro per le ferrovie dell'ordine di 23.000.000
di euro, che a me pare essere in base a quanto lui ci ha
ricostruito un accollo da parte della Regione di questi oneri,
concordato nella manovra del 2010 (se non ricordo male).
A me sembra che ci sia stato in parallelo con questo un
sostanziale arretramento da parte della Regione nella spesa di
sostegno del traffico ferroviario. Abbiamo ricostruito la sequenza:
trasporto su rotaia per gestione e sviluppo del trasporto
1.580.000, 1.390.000, 1.350.000 nel prossimo anno 682.000;
investimenti per trasporti ferroviari: 1.250.000, 200.000... Ci può
dare un quadro chiaro? Abbia la cortesia di fare questo sforzo,
perché abbiamo l'impressione che solo altri settori abbiano la
tenuta necessaria e forse oltre il necessario, ma quello
ferroviario oggi è in particolare sofferenza.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Sull'orizzonte più ampio che ha
evocato il collega Louvin, quello che dice l'Assessore La Torre è
corretto: vi era un impegno da parte dell'Amministrazione regionale
a sostenere i costi per la gestione del servizio ferroviario, a
patto che ci fosse il trasferimento delle competenze. Quindi come
avrà modo di vedere, così come è accaduto per il bilancio che
abbiamo approvato l'anno scorso, si troverà 23.000.000 nei fondi
globali, c'è nel bilancio di quest'anno così come c'era nel
bilancio dell'anno scorso, pagina 143. Quindi direi che questa
situazione è molto chiara. D'altra parte la nostra posizione mi
pare che possa essere facilmente condivisa, immaginare di essere
semplicemente gli ufficiali pagatori senza avere nessuna voce in
capitolo mi pare sia non particolarmente edificante, anche perché,
fintanto che non ci sarà il trasferimento delle competenze, il
contratto di servizio di Trenitalia è sottoscritto con il
Ministero. Quindi paradossalmente ci troveremmo, se così fosse, in
una situazione dove dobbiamo pagare, ma non possiamo dire la
nostra! Ecco perché abbiamo una previsione che è assolutamente
coerente con quanto a suo tempo pattuito.
Per quel che è della questione più puntuale che riguarda la
previsione di 682.000 che appare decisamente ridotta rispetto alla
previsione del 2012, il contenimento più importante è la
diminuzione delle spese di gestione della tramvia intercomunale
Cogne-Eaux Froides-Plan Praz, nel senso che avevamo nel 2012 una
previsione di 600.000 e, in virtù delle decisioni che sono state
prese quest'anno, abbiamo una riduzione di oltre 500.000 euro. C'è
anche una riduzione del contratto di servizio integrativo di circa
il 20 percento, ma che è compatibile con questa riduzione generale
che abbiamo in virtù dell'andamento del nostro bilancio.
Presidente
- La parola al Consigliere Louvin.
Louvin (ALPE)
- Il chiarimento sul piano tecnico è utile.
Noi, dal 2010, con scarsissima varianza in avanti mettiamo in
bilancio una posta virtuale...noi, virtualmente...
(interruzione dell'Assessore Marguerettaz, fuori
microfono)
...se è un fondo globale di parte corrente, in realtà non esce,
se entrasse uscirebbe, io la leggo così...
(nuova interruzione dell'Assessore Marguerettaz, fuori
microfono)
...che poi non vengono spese, allora chiudiamo il cerchio
dicendo che alla ferrovia concretamente non arrivano 23.000.000!
Figurano in bilancio, non arrivano; lei dice che non escono,
ovviamente non arrivano, non c'è il sostegno alla gestione del
sistema ferroviario, ma soprattutto ci siamo impantanati nella
vicenda del trasferimento delle competenze. Ragazzi, qualcuno dovrà
pur rispondere del fatto che non si va avanti su questa vicenda, se
c'è la disponibilità ad accollarselo! Le norme di attuazione non
sono state fatte - credo - per niente! Ci è chiara la dinamica, è
una vicenda assolutamente virtuale; purtroppo quello che è reale è
un'altra cosa, sono i disagi ferroviari, ma su questo avremo modo
di tornare.
Presidente
- La parola al Consigliere Louvin sulle pagine
92, 93, 99.
Louvin (ALPE)
- Presidente, siccome sono responsabile
della chiamata delle prossime pagine che sono tre e che riguardano
prevenzione rischi, antincendi e fondi di riserva, volevamo fare
una valutazione complessiva con il Presidente in termini
assolutamente di tipo propositivo e di approfondimento. Siamo di
fronte al settore complessivo dei rischi, è stato evocato, il
Presidente è sempre stato in aula quando abbiamo parlato, quindi ha
colto la nostra preoccupazione; crediamo che ci sia necessità di
valutare molto bene i rischi a cui andiamo incontro.
Partiamo dalla funzione governo del territorio, rischi naturali
ed antropici, parte investimenti; gli investimenti erano di
10.000.000 nel 2010, scendono a 4.000.000 nel 2013, quindi c'è una
forte compressione...
(interruzione del Presidente della Regione, fuori
microfono)
...credo siano corretti i dati, sì, 4,320...sì, 10,3 e 4,3,
questi sono i dati che ci hanno fornito. Ripeto: 2010 gli
interventi di previsione e prevenzione 10.327.000 e 4.320.000 nel
2013...sono scesi del 60 percento, erano già scesi...
(interruzione dell'Assessore Marguerettaz, fuori
microfono)
...stiamo guardando nel lungo periodo, il Governo Rollandin è in
carica dal 2008, stiamo guardando complessivamente e, ripeto,
insieme alla sua responsabilità c'è anche la nostra, quindi non
stiamo adesso dicendo per agitare spettri, ma guardiamo
concretamente: qui c'è un arretramento complessivo.
Interventi di prevenzione e di ripristino: di nuovo da
10.000.000 del 2010 scendiamo a 9.090.000, un decimo...
(nuova interruzione dell'Assessore Marguerettaz, fuori
microfono)
...sì, crescono di qualche decina di migliaia di euro, ma
ripeto, l'anno di riferimento che prendiamo è l'ultimo anno di
bilancio integro, di bilancio pre-manovre. Siamo a questo ordine di
abbattimento; siccome non stiamo parlando qui di fenomeni
voluttuari, stiamo parlando di prevenzione rischi, ci interessa
molto sapere come ci possiamo attestare.
Investimenti per servizi antincendio: nel 2010, 4.800.000;
scendiamo nel 2013 a 838.000...qui converrà con me che rispetto
all'anno scorso abbiamo un 40 percento in meno, ma la botta è molto
dura.
Passando dal settore dei rischi idrogeologici ai rischi da
incendio, facciamo una valutazione un po' preoccupata per quanto
riguarda i servizi antincendio e protezione civile, sono servizi
che risentono anch'essi di una considerevole contrazione e, sempre
nella lettura che ne facciamo noi, dal 2010 in avanti. Anche lei
dovrebbe avere a sue mani lo storico che abbiamo richiesto e lo
potrà vedere.
Vengo all'ultimo aspetto che è quello dei fondi di riserva; i
fondi di riserva sono una questione che in genere era rimessa agli
uffici finanziari, l'Assessore La Torre - che è accompagnato in
questo momento dal Coordinatore - sa che in genere sono loro i
primi che dicono: questo va messo da parte perché questo potrebbe
essere quanto ci serve per far fronte. Il fondo di riserva per
spese obbligatorie ed impreviste è 5.000.000 nel 2010, scende
progressivamente e si attesta a 1.500.000, quindi è un terzo il
fondo di riserva. Il fondo di riserva per spese obbligatorie
impreviste è dimezzato: da 17.000.000 a 9.500.000, questo fa fronte
ad una serie di eventualità molto articolate.
Quindi ci chiediamo: siamo sufficientemente coperti? Prima
abbiamo la problematica di investimento rispetto ai rischi, poi
abbiamo le spese gestionali e di investimento del settore
antincendio e qui abbiamo, invece, delle spese impreviste a cui si
fa fronte finanziariamente; credo che possano rientrare qui anche
gli interventi indifferibili, a cui fa capo l'Assessorato dei
lavori pubblici, cioè se c'è una frana o un'eventualità si va a
pescare in questo fondi naturalmente. Ma se il fondo è risicato
oltre una certa soglia, nell'eventualità che speriamo non si
presenti di qualche fenomeno problematico, in che misura siamo
ancora coperti?
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente.
Solo per rispondere in maniera puntuale in merito alla difesa
dei rischi idrogeologici, pagina 92. C'è una lieve diminuzione
rispetto al 2012 perché le tre voci messe insieme fanno 5,4
rispetto ai 5,3, ma lei giustamente richiama dal 2010. Le ricordo
che qui troviamo questo tipo di intervento, che abbiamo inserito
perché teniamo conto che questo è un settore delicato ed abbiamo
cercato di ridurlo al minimo possibile, infatti è più o meno
globalmente la stessa cifra di investimento in questi anni. All'UPB
1.4.2.23 abbiamo infatti 10.000.000 nel 2013 che sono i rischi
inerenti alle colate di detrito, gli eventi calamitosi a favore dei
Comuni e 500.000 su quello che diceva lei, per somme urgenze se
dovessero succedere all'interno del territorio dei vari enti
locali. Questo UPB raccoglie i 16.000.000 del servizio integrato e
10.000.000 per la gestione dei rischi.
Inoltre le volevo dire che noi abbiamo anche chiuso quest'anno
un accordo, ma non possiamo iscriverlo a bilancio perché
tecnicamente non si può fare un intervento da parte dello Stato in
base alla legge n. 191/2009...un accordo per 4.558.000 che, appena
lo Stato ci trasmette, inseriremo a bilancio. Da notizie che ho, a
breve dovrebbe arrivare una trasmissione per 1.400.000 e, appena lo
abbiamo, lo trasmettiamo alle finanze che accertano l'ingresso di
queste risorse come entrate e noi possiamo gestirle come uscita.
Questa è una notizia importante, perché è una cosa che in questi
momenti di crisi siamo riusciti ad avere in accordo con le altre
Regioni.
Presidente
- La parola al Presidente della Regione,
Rollandin.
Rollandin (UV)
- Per quanto riguarda la pagina 93,
"Servizi antincendio", faccio notare che la differenza rispetto
all'anno scorso è che 3.500.000 per il soccorso pista prima erano
inseriti nello stesso capitolo, soccorso piste da sci, trasferite a
parte; poi ci sono 700.000 per elicotteri, anche quelli messi a
parte, 180 di trasferimento ai Comuni per vigili del fuoco
volontari e 330 per vestiario vigili volontari...questi fanno la
differenza.
Presidente
- La parola all'Assessore al bilancio, finanze
e patrimonio, La Torre.
La Torre (FA)
- Per quello che riguarda i fondi di
riserva, intanto credo sia molto corretta la domanda che fa il
collega Louvin, lo voglio tranquillizzare. Se lei si ricorda, la
legge n. 5/2001, quella che fa riferimento agli eventi calamitosi,
prevede che in quel caso tutto il bilancio diventa un fondo di
riserva; quindi, augurandoci di non averne mai bisogno da quel
lato, abbiamo la capienza del bilancio stesso che garantisce queste
situazioni. Poi questi fondi, che si contraggono perché
diminuiscono le risorse...lo tranquillizzo per una seconda volta:
sono calcolati con un ragionamento che deriva dalla base
dell'assorbimento nel tempo, in funzione di come sono stati usati.
Quindi le cifre che lei trova in funzione delle cose che ho detto
sono eque.
Presidente
- Con questo abbiamo terminato l'esame degli
allegati e, come hanno convenuto i Capigruppo, propongo di
interrompere qua i lavori per questa giornata e di riprenderli
domani mattina, alle ore 9.
La seduta è tolta.
---
La seduta termina alle ore 20,46.
