Classificazione
BILANCIO E CONTABILITA' REGIONALE



Oggetto del Consiglio n. 1115 del 24 marzo 2010 - Resoconto
OGGETTO N. 1115/XIII - Comunicazione di provvedimenti
amministrativi di variazione al bilancio.
Il Consiglio regionale
Premesso che l'articolo 29, sesto comma, della legge
regionale 4 agosto 2009, n. 30 (Nuove disposizioni in materia di
bilancio e di contabilità generale della Regione autonoma Valle
d'Aosta/Vallée d'Aoste e principi in materia di controllo
strategico e di controllo di gestione), stabilisce che le
deliberazioni della Giunta regionale che dispongono le variazioni
al bilancio sono trasmesse al Consiglio regionale entro quindici
giorni dalla loro adozione.
Rilevato che la legge regionale di approvazione del bilancio
di previsione della Regione per il triennio 2010/2012 ha
autorizzato la Giunta regionale ad apportare, con proprie
deliberazioni, variazioni al bilancio;
Richiamata la legge regionale n. 30/2009, nonché la legge
regionale di approvazione del bilancio di previsione per il
triennio 2010/2012;
Prende atto
della comunicazione delle seguenti deliberazioni della Giunta
regionale:
Oggetto n. 381 in data 19 febbraio 2010:
Variazioni al bilancio di gestione per l'applicazione della
legge regionale 23 dicembre 2009, n. 41 "Nuova disciplina delle
attività trasfusionali e della produzione di emoderivati".
Oggetto n. 382 in data 19 febbraio 2010:
Attribuzione alla competenza del bilancio di previsione per il
triennio 2010/2012 di entrate a destinazione vincolata della
Regione per l'anno 2009, non impegnate, ai sensi dell'articolo 29,
commi 1 e 2 della legge regionale 4 agosto 2009, n. 30. Variazione
al bilancio di previsione e conseguente modifica al bilancio di
gestione.
Oggetto n. 535 in data 5 marzo 2010:
Variazione
al bilancio di previsione della Regione per il triennio 2010/2012 e
conseguente modifica al bilancio di gestione per l'iscrizione di
assegnazioni statali e comunitarie relative al progetto "Alpenergy"
nell'ambito del programma di cooperazione transnazionale spazio
alpino 2007/2013.
Oggetto n. 536 in data 5 marzo 2010:
Variazioni
al bilancio di previsione della Regione per il triennio 2010/2012 e
a quello di gestione per il triennio 2010/2012 per l'applicazione
della legge regionale 7 dicembre 2009, n. 43 "Disposizioni in
materia di sostegno economico alle famiglie mediante concorso alle
spese per il riscaldamento domestico".
Président
- La parole au Conseiller Louvin.
Louvin (ALPE)
- L'Assessore non me ne vorrà se gli chiedo
un chiarimento, che discende dalla delibera n. 382 del 2010.
Risulta, si dice in delibera, che alcune entrate a destinazione
vincolata non sono state impegnate entro la chiusura dell'esercizio
finanziario stesso, non è chiaro quali siano le motivazioni; ma
poi, dal corpo della stessa deliberazione, non riusciamo a capire
quali siano le finalità a cui sono destinati specificamente i
contributi per lo sviluppo delle politiche sociali che vengono
assegnati sul capitolo 61529 e 61530 per un importo complessivo di
1.600.000 euro circa, tutti con descrizione "altri interventi di
assistenza sociale"... è un'indicazione molto generica.
Gradiremmo sapere intanto perché c'è stato questo non impegno
delle somme nell'esercizio finanziario 2009 e a quali attività in
particolare verranno devoluti questi fondi. Trattandosi di cifre
non irrisorie vorremmo vedere come vengono impegnate.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Per quanto attiene gli aspetti meno
tecnici non so se il collega Lanièce è in grado di fornire delle
delucidazioni.
In ogni caso faremo pervenire eventualmente la destinazione,
perché la variazione di bilancio in oggetto... questo provvedimento
è un provvedimento meramente di carattere tecnico; sui contenuti -
su cui giustamente il Consigliere Louvin ha chiesto chiarimenti -
se non abbiamo la documentazione la facciamo poi pervenire, sulla
destinazione di questi fondi.
La delibera di per sé tecnicamente cosa fa? Delle entrate che
sono vincolate ad una determinata finalità nel 2009, che non sono
state impegnate ed utilizzate correttamente, vengono rimodulate nel
bilancio di previsione del triennio 2010-2012, sempre per le stesse
finalità. Non sono in grado, adesso, di dare il dettaglio della
destinazione per il 2010 (nel capitolo 61529 i 718.000 o nel 2010
nel capitolo 61530 i 920.000 euro): non so se il collega Lanièce è
nella condizione di farlo ora, ma penso che l'Assessorato stesso
non abbia, allo stato delle cose, la programmazione complessiva e
la destinazione delle singole voci che verranno utilizzate per
questo importo. Prova ne è che questi sono importi che non sono
stati utilizzati con queste finalità nel 2009 e oggettivamente
devono essere rimodulati sul bilancio di previsione 2010-2012.
Quindi ci faremo eventualmente carico di farle pervenire quali
sono le iniziative più importanti che usufruiranno di questi
fondi.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente.
Il funzionamento del Fondo delle politiche sociali - come sapete
- è legato ad un impegno iniziale, poi man mano durante l'anno
viene stabilito quali sono i servizi e le convenzioni che vengono
attivate. Noi non possiamo durante l'approvazione del bilancio dire
in modo specifico quali sono le voci di spesa, perché l'impegno
avviene durante l'anno. Comunque è mia premura farle sapere, in
modo preciso, l'impegno di queste voci.
Président
- La parole au Conseiller Louvin.
Louvin (ALPE)
- Ne sapevo poco prima... ne so ancora meno
adesso! Nel momento della comunicazione al Consiglio almeno che si
chiarisca. Non si sa da dove vengano questi soldi, non si sa perché
arrivano a confluire nel bilancio regionale oltre la scadenza, non
sono riuscito a capire dove vanno... ringrazio per la cortesia che
dimostrano gli Assessori nell'impegnarsi a farci avere
successivamente le informazioni, se dobbiamo prendere atto, noi
prendiamo atto che non sappiamo niente di più di quanto molto
genericamente sta scritto nelle delibere.
Il problema è di ordine generale, ma lo evidenzio: quando si
fanno delle delibere di variazione al bilancio, di dare anche quel
minimo in più di spiegazione, perché ricordo con quale scioltezza
venissero passate, ma adesso mi pare che, trattandosi oltretutto di
cifre rilevanti, non sono gli aggiustamenti di poche migliaia di
euro a fine anno, qui stiamo spostando delle cifre cospicue...
almeno spiegare perché si movimenta in una direzione o nell'altra,
1.500.000 euro non sono bruscolini, quindi sarebbe più utile sapere
da dove vengono, come vanno e perché vengono registrati in ritardo!
Grazie.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie, Presidente.
È vero che qua si può dire di tutto e il contrario di tutto,
queste non sono assolutamente variazioni di bilancio dove andiamo a
spostare delle voci da un capitolo ad un altro capitolo,
finalizzate ad un intervento specifico e preciso. Questa è la
premessa, perché non possiamo confondere questa delibera con altre
variazioni di bilancio. Il tipo di variazioni di bilancio a cui
faceva riferimento il collega Louvin hanno una risposta precisa:
spostiamo 100.000 euro da quel capitolo ad un altro perché c'è
l'esigenza di avere questa somma o per una gara d'appalto o per un
intervento specifico. Qua è chiaro e lampante che sono fondi che
hanno un vincolo di destinazione...
Louvin
(fuori microfono)
- ... da dove
vengono?
Lavoyer (FA)
- ...prima non mi ha ascoltato, è stato
distratto! Questi sono fondi che avevamo a disposizione nel 2009,
vincolati per questo tipo di destinazione, che non sono stati
utilizzati; tecnicamente e correttamente questi fondi, con lo
stesso vincolo di destinazione, vengono spostati sui capitoli di
competenza del 2010-2012.
Non sono entrato nel dettaglio delle questioni dell'Assessorato,
ma l'Assessore mi conferma che non sono fondi alla base dei quali
c'è una destinazione già specifica nel momento di previsione, sono
un polmone a disposizione per questa tipologia di interventi e
verranno utilizzati a seconda dei progetti che emergeranno.
Penso che l'impegno di informare il collega Louvin sull'utilizzo
di questi fondi è totale, non può essere in questo momento prevista
in toto
l'utilizzazione di questi fondi. Da dove vengono
l'ho spiegato, le farò avere per iscritto anche la nota: sono fondi
vincolati assegnati al bilancio della Regione per il 2009 e non
impegnati. Non essendo impegnati, li rimoduliamo nel 2010-2012; è
un atto meramente tecnico.
Altra cosa è la variazione di bilancio, dove noi da un capitolo
spostiamo ad un altro capitolo; qui non spostiamo di capitolo, ma
diamo la possibilità di utilizzare con questo provvedimento tecnico
somme che non sono state utilizzate nel 2009.
Président
- Le Conseil prend acte.
