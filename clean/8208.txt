Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2649 del 26 febbraio 1987 - Resoconto
OGGETTO N. 2649/VIII - PARERE DI IDONEITÀ DI CUI AL DECRETO
DEL MINISTERO DELLA SANITÀ IN DATA 3 FEBBRAIO 1986, RELATIVAMENTE
ALLA COMUNITÀ TERAPEUTICA RESIDENZIALE "SAN GRATO" DI AOSTA - FRAZ.
SIGNAYES, VILLAGGIO GIOANET - GESTITA DALLA COOPERATIVA AGRICOLA
OMONIMA.
PRESIDENTE
: Do lettura del testo della delibera:
IL CONSIGLIO REGIONALE
- vista la richiesta di convenzionamento presentata in data
26.2.1983 dal rappresentante della Cooperativa agricola "San Grato"
sita nel Comune di Aosta, fraz. Signayes, villaggio Gioanet, la
quale gestisce l'omonima Comunità terapeutica per la riabilitazione
ed il recupero di soggetti tossicodipendenti, nella prospettiva del
successivo reinserimento sociale degli stessi, agli atti di
ufficio;
- visto il decreto del Presidente della Giunta regionale n.
876 in data 28.5.1985, recante l'autorizzazione all'apertura e
all'esercizio della predetta Comunità, ai sensi della L.R. n.
70/1982;
- visto il decreto del Ministero della sanità in data
3.2.1986 concernente "lo schema-tipo" di convenzione tra U.S.L. ed
associazioni di volontariato o società cooperative che svolgono
attività riabilitative a favore di soggetti dipendenti da sostanza
stupefacenti o psicotrope;
- visto l'ultimo comma della premessa al predetto schema-tipo
il quale fa esplicito riferimento al parere favorevole espresso dal
Consiglio regionale circa "l'idoneità della associazione (o
cooperativa) richiedente al perseguimento dei fini ed alla
realizzazione dei programmi sotto il profilo delle strutture,
attrezzature, personale e mezzi finanziari a disposizione della
stessa";
- vista la nota n. 11941/5 ASS in data 22.12.1986 indirizzata
all'Assessore regionale della Sanità ed Assistenza Sociale, con la
quale il Gruppo Tecnico Permanente di Lavoro per le attività di
programmazione, verifica, controllo e consulenza relative agli
interventi di prevenzione, cura e riabilitazione delle
tossicodipendenze di cui alla deliberazione di Giunta n. 6308 in
data 23.9.1985, comunica le conclusioni della istruttoria condotta
ai fini del parere di idoneità di cui trattasi, esprimendosi
favorevolmente:
DELIBERA
- di esprimere parere favorevole circa l'idoneità della
comunità terapeutica "San Grato" di Aosta, fraz. Signayes,
villaggio Gioanet, gestita dalla Cooperativa agricola omonima, al
perseguimento dei fini ed alla realizzazione dei programmi sotto il
profilo delle strutture, attrezzature, personale e mezzi finanziari
a disposizione, in un ambito di servizio integrato con il servizio
pubblico.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
È un adempimento che il Consiglio deve
fare per dare la possibilità alla Cooperativa San Grato di fare una
convenzione con l'U.S.L. per la comunità per tossicodipendenti che
attualmente è a Signayes, secondo quanto prevede il decreto
3.2.1986, dove nell'ultimo comma delle premesse dice che "Il
Consiglio regionale, con delibera (...) ha espresso parere
favorevole circa la idoneità dell'Associazione". Questa convenzione
tipo sarà stipulata tra U.S.L. e la Comunità San Grato al fine di
pagare direttamente, tramite U.S.L., tutti gli inserimenti che
lassù vengono fatti.
Finora gli inserimenti erano pagati dall'Amministrazione
regionale, così come sono pagati anche quelli fuori Valle. Ieri
mattina il gruppo permanente che si interessa del problema della
droga ha iniziato a prendere in esame tutte le richieste fatte
anche da Comunità fuori Valle, per poter almeno avere dei rapporti
più stretti per l'inserimento di questi ragazzi. Questo perchè la
difficoltà maggiore che incontriamo attualmente non è quella di
trovare le comunità che li accolgano, ma è quella di trovare le
comunità che li inseriscano immediatamente, in quanto quasi tutte
le comunità chiedono che prima dell'inserimento ci sia un periodo
di disintossicazione, che in genere è sempre di almeno 30-40
giorni. Durante questo periodo di tempo le comunità vogliono anche
avere dei colloqui con i ragazzi, e sovente fra il periodo di
decisione di inserimento da parte del tossicodipendente in una di
queste comunità al momento di accettazione, i giovani a volte
cambiano anche idea. Pertanto la soluzione migliore, visto che c'è
anche la richiesta specifica della "San Grato", era quella di
iniziare intanto a convenzionarsi con l'unica comunità che agisce
in Valle d'Aosta, ed in questo senso sia la relazione fatta dagli
organi dell'U.S.L. che dal Comitato permanente sulla droga danno
parere favorevole al riconoscimento di questa comunità.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI - (N.S.):
Alcuni recenti fatti successi in Valle
d'Aosta ci daranno prossimamente la possibilità di fare delle
osservazioni più ampie su questo problema, però mi sembra
interessante capire le parole dette dall'Assessore, che
testimoniano una difficoltà di immissione dei tossicodipendenti
anzitutto per quanto riguarda il tempo di attesa.
Vorrei sapere intanto in questo periodo dove vengono sistemati
tossicodipendenti, ed inoltre se non esistono delle difficoltà nel
merito del personale formato per la gestione sia del problema,
quindi a livello organizzativo-programmatorio regionale, sia a
livello di U.S.L., sia inoltre a livello di personale preparato a
seguire direttamente il lavoro di queste comunità. Mi pare di aver
sentito da parte del personale dell'U.S.L. che segue questo
problema una difficoltà nel senso di una carenza di organico, per
esempio anche soltanto per gestire i casi acuti. Quindi volevo
sapere se queste sono solo voci o se esiste davvero una certa
difficoltà per quanto riguarda il numero del personale.
Non ho sentito bene (proprio in termini uditivi) se questa è
l'unica comunità attualmente convenzionabile.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Ho bisogno di avere da parte
dell'Assessore delle assicurazioni che i ritardi accumulati nel
dare questa idoneità non abbiano comportato dei guai. Questa
comunità aveva fatto richiesta di convenzionamento nel febbraio
1983, cioè quattro anni fa; il Presidente della Giunta a maggio del
1985 aveva autorizzato all'esercizio questa comunità, quindi due
anni e sei mesi dopo; la Commissione tecnica ha dato il suo parere
a dicembre 1986, adesso, febbraio 1987, vorrei sapere se le
condizioni di operatività di questa comunità sono le stesse o
meno.
Ho avuto notizia di un abbandono, da parte del Presidente,
dell'attività; non so se è una notizia fondata, e siccome gli
operatori di questa comunità sono in numero limitato, il Presidente
della comunità svolgeva le funzioni di psicologo, e se manca una
delle figure principali diventa molto più debole la capacità
operativa della comunità stessa.
Chiedo all'Assessore se le condizioni esistenti quando è stata
presentata la domanda, sono le stesse esistenti oggi; cioè se
effettivamente oggi, quando il Consiglio dà il parere, lo dà ad una
situazione sempre valida come lo era al momento della presentazione
della domanda.
PRESIDENTE
: Ha chiesto di parlare il Consigliere Pascale,
ne ha facoltà.
PASCALE - (P.S.I.):
Molto brevemente perchè di droga
parleremo anche nel prossimo Consiglio, avendo già il nostro gruppo
presentato delle interpellanze in proposito. In linea di massima
siamo favorevoli a che vengano fatte delle convenzioni con delle
comunità private per integrare il servizio pubblico, soprattutto
dove quest'ultimo è estremamente carente come nella nostra Regione;
si tratta però poi di avere tutte le dovute garanzie su come questo
servizio viene svolto da parte della comunità privata.
Qui il gruppo tecnico di lavoro ha esaminato quelle che sono le
strutture, il personale, le attrezzature della comunità ed ha
espresso parere favorevole; ci auguriamo che questa istruttoria sia
stata fatta in modo completo. Sorge intanto il problema di chi poi
controlla il lavoro svolto da questa comunità - mi pare che già il
Consigliere Sandri aveva fatto una simile domanda - perchè occorre
del personale specializzato, all'interno dell'Assessorato o
dell'U.S.L. che poi effettuerà la convenzione, per seguire e
controllare come viene svolto questo servizio all'interno della
comunità.
In secondo luogo l'Assessore aveva parlato della difficoltà di
entrare in qualsiasi comunità per quel periodo di disintossicazione
di 30-40 giorni. Non ho ben capito se questo periodo di
disintossicazione avviene in questo caso all'interno della comunità
San Grato, o se all'interno della struttura dell'U.S.L..
In terzo luogo vorrei sapere se nelle intenzioni
dell'Assessorato e della Giunta ci si fermerà, per quanto riguarda
le comunità private per il recupero e reinserimento dei
tossicodipendenti, a questa iniziativa, o se ci sono altre
prospettive in merito.
PRESIDENTE
: Ha chiesto di parlare per la replica
l'Assessore alla Sanità ed Assistenza Sociale Voyat, ne ha
facoltà.
VOYAT - (U.V.):
Inizio a rispondere alla prima domanda
del Consigliere Sandri, che chiedeva dove sono sistemati
attualmente i tossicodipendenti. Ne abbiamo alcuni a Cuneo, altri
nelle vicinanze di Varese, uno o due a Firenze; non so esattamente
in quali comunità, ma si tratta di comunità riconosciute dalle
rispettive Regioni.
I tempi di inserimento di cui parlavo sono dovuti al fatto che,
non avendo qui un centro di prima accoglienza e disintossicazione,
e non avendo neppure dei rapporti stretti con queste comunità,
prima che l'inserimento sia fatto, dal momento della richiesta del
tossicodipendente (oppure dell'Amministrazione regionale) al
momento di accettazione passano sempre almeno 30-40 giorni.
Questo perchè, come dicevo prima, la comunità vuole portare
avanti dei colloqui con i tossicodipendenti a scadenze fisse, in
genere un colloquio ogni dieci-quindici giorni. Questo ci crea le
suddette difficoltà.
Il fatto che qui la disintossicazione finora sia sempre stata
affidata ad una unità operativa di psichiatria ha comportato delle
difficoltà in quanto, come tutti sanno, i locali non sono i più
idonei per fare anche questo servizio. Si aggiunge poi la
difficoltà del personale che lamenta un sovraccarico di lavoro e
che non riesce a seguire tutti i casi che gli vengono presentati
durante gran parte del giorno, cosa che invece sarebbe possibile ed
auspicabile poter fare.
L'Assessorato ha chiesto ultimamente un parere alla Commissione
permanente in merito a dove e come istituire un centro di prima
accoglienza, che servirebbe a dare nel periodo relativo a questa
prima disintossicazione una preparazione all'inserimento del
giovane nelle comunità. Pertanto il lavoro che fanno adesso le
comunità, lo potremmo fare noi qui in loco.
Venendo alla questione del personale, se parliamo di personale
U.S.L. è vero che ci sono delle rimostranze, in quanto esso non
riesce a seguire completamente tutti i casi che si presentano. Se
invece parliamo del personale della San Grato, le relazioni, sia
dell'U.S.L. che della Commissione, parlano di personale che ha
sulla base del curriculum o del titolo di studio le qualità per
poter esercitare questa attività. Una precisazione: a me risulta
che ultimamente il Presidente della comunità abbia ripreso a
lavorare. Al momento della stipulazione della convenzione, se la
Cooperativa non avrà più quell'organico necessario, l'U.S.L. potrà
anche non firmare la convenzione, ma questa è una cosa che si deve
dimostrare al momento della stipula. Attualmente possiamo solo dire
che la cooperativa si avvale di personale qualificato e quindi è in
grado di seguire i casi che dalla Regione o dall'U.S.L. verrebbero
inseriti in questa comunità.
I ritardi: è vero che la richiesta di convenzione da parte della
San Grato è di alcuni anni fa, ma è anche vero che la convenzione
tipo è stata emanata il 3 febbraio 1986 con decreto del ministro, e
pertanto solo a quel momento noi abbiamo dato incarico all'U.S.L.
per fare queste convenzioni. È stato chiesto chi sia incaricato di
controllare il lavoro svolto dalla comunità convenzionata. Il
controllo, se la convenzione è fatta (come sarà fatta) dall'U.S.L.,
verrà esercitato tramite personale dell'U.S.L., quindi saranno loro
ad incaricare il servizio per effettuare i controlli.
Circa il luogo dove verrà effettuata la disintossicazione, non è
che la comunità San Grato faccia anche la prima e immediata
disintossicazione; per questo dovremo vedere, come dicevo, di
istituire un centro di prima accoglienza. Siamo però, convinti che
avendo una convenzione con la comunità San Grato, ed essendo tutti
nella stessa città, ci sarà la possibilità di mettere in contatto
immediatamente i giovani con la comunità e chiedere a quest'ultima
di ridurre i tempi di accettazione, oppure di dire agli assistenti
sociali della Regione o all'Unità operativa di psichiatria quale
attività di pre-inserimento vorrebbe questa comunità. Sono convinto
che facendo questa convenzione ed avendo una collaborazione più
stretta, i tempi per l'inserimento per chi vorrà andare in questa
comunità saranno molto più brevi.
Dicevo prima che attualmente l'Amministrazione regionale non ha
nessun convenzionamento con nessuna comunità, in quanto finora
garantivamo l'inserimento, tramite l'interessamento
dell'Assessorato, nelle comunità prescelte dai giovani
tossicodipendenti, ma non avevamo mai fatto delle convenzioni, non
volendo obbligare nessuno ad andare in quella specifica comunità.
Riteniamo di dover fare questa convenzione con la comunità San
Grato in quanto è l'unica ad agire sul territorio della Valle
d'Aosta, e questo ci darà anche la possibilità, convenzionandoci
noi, di avere uno scambio di posti di ricovero con altre Regioni e
di inserire direttamente senza passare per altre U.S.L. o tramite
altre Regioni, così come si fa adesso.
Altre convenzioni si potrebbero anche fare in futuro, ma in quel
caso saremmo senz'altro portati a indirizzare i giovani in queste
comunità; quello che invece a noi interessa è di avere l'elenco
riconosciuto di tutte le comunità che ci sono nelle diverse Regioni
d'Italia e di avere la possibilità di inserirli. L'unica cosa che
ci necessita sarebbe quella di poter avere un rapporto più stretto
con queste comunità e tutto questo lavoro preparatorio di
inserimento che fanno loro, poterlo fare noi in loco.
In questo senso abbiamo già delle risposte positive da parte di
alcune di queste comunità, le quali verranno ad Aosta entro il 15
marzo. Per quella data vedremo di organizzare una serie di riunioni
con i responsabili, al fine di chiedere alle comunità quale lavoro
di pre-inserimento vogliono. Se saremo in grado di fare questo
lavoro di pre-inserimento, chiederemo di inserirli prima dei 30-40
giorni attuali.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI - (N.S.):
Volevo sottolineare una cosa che non ho
sentito nelle parole dell'Assessore: quando chiedevo dove fossero
accolti i tossicodipendenti che volessero arrivare ad una
riabilitazione, era perchè non solo non penso che ci siano soltanto
problemi di tempo, ma perchè penso ci siano anche problemi di
luogo. La mia impressione è che qualcuno di questi sia stato
alloggiato perfino in alberghi, in attesa di trovare una situazione
più idonea. E questa è un po' la sensazione che ricavo dai ritardi
cui già accennava il Consigliere Mafrica, ritardi che non sono
dovuti secondo me alla mal disposizione, perchè è evidente che
tutti siamo preoccupati di questo problema, ma al fatto che manchi
in U.S.L. - e mi è stato confermato dall'Assessore - e forse anche
all'interno dell'Amministrazione regionale all'Assessorato alla
Sanità ed Assistenza Sociale, il personale idoneo in termini di
qualità ed anche di tempo, per seguire questo problema. Faccio
presente che il personale laureato attivo all'interno
dell'Assessorato alla Sanità è molto scarso, ha molti compiti da
svolgere, e comunque non esiste nessun laureato con qualifiche tali
da potersi interessare a questo problema, tipo un medico-psichiatra
o uno psicologo.
Discorsi simili si possono fare anche all'interno dell'U.S.L.,
nel senso che il personale disponibile a seguire questi problemi è
scarso e ha dei problemi di sovraccarico lavorativo sia in fase di
accoglimento ai fini del personale dell'unità di psichiatria, sia
anche a livello di coordinamento. Che io sappia all'interno
dell'U.S.L. c'è un tecnico laureato che segue questi problemi, il
che mi sembra molto poco.
Credo che sia un dovere della Giunta regionale, proprio per
evitare di dovere sempre e soltanto dipendere da strutture di fuori
Valle, e vista la cortesia che hanno queste comunità di altre
Regioni ad accogliere nostri concittadini, quello di fornire alle
altre Regioni la stessa possibilità di scambio, cosa peraltro già
detta anche dall'Assessore. Si rende necessario quindi fare delle
strutture, cercando di risolvere il nodo che secondo me è quello
del personale, soprattutto a livello di programmazione e
organizzazione, più che di gestione concreta, compito che può
essere affidato alle comunità private.
Volevo soltanto sottolineare i problemi che sorgono per la
mancata applicazione del piano sanitario, per cui ci sono delle
sovrapposizioni di ruoli e dei mal collegamenti fra l'U.S.L. e la
Regione, perchè in questo caso come in altri gli assistenti sociali
dipendono dalla Regione, l'Unità operativa di psichiatria dipende
dall'U.S.L. e forse parte dei ritardi sono dovuti. a questi
inconvenienti.
Forse ci sono alcuni problemi per quanto riguarda il personale
in questo momento addetto alla comunità e mi sembra di capire da
parte dell'Assessore - ed è una domanda che pongo per avere delle
spiegazioni in merito - che il momento in cui ci sarà la
convenzione sarà anche quello in cui la fotografia del personale
che opera in comunità sarà valida. Per cui la situazione attuale
non è importante, mentre bisogna che l'U.S.L. verifichi al momento
in cui va a fare la convenzione chi effettivamente lavora.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Voteremo a favore di questa
deliberazione, e ci atteniamo all'oggetto, senza affrontare per il
momento tutto il problema della diffusione della droga in Valle
d'Aosta, perchè è questo quello di cui dobbiamo discutere: una
parte limitata.
Consideriamo un giudizio tecnico quello che viene dato,
fidandoci di quanto ci dicono le Commissioni preposte ad esaminare
l'idoneità di queste strutture.
Sappiamo che lavorare in questo campo è molto difficile, che le
persone che si impegnano incontrano grandi difficoltà, quindi non
vogliamo esprimere giudizi che non derivino da elementi di
controllo fatti da tecnici e persone qualificate a farlo. Però
abbiamo sollevato un problema, l'Assessore ci ha confermato che
esiste, cioè che nei tempi trascorsi dalla richiesta di
convenzionamento e il momento attuale la comunità si è parzialmente
disgregata, nel senso che alcuni operatori hanno abbandonato quel
tipo di attività.
L'Assessore aspetta di verificare quando ci sarà la stipula
della convenzione; noi chiediamo che ci sia una verifica vera e
propria, e consideriamo questo atto come quello che permette questa
verifica.
Votiamo a favore con l'invito a fare tutte le verifiche
necessarie e con l'impegno a tornare per un dibattito più ampio in
questo Consiglio sul problema della diffusione della droga in Valle
d'Aosta.
PRESIDENTE
: Ha chiesto di parlare il Consigliere Pascale,
ne ha facoltà.
PASCALE - (P.S.I.):
Votiamo a favore della delibera con
una raccomandazione, perchè c'è stato un punto nella risposta
dell'Assessore che ci preoccupa, là dove dice che al momento in cui
si avrà la comunità San Grato si cercherà di ridurre questo tempo
di disintossicazione per ottenere al più presto l'accettazione del
tossicodipendente presso la comunità.
Penso che se le altre comunità richiedono questo periodo di
disintossicazione di 30-40 giorni, lo fanno per un motivo
terapeutico, perchè questo soggetto, prima di entrare nella
comunità sia sufficientemente preparato e non vada a creare del
turbamento all'interno della comunità stessa per il servizio che
deve dare.
Il problema non è quello di ridurre questo periodo di
disintossicazione, ma quello di creare in maniera prioritaria il
centro di prima accoglienza, perchè è questo che è essenziale,
anche per poter dare ai giovani i giusti suggerimenti sulle
comunità dove preferiscono andare. Quindi la raccomandazione è di
non fare delle pressioni sulla comunità, solo perchè deve
convenzionarsi con l'U.S.L., ad accettare subito delle persone
anche se non sono preparate ad essere inserite, ed invece chiedere
al gruppo tecnico di lavoro di predisporre al più presto il
programma per la creazione del centro di prima accoglienza.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
Intervengo per dare ulteriori
chiarimenti. Intanto non è che, quando parlo di Assessorato sia
l'Assessore che dà i consigli, ma è presente il personale
incaricato e preparato per questo. Esiste un ufficio in cui operano
le assistenti sociali che si interessano di questi problemi.
Il fatto che ci sia la riduzione dei tempi per l'inserimento
preoccupa il Consigliere Pascale; il problema non è di diminuire in
sè e per sè il tempo di disintossicazione, ma è di ridurre il
periodo di inserimento. Il periodo di inserimento in genere queste
comunità lo vogliono per avere la garanzia, conoscendo il soggetto,
che costui abbia la volontà di disintossicarsi, perchè se non
intravedono questa volontà nel soggetto, non lo accettano nemmeno.
Vorremmo ridurre questo tempo di inserimento e anzichè far passare
30-40 giorni, arrivare solo a 15-20 giorni; questo ci darebbe la
possibilità di inserire dei giovani che altrimenti potrebbero di
nuovo perdersi, in quanto cominciano già con le strutture
dell'U.S.L. un primo periodo di disintossicazione, ma poi
ricominciano a drogarsi. La riduzione dei tempi per un giovane che
ha la volontà, vogliono dire forse riuscire ad inserire un maggior
numero di ragazzi ed avere risultati più positivi.
Quando il Consigliere Mafrica mi dice che è diminuito il
personale, è vero, in effetti il personale è diminuito, ma sono
d'altro lato diminuiti anche i ricoveri. Può darsi che a quel
momento la comunità, avendo solo tre o quattro ragazzi inseriti,
non necessiti di tutto il personale di cui dispone, pertanto chi ha
la possibilità di riprendere la sua attività, lo fa. Se però la
convenzione venisse in futuro stipulata con l'U.S.L., l'U.S.L.
potrebbe chiedere che fosse garantito un certo numero di personale,
dove l'assistenza medica è fatta da un medico, un sociologo, uno
psicologo, e tutte le altre figure necessarie, per cui la comunità
deve mettere a disposizione per contratto quel personale. È a quel
momento che serve la garanzia, mentre finora si è dato un giudizio
positivo sui nominativi segnalati dalla comunità, in quanto sono
persone all'altezza della situazione.
Il fatto che ci siano dei giovani alloggiati in alberghi:
purtroppo questo succede come è già successo, e prevediamo che
succeda ancora, per il fatto che ci sono giovani che sono esclusi
dall'ambito familiare. A quel momento, non avendo la possibilità di
inserirli in comunità e dare loro una indipendenza con un lavoro o
l'inserimento in un ambito familiare, siamo obbligati a trovare
delle soluzioni. La prima soluzione non è altro che quella di
alloggiare questi giovani in alberghi, fintanto che non trovano una
loro sistemazione.
In merito all'obiezione del Consigliere Sandri che non ci sia
sufficiente personale laureato in Assessorato, bisognerebbe vedere
dov'è la necessità di personale laureato o meno, perchè non è detto
che solo il personale laureato riesca a fare un certo lavoro. Ad
ogni modo c'è la disponibilità in organico di posti che sono già
stati messi a concorso, e se questo non è ancora stato fatto
attualmente, è solo perchè l'Assessorato non dispone di spazi.
Aspettiamo che ci sia la disponibilità di locali in quanto è
preventivato lo spostamento di Assessorati e che ci sia la
possibilità di fare questi concorsi, iniziando queste nuove
attività all'interno dell'Assessorato.
PRESIDENTE:
Pongo in votazione la delibera in
oggetto:
ESITO DELLA VOTAZIONE
Presenti:27
Votanti:26
Favorevoli:26
Astenuti:1 (Tamone)
Il Consiglio approva
Il Presidente Bondaz precisa che il Consigliere Tamone si
astiene in quanto socio della Cooperativa.
