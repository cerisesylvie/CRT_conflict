Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 590 del 16 luglio 2014 - Resoconto
OGGETTO N. 590/XIV - Interrogazione: "Problematiche relative
all'accorpamento di strutture presso l'Ospedale Parini di
Aosta".
Presidente
- Ha chiesto la parola l'Assessore Fosson, per
la risposta da parte del Governo; ne ha facoltà.
Fosson (UV)
- Sì, grazie Presidente. Buongiorno a
tutti.
Rispondo subito alla prima domanda su un problema che a volte i
titoli dei giornali non rappresentano tutto il lavoro e quanto è
stato fatto. Il problema mi sembra risolto positivamente, con una
riorganizzazione, ma soprattutto con un'eliminazione di sprechi che
non possiamo più permetterci. Questo può essere da noi un pochino
sensazionistico, però succede anche in grandi ospedali d'Italia,
che d'estate, proprio perché vengono eseguiti meno interventi.
Anche qui da noi, c'è l'orientamento di essere operati d'estate per
un'ernia, e obiettivamente altri interventi vengono dilazionati
d'estate. Le faccio un esempio: il Sant'Orsola di Bologna, che è
uno dei più grandi ospedali d'Italia, ha 3 divisioni di Chirurgia;
d'estate queste vengono accorpate. Non solo, ma ho parlato
recentemente con l'Assessore Saitta del Piemonte, e loro accorpano
addirittura - lo dico come proposta - il sabato e la domenica, dove
c'è un'occupazione dei posti letto pari al 20-30 percento. Si fanno
questi accorpamenti per eliminare gli sprechi, senza assolutamente
compromettere la sicurezza del malato.
Il nostro è stato - e la sua domanda è giusta - un accorpamento
forse organizzato con poco tempo, nel senso che c'è stata
un'emergenza e lì c'è un errore dell'Ufficio infermieristico, nel
senso che, in seguito a un'interpretazione sindacale che prima era
vista in un altro modo, si è ritenuta giusta la richiesta fatta di
concedere due settimane (15 giorni consecutivi) a chi li chiedeva
d'estate. Una cosa che mi sembra giusta, ma che però non è stata
organizzata nel modo corretto per cui, di colpo, ci si è trovati
tra maggio-giugno con 300 turni scoperti per consentire a questo
personale di andare in ferie. Ripeto, forse si è saputo un po' in
ritardo e si poteva fare diversamente. Certo, si potevano chiudere
dei servizi, cioè si potevano chiudere le sale operatorie, si
poteva assumere nuovo personale; ecco, io penso che questa fosse
l'unica soluzione non possibile, a parte la questione economica:
assumi del personale, ma comunque dev'essere formato. È stata una
decisione aziendale, presa con i responsabili dei Reparti, con le
Caposala, con un percorso sindacale, e si è deciso di accorpare dei
Reparti affini nella stessa area, cioè nello stesso Dipartimento,
Reparti che, insieme, d'estate, non raggiungono il 100 percento di
occupazione dei posti letto per le motivazioni che le ho detto;
soprattutto l'Urologia e la Chirurgia, affini come chirurgie e come
tagli, d'estate hanno una percentuale di occupazione per un tempo
limitato. Si sa che c'è stata una grande paura: "ci
accorpano"...ecco, ma la nostra è un'assunzione di responsabilità,
è una cosa prevista fino al 30 di agosto, quindi provvisoria.
L'Urologia, con la sua chirurgia endoscopia, tutto quello che si
faceva normalmente continua ad essere fatto e non rientra in quel
tipo di accorpamento. Quindi il personale, i sindacati poi hanno
richiesto in questo percorso - che ripeto è stato forse un po'
breve - che ci fosse un'infermiera che proveniva da un settore non
suo accompagnata da un'altra infermiera del settore di
appartenenza.
"Se vi sia in itinere un percorso formativo": sicuramente l'idea
di mettere insieme dei servizi affini, là dove c'è un'occupazione
ridotta in certi periodi, è da implementare. Questo succede già in
altre branche; per esempio, la Medicina interna ha tutta una serie
di mobilitazioni del suo personale all'interno del Dipartimento già
da tempo: l'infermiera dell'Oncologia va in Dermatologia, c'è uno
scambio all'interno di un Dipartimento e se ciò è fatto bene trova
proprio conferma la funzione del Dipartimento. Le Chirurgie
specialistiche, per esempio la Chirurgia vascolare e la
Cardiologia, che sono nello stesso Dipartimento, già hanno questo
scambio di professionalità. Sempre più - ne abbiamo parlato l'altro
giorno - l'articolo 22 del nuovo Patto per la salute parla proprio
di questa flessibilità, cioè la possibilità di usare forme di
accorpamento. E' finita l'idea del "io sono di questo Reparto, di
questo Primario", eccetera. Le professionalità devono essere più
flessibili e rientrare sicuramente in un piano organizzativo
diverso. Si va verso l'infermiera di Dipartimento, come questo le
dicevo del Piemonte, ma se andiamo a vedere anche il decreto
Balduzzi che abbiamo richiamato qui, diverse volte, non solo per il
numero dei Primari previsti a posti letto, prevede intanto la
chiusura di Reparti che non arrivano a una certa percentuale di
saturazione, perché non ce lo possiamo più permettere, ma anche
Balduzzi prevede la chiusura di Reparti che non abbiano 17 posti
letto. Noi abbiamo dei piccoli reparti con 10-11 posti letto,
Strutture complesse, che magari il sabato e domenica hanno 2-3
malati con un organico pieno.
"Quale risparmio c'è stato"? risponde un grande risparmio. A mio
avviso non sono stati sospesi degli altri servizi. Avessimo sospeso
le sale operatorie, voleva dire che le cataratte ritornavano a un
anno di attesa, eccetera, eccetera. Sarà da implementare - mi
sembra giusto - la turnazione all'interno di un Dipartimento per
raggiungere per esempio quello che si diceva, intensità di cure,
cioè quella nuova riorganizzazione in cui non c'è più il cartello
"Struttura...Primario...", ma un organico che abbia più
flessibilità. È sicuramente un fatto culturale nuovo, ma che
porterà un grande vantaggio perché le nostre infermiere e il nostro
personale sono molti preparati. Il turnare all'interno di un
Dipartimento ha acquisire nuova professionalità allo stesso
operatore, ma anche al Reparto stesso, perché la differenza per
esempio di un'organizzazione all'interno di un Reparto, può essere
diversa e migliore di un altro. Nell'ambito della stessa Struttura,
io penso che questo possa dare dei vantaggi. Mi piace ricordare
alla fine - e lo ringrazio - quanto dice sul giornale il
responsabile del sindacato più rappresentativo del comparto sanità,
che afferma: "quando ci hanno comunicato questa scelta ci siamo
allarmati, ma gli spostamenti sono stati fatti con criterio".
Grazie.
Presidente
- Grazie. Ha chiesto la parola la Consigliera
Carmela Fontana, per la replica; ne ha facoltà.
Fontana (PD-SIN.VDA)
- Grazie Presidente.
Prendiamo atto della risposta che ci ha fornito l'Assessore.
Come non essere d'accordo su quello che ci ha appena detto? Bisogna
risparmiare, ci sono delle leggi che ce lo impongono, siamo
d'accordo su questo, ma secondo me è stato sbagliato il metodo,
perché non si può, nell'arco di un mese, fare queste scelte,
automaticamente portano panico alla popolazione e anche agli
operatori. Non lo dico io, sono i sindacati stessi che dicono che
denunciano da tempo lo spostamento senza un'adeguata
formazione.
Io condivido quello che dice lei, l'ha detto più volte anche
lei: il mondo non è più come prima, le risorse sono di meno, e
bisogna fare il possibile per andare nella direzione di accorpare
le strutture, proprio nel senso di risparmiare. Noi l'abbiamo
sempre detto, però non siamo d'accordo che si tocchino i servizi.
"Ho visto in un'intervista"...adesso non ricordo se era sulla
Gazzetta
, dove si dice che "i servizi sono sempre di
qualità"...ma come si può dire sempre questo? Secondo me, invece,
bisogna dire le cose come stanno! Ci sono dei tagli enormi, lei sa
benissimo che non solo in Ospedale, ma sentiamo anche nelle Case di
riposo, al J.B. Festaz o nelle altre strutture, la carenza di
personale che c'è! E il personale che c'è deve fare il lavoro
sovramenzionato, perché non ci riesce. Il grido d'allarme non lo
sento solo io, lei lo sa, lo abbiamo affrontato più volte. Allora,
a questo punto, forse bisogna partire dall'alto, fare una
riorganizzazione, ma non nell'arco di un mese, mettersi intorno a
un tavolo, insieme ai sindacati, insieme ai dirigenti, insieme a
tutti gli attori, e fare una vera riorganizzazione, allora sì che
ha un senso, perché poi alla fine si è fatto...è stato fatto questo
passaggio, un allarmismo, abbiamo visto poi che, come
risparmio...lei stesso ha detto non è che è stato tantissimo...ho
capito, non sono stati chiusi i servizi, però secondo me bisogna
prevenire prima, perché queste azioni sembrano veramente ridicole.
Abbiamo tanti di quei problemi, cominciamo ad affrontarli uno per
uno, allora sì che diamo dei servizi ai pazienti e anche i parenti
degli ammalati non sono così...preoccupati. Adesso è un allarme
unico, vuol dire che c'è qualcosa che non funziona!
Allora, io mi permetto davvero di dire di prendersi l'impegno,
questo programma va fatto subito, a lungo termine, non si può
aspettare l'estate e dare la colpa alle persone che devono andare
in ferie! Da che mondo è mondo, il lavoratore ha sempre avuto
diritto, per contratto, alle ferie...è l'azienda che si deve
preoccupare di gestire questa situazione, ma in tutti i posti
funziona così! Un'azienda che arriva a maggio e scopre che deve
dare le ferie al personale e accorpa...cioè mi sembra veramente che
sia stato sottovalutato, non è colpa del personale! Già lavora
male...no, non sto dicendo che l'ha detto lei, però viene fuori che
è stato accorpato non perché non c'è stata un'organizzazione come
si deve, ma per le ferie! Certo, qui è la dirigenza che deve
prendere atto che ha sbagliato e non può continuare ad andare
avanti così, perché noi non solo dobbiamo veramente tutelare gli
operatori...perché fanno un lavoro difficile, in situazioni in cui
veramente manca tantissimo personale. L'assurdità è che abbiamo una
disoccupazione altissima e non si può assumere, però penso che di
infermieri ce ne siano tanti, magari anche negli uffici...è lì la
programmazione: vedere dove mancano d'estate e sostituire...che poi
sono 5 infermiere, in tutta la struttura non avevamo 5 infermiere
che potevano sostituire quelle che sono andate in ferie? Non ci
credo, Assessore, veramente non ci credo, il personale so che c'è,
qui manca una programmazione lungimirante, anche per il futuro, a
partire dall'USL, ma anche in strutture come le Case di riposo,
perché così non si può andare avanti. Solo quando si farà questo,
allora possiamo dire che veramente c'è la volontà di andare in
quella direzione. Grazie.
Presidente
- Grazie. Allora il punto 6, se siete
d'accordo, lo discuteremmo col punto 16 dell'ordine del giorno. Va
bene? Quindi, se siamo d'accordo, passiamo al punto 7 dell'ordine
del giorno.
