Classificazione
LAVORO


Resoconto integrale del dibattito dell'aula
Oggetto del Consiglio n. 2575 del 17 aprile 2002 - Resoconto
OGGETTO N. 2575/XI Situazione occupazionale presso l'Ipermercato
"Carrefour" di Pollein. (Interpellanza)
Interpellanza A conoscenza della situazione venutasi a creare
all'Ipermercato Carrefour di Pollein nei rapporti fra la Direzione
della Società e le organizzazioni sindacali della Valle
d'Aosta;
Preso atto del malcontento esistente fra i lavoratori per la
politica antisindacale messa in atto dalla Società;
Visto l'eccessivo avvicendamento avvenuto nel personale dal 1999
ad oggi;
Preso atto delle convenzioni stipulate fra l'Ipermercato
Carrefour e la Regione Valle d'Aosta;
Appreso che le OO.SS. intendono intraprendere le iniziative che
ritengono più opportune per riportare al Carrefour un clima di
convivenza per salvaguardare i diritti dei lavoratori;
i sottoscritti Consiglieri regionali
Interpellano
la Giunta regionale e l'Assessore competente per sapere:
1) quante sono le unità lavorative occupate presso l'Ipermercato
"Carrefour";
2) quanti sono i lavoratori che dal 1999 ad oggi sono stati
licenziati o che si sono dimessi;
3) se è a conoscenza della politica antisindacale messa in atto
dalla Direzione aziendale;
4) se, e come, intende intervenire affinché vengano rispettate
le convenzioni sottoscritte con la Regione Valle d'Aosta e perché
siano salvaguardati i diritti dei lavoratori e dei loro
rappresentanti sindacali.
F.to: Beneforti - Squarzino Secondina
Président
La parole au Conseiller Beneforti.
Beneforti (PVA-cU)
Sono trascorsi due anni ormai da
quando portammo in questa sede il problema del personale in forza
al "Carrefour" di Pollein: era il 15 marzo del 2000; lo portammo
perché allora erano state licenziate 50 unità lavorative.
L'Assessore Lavoyer, in quell'occasione affermò che si trattava di
50 unità lavorative lasciate a casa per scadenza di contratto, per
cui disse che non si poteva parlare di licenziamenti. Riaffermò
anche che dei 200 dipendenti circa 35 provenivano da punti di
vendita, 40 dall'ex "Mega" e 125 erano assunti, 73 a tempo
determinato, di cui 20 erano passati a tempo indeterminato, e i 50
che erano stati licenziati.
In questi due anni devo dire che molte sono le cose accadute,
tant'è vero che hanno indotto le organizzazioni sindacali a
denunciare pubblicamente ciò che sta avvenendo per quanto riguarda
la garanzia del posto di lavoro, visto l'eccessivo avvicendamento
del personale, visto la non sussistenza dei diritti sindacali. Le
organizzazioni sindacali affermano che ci sono pressioni
dell'azienda per invitare i dipendenti a non iscriversi alle
organizzazioni sindacali. Le denunce sindacali riguardano anche il
rispetto delle convenzioni a suo tempo sottoscritte con la Regione:
basta leggere un documento che hanno rimesso le quattro
organizzazioni sindacali che operano in Valle d'Aosta, per rendersi
conto che quanto sto esponendo rappresenta ciò che è contenuto
nella denuncia dei sindacati e dei lavoratori.
Se l'Assessore vuole, gli faccio poi avere il documento emesso
dalle organizzazioni sindacali ed è proprio in base a questa
denuncia delle organizzazioni sindacali che ci è stato richiesto di
presentare questa interpellanza. Siamo infatti qui a chiedere di
rispondere alle quattro domande che le rivolgiamo, con la
preghiera, Assessore, di non ricercare giustificazioni come spesso
e volentieri avviene, ma dando delle risposte che siano
accettabili, perché queste risposte vengono date a me, qui, in
questa sede, ma sono rivolte anche alle organizzazioni sindacali e
ai lavoratori che operano in questo supermercato. Credo che questo
derivi anche dal fatto che la Regione non può avallare un
comportamento e faccia ricadere oltre che sul piccolo commercio,
come è avvenuto, anche sui lavoratori le conseguenze della
riconversione dell'area autoportuale di Pollein.
È vero che tutto può avvenire in questo mondo valdostano, ci
sono tante cose anomale, e c'è anche purtroppo chi si arricchisce a
spese dei senza lavoro, ma ciò non può né deve avvenire con
l'avallo delle istituzioni democratiche, con l'avallo della
Regione, perché questo, se non si cambia, è ciò che sta avvenendo e
che non possiamo né dobbiamo accettare!
Termino qui e resto in attesa della sua risposta, riservandomi
di replicare successivamente.
Président
La parole à l'Assesseur au tourisme, aux
sports, au commerce et aux transports, Lavoyer.
Lavoyer (SA)
Devo dire che il Consigliere Beneforti è
molto abile nella sua…
Beneforti
(fuori microfono)
… mai quanto l'Assessore
Lavoyer…
Lavoyer (SA)
… faccio una
premessa: qui non c'è il difensore del "Carrefour" e dall'altra
parte il difensore dei lavoratori e delle organizzazioni sindacali,
oppure il difensore del "Carrefour", della grande distribuzione, e
il difensore della piccola distribuzione! Cercherò di dare delle
risposte il più possibile esaurienti, oggettive su quelli che sono
i quesiti; poi, eventualmente nella conclusione, tornerò su questa
premessa; però volevo chiarire che qui non c'è chi sta da una parte
o dall'altra! Io non devo giustificare proprio nulla, cerco di dare
delle risposte, capire se gli accordi che "Carrefour" ha preso con
l'Amministrazione regionale in riferimento a convenzioni sono stati
rispettati ed eventualmente come Amministrazione regionale
intervenire nel momento in cui si è chiamati in causa.
Prima domanda, rispondo puntualmente all'interpellanza: in
questo momento il personale occupato è composto di 216 unità
lavorative, di cui 122 part-time e 94 full-time.
Seconda domanda: il numero totale dei dipendenti che hanno
cessato il loro rapporto lavorativo dall'1 aprile 2000, data
dell'entrata a regime delle assunzioni previste, al 31 marzo 2002,
è pari a 231 unità.
Terza domanda: nessuna comunicazione formale risulta finora
essere stata indirizzata, non dico all'Assessorato, ma alla
Regione, da parte dei lavoratori o di rappresentanze in merito a
tale questione. Al riguardo, si osserva che in ogni caso la materia
in primis è di competenza dell'Ufficio del lavoro per quanto
attiene azioni antisindacali che ho sentito sottolineare anche
dall'interpellante; Ufficio del lavoro che tuttora dipende dal
competente ministero e a cui spettano istituzionalmente le
iniziative volte all'accertamento di eventuali infrazioni alle
vigenti norme in materia di lavoro.
Ciò non significa che da parte dell'Assessore, dell'Assessorato
e della Giunta regionale ci sia il disimpegno ad affrontare o ad
approfondire questi argomenti, qualora venga chiamata in causa
l'Amministrazione regionale.
Quarta domanda: per quanto di competenza dell'Assessorato al
turismo, le uniche convenzioni sinora stipulate con la "Mirto 92
S.r.l.", che è praticamente la gerente dell'Ipermercato
"Continente", oggi "Carrefour", risalgono al 1999 e riguardano due
corsi di formazione. Il primo corso, denominato "Tour 993.062 CA",
è per la formazione dei addetti cassa grande distribuzione per
giovani non occupati, con una previsione di 24 allievi
partecipanti. Il secondo corso, denominato "Tour 993.066 CA", è per
la formazione di addetti vendita grande distribuzione per giovani
non occupati, con una previsione di 72 allievi partecipanti. Il
periodo di svolgimento di ambedue i corsi è stato giugno-dicembre
1999.
Con le suddette convenzioni la Regione si impegnava a concedere
un contributo per la realizzazione dei corsi nella misura dell'80
percento delle spese sostenute o sostenibili, in particolare lire
50.378.000 per il primo corso, e lire 184.324.000 per il secondo
corso. Rispetto alle previsioni, il numero di allievi che hanno
terminato la formazione risulta essere stato di 20 per il primo
corso e di 63 per il secondo. L'attività formativa verificata dai
controlli effettuati in itinere si è svolta in modo regolare ed in
conformità al progetto approvato.
Tutti gli allievi formati sono stati assunti dalla Mirto S.r.l.
con contratti di formazione lavoro o di apprendistato, per un
periodo di 24 o 36 mesi; risultano depositati agli atti presso
l'Ufficio formazione le copie delle lettere di assunzione
sottoscritte dal personale interessato. In conclusione, tutte le
operazioni riferibili a queste due convenzioni, fatte direttamente
con l'Amministrazione e con l'Assessorato sono, per quanto ci
riguarda, da ritenersi compiute e non più soggette al controllo
dell'Amministrazione stessa.
Più di recente la società "Mirto", nell'ambito del piano di
politica del lavoro 1999-2001, ha ricevuto finanziamenti dal
Dipartimento delle politiche del lavoro, Agenzia regionale del
lavoro, finalizzati all'assunzione di personale appartenente a
fasce deboli o svantaggiate (anche qui abbiamo la documentazione);
anche in questo caso i finanziamenti sono stati finalizzati
all'assunzione di queste categorie.
Infine, per quanto non stipulato dalla Regione può essere
richiamata la convenzione fra la società "Autoporto" e il gruppo
"Garosci", e quindi indirettamente con la "Mirto 92" per
l'insediamento di un ipermercato nell'ambito delle strutture
autoportuali, in sostituzione del preesistente "Mega". Vi sono
quindi tre tipi di accordi: uno, direttamente con l'Assessorato, e
mi pare di aver risposto che ci siamo attenuti al rispetto formale
di quanto previsto; secondo, quello fra "Carrefour" e Agenzia del
lavoro per l'assunzione di categorie protette (anche qui c'è stato
il rispetto degli impegni); terzo e ultimo accordo, che peraltro
non interessa direttamente l'Amministrazione regionale e la Giunta,
è l'accordo fra la società "Autoporto" e la "Mirto", che prevedeva
che il nuovo ipermercato, oltre ad assorbire i 26 dipendenti del
"Mega", avrebbe incrementato l'organico a regime e comunque non
oltre 24, dall'apertura, di altri 135 posti di lavoro.
Questo era un altro impegno da rispettare. Il controllo
sull'applicazione di tale convenzione era di competenza della
società "Autoporto", alla quale risulta che gli impegni siano stati
rispettati, il che sembra essere confermato dai dati riguardanti il
numero degli occupati; quindi, in base alla prima risposta, vediamo
che anche questo impegno dal punto di vista strettamente numerico è
stato rispettato.
Sulla base di quanto sopra chiarito, si ritiene di poter
affermare che le varie convenzioni nel tempo stipulate non possono
dar luogo a particolari rilievi da parte dell'Amministrazione
regionale. Ciò non significa, e l'ho detto in premessa, che la
stessa, cioè l'Amministrazione regionale non intenda interessarsi,
oppure intenda disinteressarsi dei problemi sollevati. Ora, per
quanto attiene le convenzioni, non possiamo sollevare nessun
problema.
Gli aspetti sollevati dall'interpellanza su comportamenti
antisindacali non trova l'Amministrazione regionale disinteressata;
ma noi potremo legittimamente intervenire su specifiche
segnalazioni o su richieste di interventi, e nel rispetto, come
dicevo prima, delle competenze istituzionali che non sono in capo
alla Giunta regionale o all'Assessorato per quanto attiene queste
problematiche. È chiaro che qualora fossimo ufficialmente
coinvolti, non ci tireremo indietro nel collaborare per fare gli
approfondimenti necessari. Sperando di aver dato delle risposte
chiare e oggettive, voglio ribadire, in conclusione, che non siamo
qui a difendere nessuno, tanto meno il "Carrefour". Sono qui a dare
le risposte alle domande dell'interpellanza e a sottolineare che
per quanto attiene le convenzioni, le stesse sono state rispettate:
altre cose sono i comportamenti che possono essere considerati
"antisindacali"!
Président
La parole au Conseiller Beneforti.
Beneforti (PVA-cU)
Devo dire, Assessore, che non sono
soddisfatto della sua risposta. Nel mio intervento non ho detto che
la Regione o lei, personalmente, eravate i difensori
dell'Ipermercato di Pollein. Ho detto che sarebbe grave se la
situazione che sussiste nei rapporti sindacali con le
organizzazioni e con i lavoratori fosse avallata dalla Regione.
L'avallo è possibile in due modi: dicendo che quello che accade non
è vero, ma anche tacendo di fronte a fatti e ad avvenimenti.
Lei dice, Assessore, che nessuna notizia le è pervenuta; ma
nell'ultima notizia apparsa sui giornali in data 9 marzo 2002 si
legge:
"Scontro al "Carrefour" sui contratti a termine".
E
lì dentro sta scritto qual è la situazione che esiste in questo
supermercato, che ha stipulato delle convenzioni con la Regione.
Ora, che le convenzioni siano state
rispettate… lei mi parlava delle
categorie protette… ma vorrei
vedere!
C'è la legge che deve essere rispettata sulle categorie
protette, e tutte le aziende ne devono avere una certa percentuale.
Voglio dirle che l'oggetto della mia denuncia è già stato
evidenziato dalle organizzazioni sindacali! Assessore, lei si
ricorderà - e se lo ricorderà anche il Presidente della Regione -
che noi eravamo in disaccordo sull'apertura di questo ipermercato e
l'abbiamo contestata proprio in questa sede, basta andare a
rileggere gli atti del Consiglio! E oggi sentiamo di non aver avuto
torto nel contestare questa apertura, perché per noi l'iniziativa
si è rivelata nefasta sia nei confronti del piccolo commercio - e
questo è evidente - sia nei confronti dei lavoratori, che sono
costretti, in attesa di un altro impiego, a subire senza poter
reagire.
Questa è la situazione che esiste all'interno di quello
stabilimento. Il 16 novembre 1999, in occasione dell'apertura
dell'ipermercato, il direttore della struttura affermò:
"Saremo
i migliori per quanto attiene ad assortimento, qualità e
prezzi".
Questo non lo metto in dubbio, lascio ad altri
giudicare. Ciò che affermo è che si sono rivelati fra i peggiori
datori di lavoro che esistono in Valle, questo sì! Ciò che ritengo
grave, Assessore, è che vi siete dimenticati, nel frattempo, le
affermazioni che il Presidente della Regione e i sindaci della zona
interessata fecero in occasione dell'inaugurazione del 16 novembre
1999 nei confronti di questa società: allora sembrava, di fronte a
200 posti di lavoro, che si fosse toccato il cielo con un dito! Fu
il giorno in cui l'Associazione dei commercianti proclamò il lutto
per la morte del piccolo commercio in città: era il 16 novembre
1999!
Noi non sottovalutammo allora l'iniziativa - lo dico rivolto al
Presidente della Regione - come non la sottovalutiamo oggi, ma non
accettiamo che il polo strategico dell'ex area Autoporto, che è
stato tanto enfatizzato, si realizzi con i bassi salari, con le
rappresaglie antisindacali, e con posti di lavoro del tutto
precari. Pertanto, visto il ruolo svolto dalla Regione, visto il
ruolo assegnato alla società "Autoporto", visto i 110 miliardi di
investimenti pubblici, mi permetto di rivolgere una
raccomandazione.
Lei ha detto che non lo avete fatto, e io mi auguro che non lo
farete neanche in futuro, e la mia raccomandazione è quella di non
dover avallare certe situazioni, perché la precarietà del posto di
lavoro riguarda tutti i dipendenti, anche quei lavoratori che
possono sentirsi protetti, perché da certi palazzi sono arrivate le
segnalazioni, perché si sa quello che accade e come le cose
avvengono! In un'azienda dove le dimissioni "spontanee" abbondano,
vuol dire che non c'è futuro per chi ci lavora.
In un'azienda dove non ci sono iscritti al sindacato per il
timore di essere malvisti da certi "capi" e "capetti", in
un'azienda dove i sindacati non riescono a incontrare il datore di
lavoro quando vogliono, confrontarsi sui problemi che riguardano
coloro che rappresentano, vuol dire che il clima che si respira non
è confacente e dimostra anche la poca lungimiranza da parte della
dirigenza aziendale.
Abbiamo portato, oggi, in questa sede, tale problema con la
speranza di un vostro intervento diretto, con un tenore - devo
dire, Assessore - diverso da quello con il quale lei ha risposto
alla nostra interpellanza.
Del resto ne avete anche l'autorità, per il fatto che esistono
anche delle convinzioni. Devo dirle, Assessore, che se la
situazione non si modificherà, noi con le organizzazioni sindacali
e con i lavoratori rappresenteremo, denunceremo e porteremo le
rimostranze dei sindacati e dei lavoratori in tutte le sedi che
riterremo più opportune, compresa quella europea, da cui sono
venuti i finanziamenti con i quali si sta portando avanti una certa
attività nella zona dell'Autoporto, perché la Regione, lo Stato,
l'Europa, chi ha finanziato quest'opera per 110 miliardi deve
essere a conoscenza anche di come i 110 miliardi sono stati spesi e
di ciò che avviene nell'ambiente che è stato costruito!
Mi auguro che questa negatività sparisca, che ci sia un
intervento forte della Regione anche sulla società "Autoporto" che
vi ha dato quella risposta, in modo tale che anche la società
"Autoporto" si convinca che bisogna portare avanti, nei confronti
dei lavoratori e delle organizzazioni sindacali, un discorso
diverso da quello che è stato portato avanti fino ad oggi. Non
voglio usare, perché troppo forte, la parola "sfruttamento", ma non
si va distante da quello che sta accadendo in quell'azienda!
Si dà atto che dalle ore 10,54 presiede il Vicepresidente
Viérin Marco.
