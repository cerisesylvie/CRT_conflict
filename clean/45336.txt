Classificazione
ASSISTENZA SANITARIA E OSPEDALIERA



Oggetto del Consiglio n. 2109 del 15 dicembre 2022 - Resoconto
OGGETTO N. 2109/XVI - Interpellanza: "Tempistica per la
risoluzione della carenza di figure professionali sanitarie nel
distretto sanitario AUSL n. 1".
Bertin (Presidente) -
Punto n. 47. Dopo questo punto
interrompiamo. Per l'illustrazione, la parola alla consigliera
Foudraz.
Foudraz (LEGA VDA) -
Quest'interpellanza affronta
nuovamente il problema ormai dibattuto più volte in quest'aula
consiliare della carenza di figure operanti nel settore della
sanità. Numerosissime sono le segnalazioni che sono pervenute in
merito alla carenza del servizio di medici di assistenza primaria,
di pediatri e infermieri relativi al distretto USL n. 1, vale a
dire nella zona della Valdigne. Recentemente si è avuta notizia di
imminenti pensionamenti e aspettative per maternità del personale
sanitario in servizio nella zona in questione; notizie e
segnalazioni che trovano riscontro anche a seguito di articoli
pubblicati su testate giornalistiche locali. Questa problematica
interessa quasi tutti i Comuni appartenenti all'
Unité
Valdigne-Mont-Blanc, ma nello specifico vorrei evidenziare la
problematica sorta soprattutto nel comune di La Thuile, dove, a
partire dal 1° dicembre, non è più possibile avere il medico di
assistenza primaria, senza contare la mancanza di pediatri e della
figura infermieristica, che, purtroppo, è disponibile solo un
giorno ogni quindici. La Thuile è un Comune che conta una
popolazione pari a 794 residenti, dove ben 268 persone hanno un'età
superiore ai 60 anni, ovviamente essendo un Comune altamente
turistico, ha dei picchi di popolazione che aumentano in maniera
esponenziale nei periodi di maggior afflusso turistico. In estate e
in inverno la popolazione presente sul territorio si attesta sui
numeri intorno alle 25 mila presenze. Senza contare il fatto che La
Thuile non è proprio dietro l'angolo e, qualora si potesse accedere
agli ambulatori ad accesso diretto, occorre comunque far presente
che questi sono situati nel comune di Morgex. Risulta quindi
difficile poter usufruire di servizi che dovrebbero essere un
diritto garantito. Se pensiamo poi che le persone che hanno un'età
sopra i 60 anni, e che, come ho già detto prima, sono in numero di
268, si capisce quale sia la portata di questa problematica. Non
tutte queste persone possono contare sulla presenza di un familiare
che corre da una parte all'altra, anche solo per una semplice
ricetta di medicinali. Vero è che si può fare affidamento alla
tecnologia, utilizzando le varie
App
a disposizione, tipo
"il mio dottore", dove si scrive il messaggio dei medicinali di
routine
che servono e successivamente viene inviata la
ricetta o via
mail
, o via
WhatsApp
; d'altro canto, è
altrettanto vero che la tecnologia e tutti questi nuovi strumenti
di comunicazione se per una certa fascia di popolazione, intendo
quella relativamente più giovane e più avvezza all'utilizzo dei
vari sistemi informatici, rappresentano uno snellimento delle
pratiche e delle attese, per tanti altri soggetti sono un ostacolo
enorme. Tante persone di una certa età non hanno a disposizione un
computer, hanno magari sì un cellulare ma non sanno utilizzare
tutte le funzioni, men che meno interloquire con il medico
attraverso la App dedicata per ottenere quei medicinali che
assumono ormai di routine, magari per tenere sotto controllo la
glicemia piuttosto che la pressione arteriosa, il colesterolo, o
medicinali che servono per fluidificare il sangue o che riguardano
l'apparato cardiocircolatorio e che fanno quindi parte di quella
serie di farmaci con cui ormai hanno una certa familiarità.
Vorrei far presente a quest'Aula consiliare che tutto il
Consiglio comunale di La Thuile, su proposta del gruppo consiliare
di minoranza, ha unanimemente concordato di indire una raccolta
firme con decorrenza 2 dicembre per mettere in risalto la difficile
situazione che sta vivendo la popolazione, nella speranza che le
istituzioni di dovere cerchino al più presto di risolvere questa
problematica che ormai ha investito tutta la Regione.
Constatato che nel piano regionale della salute e del benessere
sociale 2022/2025 si evidenzia la volontà di ridefinire e
riqualificare la
governance
dell'assistenza sanitaria
territoriale potenziando il ruolo dei distretti e delle risorse
umane strutturali e tecnologiche, sono parole, scritti bellissimi
che però devono essere messi in pratica, perché fino a che
rimarranno sulla carta non produrranno purtroppo alcun effetto a
beneficio della popolazione, saranno e rimarranno solo tracce di
inchiostro nero su pagine bianche. Sono perfettamente a conoscenza
della deliberazione n. 1149 adottata dalla Giunta regionale nella
seduta del 3 ottobre scorso, con la quale si cerca di attenuare la
carenza di medici adottando apposite misure emergenziali
riguardanti i medici iscritti al corso triennale di formazione
specifica in medicina generale, che potranno quindi essere di
supporto per mille pazienti per ogni figura medica, ma sappiamo
bene, com'è stato evidenziato da lei stesso, Assessore, nel corso
del Consiglio regionale che si è svolto a metà novembre, che
purtroppo queste figure professionali saranno nel numero di cinque
e che prenderanno presumibilmente servizio tra la metà di questo
mese e il prossimo mese di gennaio, ma ribadisco che a La Thuile il
problema si presenta oggi, perché purtroppo è da quindici giorni
che l'utenza non ha questa copertura e oggi questo problema
dovrebbe essere risolto, perché non è pensabile che i cittadini
rimangano senza un servizio sanitario.
Era di lunedì 28 novembre la notizia apparsa su un settimanale
valdostano che riportava quest'affermazione da parte della
Dirigenza USL: "verso la soluzione la carenza nel distretto
dell'Alta Valle. Per la parte bassa dell'ambito non ci sono
problemi, per la parte alta un medico arriverà a inizio gennaio e
un secondo prenderà servizio a fine gennaio". Leggiamo poi il
giorno successivo, quindi il 29 di novembre, che un nuovo medico di
assistenza primaria, in sostituzione del medico trasferitosi presso
altri Comuni, sarà in servizio dal 1° gennaio prossimo venturo, ma
dal 1° dicembre al 1° gennaio 2023 come si dovrà comportare
l'utenza che avrà necessità di accedere al servizio?
Vorrei ricordare, come ho già specificato prima, che
l'ambulatorio ad accesso diretto è vero che c'è ma si trova nel
comune di Morgex e tra Morgex e La Thuile ci sono 15 chilometri di
distanza. Non tutti, ribadisco, hanno la possibilità di avere a
disposizione un parente, un conoscente, un amico oppure una persona
che si occupi del trasferimento, perché vorrei far presente che un
numero importante di persone residenti supera la soglia dei 60
anni.
Per le motivazioni che ho appena illustrato, interpello quindi
l'Assessore per conoscere la tempistica di risoluzione di questa
gravissima problematica e quali misure si intendano attuare
nell'immediato al fine di ridurre sensibilmente la carenza delle
figure professionali sanitarie mancanti e che verranno a mancare a
breve, comunque che sono mancate nel distretto sanitario n. 1.
Presidente -
Risponde l'assessore Barmasse.
Barmasse (UV) -
Grazie consigliera Foudraz. Ovviamente
capisco e condivido tutte le preoccupazioni, però lei è un
consigliere di opposizione, io sono l'Assessore e i conti devo
farli con quello che ho in tasca e non posso fare diversamente.
Dal punto di vista organizzativo, nel distretto 1, ambito
territoriale 1, sono incaricati sei medici di assistenza primaria
di cui uno a titolo provvisorio e uno effettivamente di questi sei,
dal 1° dicembre, perché ha vinto la vacanza - vacanza è giusto una
battuta, non perché va in vacanza ma perché era vacante il posto -
nell'ambito territoriale 2, nel distretto 2, quindi dal 1° dicembre
non è più lì. Rimangono cinque medici incaricati operativi dal 30
novembre, quattro però non sono massimalisti e quindi possono
acquisire ancora scelte. Non vi è quindi al momento una carenza
tale da non permettere la scelta di un medico e tenete sempre
presente che su certi ambulatori noi abbiamo fatto una delibera per
le zone carenti, le zone disagiate e disagiatissime per poter
incentivare i medici ad aprire gli ambulatori in certe sedi ma non
possiamo obbligarli, quindi c'è un'incentivazione economica ma non
c'è possibilità, perché io lo ricordo sempre, i medici di medicina
generale sono liberi professionisti, non sono dipendenti,
consigliere Baccega, questo lo aveva già anticipato lei, non c'è
molta voglia di diventare dipendenti da parte dei medici di
medicina generale e quindi le nostre possibilità sono relative,
tutto va ovviamente concordato e bisogna arrivare a una soluzione.
Noi abbiamo cercato di farlo con degli incentivi economici.
Come ha già ricordato lei, non sto a ripetermi, abbiamo nel mese
di dicembre cercato di ridurre il disagio aprendo questo
ambulatorio ad accesso diretto, che giustamente, come lei dice, è
nel comune di Morgex, il distretto è aperto tre giorni alla
settimana, c'è anche la possibilità ovviamente di contattarlo
telefonicamente per avere un primo aiuto. Diciamo che il grosso del
disagio ce l'abbiamo nel mese di dicembre, ormai siamo a metà,
anche perché la sua interpellanza era precedente, quindi si parlava
di tutto il mese, metà mese è passato, l'ambulatorio ad accesso
diretto l'abbiamo aperto e dal 1° gennaio ci sarà il nuovo medico
con mille disponibilità di scelta e probabilmente un secondo medico
a fine gennaio. Diciamo che in questo periodo l'unica possibilità
che avevamo, perché non possiamo obbligare i medici ad aprire
l'ambulatorio in altre sedi, non è neanche una questione di vasi
comunicanti, nel senso che noi non possiamo prendere un medico, al
di là del fatto che la carenza è su tutto il territorio regionale,
ma, per esempio, non è che posso prendere un medico da un estremo
all'altro a Gressoney e dire: "bene, lei da domani va a La Thuile
perché abbiamo deciso che lì c'è più carenza", al di là del fatto
che a Gressoney, poveretti, hanno anche loro i loro problemi, ma
questo non è fattibile, perché la scelta della sede è una scelta
del medico e non possiamo assolutamente imporla. Essendoci un po'
di carenza un po' su tutto il territorio, le possibilità di scelta
sono varie. Dal 1° gennaio quindi ci sarà un medico in più,
speriamo entro fine gennaio di poter mettere un ulteriore medico,
come ha già ricordato lei, abbiamo anche dei medici argentini che
probabilmente verranno a lavorare in regione, avevamo avuto cinque
adesioni dei medici del corso di medicina generale, adesso sembra
che possano esserci delle adesioni in più, quindi tutto ciò che
arriva sarà molto, molto utile, ma queste sono le uniche soluzioni.
In una situazione gravemente compromessa, penso che dal 1° gennaio
con il medico in più possiamo già dare molte risposte e se ne
dovesse arrivare un altro a fine gennaio, le risposte saranno, a
mio avviso, a questo punto, complete dal punto di vista
dell'assistenza.
Presidente -
Ha chiesto la parola la consigliera Foudraz
per la replica.
Foudraz (LEGA VDA) -
Grazie assessore Barmasse per la
risposta. Sicuramente questa è una problematica che, come abbiamo
già evidenziato più volte, non interessa solo la nostra Regione ma
è allargata un po' a tutto il livello nazionale. L'aver adottato un
atto di Giunta che consenta ai frequentanti iscritti al corso
triennale di formazione specifica in medicina generale di essere di
supporto a questa grave carenza, andando quindi a sopperire la
mancanza di medici di assistenza primaria è lodevole, però comunque
rimane il fatto che purtroppo la popolazione di La Thuile si
ritrova per tutto il mese di dicembre, sempre che tutto vada per il
verso giusto, senza questo importante e fondamentale servizio
sanitario. Vorrei aggiungere anche che non c'è solo la mancanza del
medico di assistenza primaria, perché anche il personale
infermieristico, anziché essere presente sul territorio per tre
giorni alla settimana per un'ora per l'effettuazione dei prelievi,
mi risulta essere presente sul territorio una volta ogni quindici
giorni e in ogni caso, comunque, le prenotazioni, per poter
usufruire di questo servizio, debbono essere fatte comunque
direttamente al poliambulatorio di Morgex. Ricordo che Morgex,
dov'è presente questo poliambulatorio, dista 15 chilometri da La
Thuile e 15 chilometri sono pochissimi se percorsi in pianura, ma
nelle nostre vallate cominciano a diventare importanti, oltretutto
magari in giornate come quella di oggi in cui fortunatamente
nevica, però comunque 15 chilometri percorsi in montagna non sono
gli stessi percorsi in pianura. Ripeto: 15 chilometri di distanza
dove la popolazione di utenti con più di 60 anni di età è il 34
percento della popolazione totale residente e, ribadisco, non tutti
sono automuniti o autosufficienti negli spostamenti o nei
movimenti. Vi è un medico di assistenza primaria - almeno queste
sono le notizie che io ho reperito - che si è comunque fatto carico
di entrambi i pazienti dei due medici che attualmente mancano, che
però purtroppo riceve gli utenti solo una volta alla settimana al
poliambulatorio di Morgex per 2 ore e mezza.
Vorrei anche rimarcare che gli utenti di La Thuile hanno
ricevuto una comunicazione da parte dell'Azienda USL dopo la data
del 1° dicembre, perché questa comunicazione è datata 25 novembre e
non è arrivata con la tempistica corretta alle famiglie. Del resto,
come poteva non essere così? Una lettera che è datata 25 novembre,
che nel migliore dei casi sarà stata materialmente spedita il
giorno dopo, il 26, o forse tre giorni dopo, perché il 26 di
novembre era un sabato, non è possibile che arrivi quindi nelle
case degli utenti il 1° di dicembre. Questo mi rammarica, perché
comunque l'Azienda era a conoscenza, con largo anticipo, della
problematica che si sarebbe venuta a creare. Gli utenti spesso,
purtroppo, apprendono le notizie prima dagli organi di informazione
e non dovrebbe andare così.
Presidente -
Come anticipato, sospendiamo brevemente per
arieggiare i locali. Il Consiglio è sospeso.
La seduta è sospesa dalle ore 17:08 alle ore 17:33.
