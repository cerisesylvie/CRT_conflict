Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1592 del 26 gennaio 2011 - Resoconto
OGGETTO N. 1592/XIII - Interrogazione: "Disposizioni per la
sottoscrizione della corrispondenza e di altri atti
dell'Amministrazione da parte dei dirigenti".
Interrogazione
Ricordato che, a seguito del ricevimento di una nota a firma
dell'Assessore al bilancio, finanze e patrimonio che mi comunicava
l'emissione di un mandato di pagamento relativo alla concessione di
un beneficio previsto da legge, nell'adunanza consiliare del 1º
dicembre 2010 ho chiesto alla Giunta regionale informazioni in
merito all'attribuzione del potere di sottoscrizione della
corrispondenza senza ottenere ufficialmente risposta;
Evidenziato che con la deliberazione della Giunta regionale
n. 2587 del 7 giugno 1996, conseguente all'entrata in vigore della
legge regionale 23 ottobre 1995, n. 45 ed avente ad oggetto
l'"Approvazione di direttiva per la sottoscrizione della
corrispondenza e di altri atti dell'Amministrazione da parte dei
dirigenti", venivano elencati una serie di atti la cui firma era
attribuita ai dirigenti;
Considerato che la nota a firma del Presidente Dino Viérin
del 25 giugno 1996 con la quale si trasmetteva la direttiva di cui
sopra evidenziava come l'obiettivo del provvedimento fosse quello
di dare alla delicata materia della sottoscrizione degli atti una
certa uniformità di comportamenti tra le varie strutture
dell'Amministrazione sottolineando il carattere vincolante della
direttiva stessa;
Sottolineato che, per quanto a mia conoscenza, da allora non
sia seguito altro atto formale in materia e quindi il potere di
firma si consideri discendere dalla legge, dalla deliberazione che
conferisce l'incarico dirigenziale e dal conseguente decreto del
Presidente della Regione che delega i singoli dirigenti alla
sottoscrizione di atti riconducibili alle materie di
competenza;
Rilevato che la legge regionale 23 luglio 2010, n. 22
specifica dettagliatamente, agli articoli 3 e 4, le attribuzioni
connesse rispettivamente alle funzioni di direzione
politico-amministrativa e a quelle di direzione amministrativa,
prevedendo in particolare che spetta ai dirigenti l'adozione degli
atti necessari alla gestione amministrativa, tecnica e finanziaria,
secondo le rispettive attribuzioni e che gli organi di direzione
politica non possono revocare, riformare, riservare o avocare a sé
atti di competenza dei dirigenti;
il sottoscritto Consigliere regionale
Interroga
il Presidente della Regione per sapere:
1) se la Giunta regionale ha dato ulteriori disposizioni su
questa materia;
2) se ritiene in linea con le norme e le direttive sopra
richiamate che gli amministratori sottoscrivano comunicazioni o
altri atti connessi all'ordinaria gestione dell'amministrazione ed,
in particolare, le comunicazioni ai cittadini interessati da
concessioni di benefici interamente regolamentate da norme di
legge.
F.to: Rigo
Président
- La parole au Président de la Région,
Rollandin.
Rollandin (UV)
- Grazie Presidente.
Per quanto concerne le richieste di chiarimento presentate dal
collega Rigo sulle prime due questioni:
"se la Giunta regionale
ha dato ulteriori disposizioni su questa materia"
e
"se si
ritiene in linea con le norme e le direttive..."
, vorrei
specificare che l'attuale Giunta regionale non ha emanato ulteriori
disposizioni in questa materia. Nel caso di specie la nota alla
quale il collega fa riferimento non è altro che l'avviso di mandato
di pagamento, si tratta cioè della comunicazione da parte
dell'Assessorato del bilancio dell'emissione del mandato di
pagamento. Non si tratta quindi di un atto di natura dispositiva,
ma meramente comunicativa che riporta gli estremi del mandato, i
dati del beneficiario, le modalità di pagamento e non interviene in
nessun modo nella gestione amministrativa dei dirigenti competenti
per i singoli benefici o del dirigente competente per l'emissione
del mandato di pagamento, ossia del Caposervizio gestione
dell'Assessorato del bilancio, che è quello che firma il mandato
vero e proprio e dà disposizione alla Tesoreria per l'effettuazione
del pagamento. Anzi direi che, per quanto riguarda il contributo
per il rinnovo tecnologico del parco auto e moto della legge n.
11/2009, tutti coloro che ne hanno beneficiato hanno ricevuto, a
firma del Servizio contingentamento, una lettera di comunicazione a
monte dell'emissione del mandato, con la quale si informava che la
richiesta era stata verificata positivamente dagli uffici e
inserita nella graduatoria per la successiva liquidazione e che il
pagamento sarebbe stato deliberato non appena fossero stati
disponibili i relativi stanziamenti del bilancio regionale.
Ad ogni modo, anche al fine di assicurare la necessaria
uniformità di comportamento da parte dell'Amministrazione, si
valuterà come Giunta se sia necessario adottare delle nuove
direttive in materia, con riferimento all'ultima legge che abbiamo
approvato qualche mese fa, la n. 22/2010, nel rispetto delle
disposizioni normative in materia di distinzione fra le funzioni di
direzione politico-amministrativa e quelle di direzione
amministrativa. Su questo non possiamo che concordare con alcune
delle premesse fatte dal collega Rigo, che ci vede concordi e, se
ci sono state delle sbavature, provvederemo ad ulteriormente
sottolineare questo aspetto, che credo sia correttamente da
valutare e da tenere in considerazione nel momento in cui ci sono
comunicazioni di atti che sono avvenuti, naturalmente seguendo la
logica che ho appena ricordato. Grazie.
Président
- La parole au Conseiller Rigo.
Rigo (PD)
- Grazie Presidente.
A luglio dell'anno scorso, come ha ricordato il Presidente della
Regione, abbiamo discusso, approfondito e poi votato la legge
regionale n. 22, legge che specifica dettagliatamente quello che
prima diceva il Presidente, ovvero le attribuzioni connesse
rispettivamente alle funzioni di direzione politico-amministrativa
e a quelle di direzione amministrativa vera e propria. Ecco perché,
quando ho ricevuto la comunicazione del mandato a firma
dell'Assessore, sono lì per lì rimasto stupito, visto che la
comunicazione, a mio modo di leggere, è chiaramente un adempimento,
chiamiamolo, burocratico-amministrativo ed ho così manifestato lo
sconcerto nell'aula consiliare. Non avendo ricevuto risposte
convincenti e in seguito avendo ricevuto invece segnalazioni
contrastanti, mi è sembrato opportuno interrogare direttamente il
Governo. Oggi prendo atto volentieri della risposta del Presidente
e delle verifiche fatte dagli uffici della Presidenza.
Vorrei solo brevemente accennare all'aspetto della
comunicazione. Sicuramente anche la legge n. 22 è una legge fatta
per cambiare e innovare la nostra macchina amministrativa da tutti
considerata obsoleta; la comunicazione a firma dell'Assessore è un
atto dovuto, come ci ha detto il Presidente, è un atto informativo,
come mi ha spiegato l'Assessore Lavoyer l'altro giorno, per aiutare
il cittadino, eventualmente riscontrasse manchevolezze, o errori,
nel segnalare eventuali necessità di ulteriore approfondimento.
Credo che forse in questo caso, invece dell'Assessore, sarebbe più
opportuno indicare il dirigente preposto, che c'è in tutti i
settori dell'amministrazione, ma tant'è le informazioni sono state
date... Mi sembra poi opportuno e importante l'annuncio del
Presidente a proposito di una valutazione, se emanare o meno, una
specifica direttiva da indirizzare ai dirigenti proprio in
relazione anche alla modifica del quadro normativo che si è venuto
a creare in questi mesi. Se mi si può passare una battuta, posso
dire che "non tutto il male viene per nuocere".
