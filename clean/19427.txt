Classificazione
TRASPORTI E VIABILITÀ
Viabilità


Resoconto integrale del dibattito dell'aula
Oggetto del Consiglio n. 2586 del 17 aprile 2002 - Resoconto
OGGETTO N. 2586/XI Ultimazione dei lavori e messa in sicurezza
della tratta Cogne-Charemoz-Plan Praz. (Interpellanza)
Interpellanza Appreso che la Giunta regionale ha approvato il
progetto esecutivo e l'aggiudicazione definitiva dei lavori di
realizzazione degli impianti elettrici e speciali della tratta
viaria Cogne - Charemoz - Plan Praz tra i Comuni di Cogne e
Gressan;
Considerato che l'opera era rimasta in sospeso a causa di un
ricorso e che l'iter è stato riavviato dopo che il Consiglio di
Stato ha respinto tale opposizione;
il sottoscritto Consigliere regionale
Interpella
la Giunta regionale al fine di conoscere:
1) i tempi per la definizione dell'opera e gli intendimenti
circa la messa in sicurezza di tale tratta alla luce delle recenti
decisioni in materia di sicurezza nei tunnel.
F.to: Lattanzi
Président
Etant donné l'absence du Vice-président
Lattanzi l'interpellation est considérée retirée
…. on passe à l'objet n°
21… je pense qu'avec le consentement de
tous les conseillers on peut revenir sur la décision.
La parole au Vice-président Lattanzi.
Lattanzi (FI)
Sono contento che abbia avuto la pazienza
qualche secondo di aspettare perché con questa interpellanza
trattiamo un argomento che, se passa qualche ora, è probabile che
cambi, quindi è importante conoscere in questo momento qual è la
situazione del trenino Cogne-Charemoz-Plan Praz tra i Comuni di
Cogne e Gressan alla luce anche degli ultimi eventi di
archiviazione delle opposizioni fatte al Consiglio di Stato da
un'azienda per la manutenzione degli impianti elettrici. Chiedo
quindi all'Assessore ai lavori pubblici se ci sono dei tempi per la
definizione dell'opera e soprattutto quali sono gli intendimenti
circa la messa in sicurezza di tale tratta, anche alla luce degli
ultimi voluti, purtroppo, in più valori aggiunti in termini di
sicurezza.
Président
La parole à l'Assesseur au territoire,
à l'environnement et aux ouvrages publics, Vallet.
Vallet (UV)
Posso proporre al Consigliere Lattanzi due
risposte: la prima, sintetica e pragmatica, che sono sicuro che
sceglierà per prima e che darà risposte puntuali alle domande che
lui pone; la seconda, più prolissa, che prevede la descrizione del
progetto e dei sistemi di sicurezza, che credo poi possa andare a
leggersi nella relazione del progetto, se interessa. Optando per la
prima, quindi, dirò che la decisione del TAR di Aosta, in data 10
aprile 2002, respingendo la richiesta di sospensiva formulata dalla
ditta Siemens rispetto all'aggiudicazione definitiva dell'ultimo
appalto in corso, ci consente di riprendere l'iter per la consegna
dei lavori relativi agli impianti elettrici e speciali alla Ditta
aggiudicatrice. Essendo questo l'ultimo lotto di lavori da
affidare, è possibile a questo punto fare delle ragionevoli
previsioni circa l'ultimazione dei lavori che spero siano quelle
definitive. Darò allora un prospettino, se interessa, sulla
situazione dei vari lotti ancora in corso; cito dicendo che per
alcuni lotti la previsione di ultimazione è a giugno di quest'anno,
per il quinto lotto, stazione e officine, al 31 dicembre di
quest'anno e, per quanto riguarda il lotto che andremo a consegnare
all'impresa Bonciani, essendo previsti 300 giorni di lavori, si
dovrebbe concludere entro il mese di aprile 2003, ma il discorso
non è finito perché, nel frattempo, concludendo i lavori, bisognerà
provvedere ai collaudi tecnici che richiederanno alcuni mesi di
lavoro. Io credo che sia possibile prevedere il viaggio inaugurale
a metà del secondo semestre 2003.
Per quanto attiene - e vengo alla seconda questione posta - alla
sicurezza, il nullaosta tecnico ai fini della sicurezza, ai sensi
delle disposizioni legislative vigenti, è stato rilasciato dal
Ministero dei trasporti, V Direzione centrale, divisione 55, il 9
giugno 1995.
Si tratta di una decisione importante e definitiva rilasciata
dall'Ente statale preposto ai problemi della sicurezza dei sistemi
di trasporto e che ha concluso un iter lunghissimo e travagliato
durato oltre dieci anni.
Con l'approvazione del progetto si può affermare - e questa è
una valutazione di natura tecnica fatta dai responsabili del
progetto - che l'opera sarà eseguita secondo i criteri della
massima sicurezza e che le recenti decisioni in materia di
sicurezza nei tunnel assunte dal Governo riguardano le gallerie
stradali e non quelle ferroviarie, per le quali è tuttora vigente
il DPR n. 753/1980 recante: "Nuove norme in materia di polizia,
sicurezza e regolarità dell'esercizio delle ferrovie e di altri
servizi di trasporto".
La norma citata prevede che per le ferrovie in concessione, come
quella di cui trattasi, spetti al Ministero dei trasporti,
Direzione generale della Motorizzazione civile e di trasporti in
concessione il nullaosta tecnico sulle costruzioni e l'esercizio
delle ferrovie, nullaosta ormai acquisito e che ho citato
all'inizio della risposta.
Président
La parole au Vice-président
Lattanzi.
Lattanzi (FI)
Quando si parla di questo trenino si ha
sempre la sensazione di essere in mezzo ad un guado nel quale
diventa difficile pensare di arrivare all'altra sponda pur essendo
al tempo stesso consapevoli di non poter tornare indietro perché i
miliardi spesi per questa idea impediscono ogni ragionamento di
arretrare su questa posizione. Sono soddisfatto dei tempi che mi ha
annunciato l'Assessore, settembre-ottobre 2003, per cui la fine di
questi lavori è intravedibile, perché le risorse impegnate sono
tante. Devo dire che "l'innamoramento" per il treno di Cogne è
venuto anche un po' meno, non tanto per la lungaggine degli appalti
o dei lavori - perché sono certo che, una volta che sarà aperto,
sarà una risorsa in più per entrambe le comunità, ma ancora di più
per quella di Cogne che in questo momento ha bisogno di tutto e di
più per potersi rilanciare -, ma perché tante sono le perplessità
legate all'effettiva opportunità di questo trenino, così come era
stata prevista all'inizio: visti i tempi di percorrenza, visti i
150 passeggeri/ora - il che significa che 500 persone per fare un
tragitto di poche centinaia di metri dovranno aspettare delle ore
in colonna -, ci sono molte perplessità che forse fanno rimpiangere
determinate scelte, ma ormai le scelte sono fatte, le risorse sono
state impegnate e sono talmente ingenti che ci impediscono di
pensare di poter tornare indietro.
Sono soddisfatto quindi per quanto riguarda la comunicazione di
un ipotetico fine lavori di metà secondo semestre 2003 perché credo
che la comunità di Cogne soprattutto, ma anche quella di Pila, ne
trarrà vantaggio, mentre sono moderatamente soddisfatto per il
fatto che questo tunnel non rientri nelle nuove normative,
auspicando che queste normative per i tratti ferroviari non si
modifichino visto che è una normativa vecchia che risale al 1980,
anche perché quella galleria ha poche possibilità di essere
modificata così com'è.
Speriamo che non ci troveremo a piangere, perché inutile, un
investimento di decine di miliardi; per il momento l'unica cosa che
mi sento di poter dire è che, semmai riusciremo alla metà del
secondo semestre 2003 ad aprire quel canale di comunicazione, per
quanto insufficiente e forse non coerente con le idee iniziali,
daremo sicuramente una mano a quelle comunità, soprattutto a quella
di Cogne.
Certo, nessuno crede - mi auguro neanche la Giunta - che con
quel trenino si possano risolvere i problemi enormi della comunità
di Cogne che, per rilanciare la propria immagine, ha bisogno di ben
altro che il trenino e forse ha bisogno di risorse altrettanto
importanti, ma investite in maniera più oculata.
