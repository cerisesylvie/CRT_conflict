Classificazione
ENERGIA
Risparmio energetico e fonti alternative


Resoconto integrale del dibattito dell'aula
Oggetto del Consiglio n. 2835 del 6 novembre 2002 - Resoconto
OGGETTO N. 2835/XI Risultati conseguiti a seguito di
provvedimenti legislativi per lo sviluppo di fonti di energia
rinnovabile. (Interpellanza)
Interpellanza Vista la legge 9/1/1991 n. 10 (norme per
l'attuazione del piano energetico nazionale in materia di uso
razionale dell'energia, di risparmio energetico e di sviluppo delle
fonti rinnovabili di energia);
Considerata la legge regionale 20/8/1993 n. 62 (norme in materia
di uso razionale dell'energia di risparmio energetico e di sviluppo
delle fonti rinnovabili) così come modificata dalla legge regionale
26/5/1998 n. 43 attuativa della legge 10/91;
Richiamata la deliberazione del Consiglio regionale n. 3126/X in
data 14/4/1998 con la quale è stato approvato il piano energetico
regionale;
Considerate le deliberazioni di Giunta n. 2930 del 31/8/1998 e
n. 408 del 15/2/1999 relative alle modalità per la concessione dei
contributi previsti dalla sopramenzionata l.r. 62/93;
Citata la deliberazione di Giunta n. 2543 del 16/7/01 e relativo
bando allegato per la definizione dei criteri per il finanziamento
di impianti fotovoltaici per la realizzazione del programma
ministeriale denominato "tetti fotovoltaici";
Ritenuto lo sviluppo delle energie rinnovabili "pulite" uno dei
punti salienti della politica energetica per la nostra Valle;
i sottoscritti Consiglieri regionali
Interpellano
la Giunta regionale al fine di conoscere:
1) quali risultati concreti hanno prodotto tali leggi;
2) quanti impianti fotovoltaici sono stati finanziati nel
periodo 1998-2002;
3) quali altre iniziative intende promuovere la Giunta regionale
al fine di incentivare lo sviluppo degli impianti ad energia
"pulita";
4) se non ritiene tale iniziativa in palese "conflitto di
interesse" in quanto la Regione è azionista di Deval e Geval.
F.to: Lattanzi - Frassy - Tibaldi
Président
La parole au Vice-président
Lattanzi.
Lattanzi (FI)
Il tema che ho voluto portare in questa
aula potrebbe sembrare apparentemente meno impegnativo e forse
anche meno economico di quello appena affrontato sulla "questione
Casinò", che oggi abbiamo lungamente dibattuto.
Vi garantisco che, approfondendo il tema - anche da una serie di
analisi delle leggi oggi in vigore per la promozione di un'energia
pulita e dell'utilizzo di fonti rinnovabili, in particolare
dell'energia fotovoltaica -, ho potuto ancora una volta di più
constatare come questa dovrà essere un'occasione importante e
naturalmente possa anche giustificare questo argomento tutta una
serie di legislazioni che negli ultimi undici anni si sono
susseguite in maniera molto importante. Per la verità, la
motivazione di questa interpellanza è scaturita dal fatto che di
questa energia fotovoltaica se ne ha più documentazione cartacea,
che apparente ritorno concreto, nel senso che, mentre la
documentazione legislativa e cartacea e i dibattiti e gli
approfondimenti su questa opportunità di energia rinnovabile
riempiono tutte le pagine di giornali e anche tutti gli scaffali di
tutte le amministrazioni, il risultato appare di scarso
interesse.
Ho ritenuto allora opportuno portare questo argomento
all'attenzione del Consiglio, anche perché questo era uno dei punti
qualificanti del programma di questa Giunta e, a mio avviso, uno
dei pochi punti in comune sui quali anche noi condividevamo ci
fosse l'opportunità e la necessità di lavorare. Perché la Valle
d'Aosta sappiamo che dell'ecocompatibilità e dell'ecosistema ne fa
un cavallo vincente per le prospettive future, perché tutti abbiamo
acquisito che il rispetto per l'ambiente in questa Regione, più che
in altri luoghi, è una risorsa vitale per la nostra prospettiva
futura di ricchezza e di benessere e anche perché ho potuto
appurare che in questo settore il fermento è grande e i dati sono
assolutamente sconvolgenti; uno per tutti mi ha colpito in maniera
particolare, cioè che l'inquinamento da idrocarburi da
riscaldamento delle imprese e delle abitazioni inquina per il 90
percento l'ambiente rispetto a quel 10 percento di cui discutiamo
molto, rappresentato dal traffico dei TIR e delle auto. Ho ritenuto
opportuno chiedere alla Giunta, che aveva messo nel suo programma
di legislatura come oggetto qualificante della sua attività
politica lo sviluppo dell'energia fotovoltaica, a che punto siamo
di questo processo. Devo ricordare che questo processo si fonda su
alcuni pilastri legislativi "iniziati" con la legge nazionale n.
10/91 che prevedeva, nell'attuazione del piano energetico, un uso
razionale dell'energia, di risparmio energetico e di sviluppo delle
fonti rinnovabili. Successivamente, nel 1993, la Regione si è
dotata della legge n. 62, che, proprio in funzione della legge n.
10/91, attuava le sue norme in materia di uso razionale
dell'energia e di sviluppo delle fonti rinnovabili.
Il Consiglio regionale nell'aprile 1998 ha approvato un piano
energetico regionale che "parlava" ancora di una volontà politica
forte per lo sviluppo dell'energia fotovoltaica, così come la
Giunta ha deliberato ancora due deliberazioni, la n. 2930/1998 e la
n. 408/1999, per la definizione delle modalità di concessione dei
contributi previsti dalla legge n. 62/93. Da parte del Parlamento
nazionale, poi, nel marzo 2001, con il decreto n. 106, fu espressa
in maniera forte la volontà politica di un progressivo avanzamento
sotto questo aspetto, con il programma nazionale "Tetti
fotovoltaici", che era indirizzato alle aziende per incentivarle a
far sì che i tetti delle imprese diventassero opportunità di ricavo
di energia pulita e rinnovabile. Anche qui, questo piano demandava
alle regioni la determinazione dei bandi, che la nostra Regione,
nei tempi previsti dalla legge, ha emanato con la deliberazione di
Giunta n. 2543/2001, definendo criteri e modalità per poter
ricevere fino al 75 percento dei finanziamenti del costo
dell'impianto per tutte quelle imprese o privati, che volessero
utilizzare questa energia fra 1 kw e 20 kw di produzione
energetica, addirittura in una connessione di rete con l'ENEL di
sovrapproduzione eventuale di energia da cedere all'ENEL stesso,
avendone in cambio un beneficio di credito di energia nel momento
del fabbisogno. Alla luce di tutte queste iniziative, avendo
l'impressione che si fosse fatta più legislazione, norme e criteri,
che risultati, abbiamo voluto interessare il Consiglio e chiedere
all'Assessore competente a che punto sono gli effetti di queste
leggi in modo da commentarli poi insieme.
Si dà atto che dalle ore 17,38 presiede il Vicepresidente
Viérin Marco.
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
Ringrazio il Consigliere Lattanzi
per questa interpellanza, che consente di fare il punto sulla
situazione rispetto all'utilizzo delle energie alternative, tenuto
conto del fatto che un Paese come il nostro, se pensiamo al
fotovoltaico o alla produzione sanitaria legata al solare termico
non primeggia da questo punto di vista, mentre ci sono altri paesi
europei che hanno un livello di insolazione inferiore a quello
italiano e hanno un utilizzo maggiore di queste fonti alternative.
Ritengo quindi che nelle intenzioni dell'interpellante ci sia
quella di stimolare una crescita culturale da questo punto di
vista, perché l'incentivazione finanziaria da sola non basta.
Per venire alla situazione relativa alle leggi regionali e a
quelle nazionali, c'è da dire che la legge n. 62/93 era una legge
che presupponeva l'impiego di fondi statali che non sono mai stati
realizzati, il finanziamento di questi impianti è invece partito
con la legge n. 43/98, quindi il punto di riferimento temporale è
il 1998. Oggetto della legge n. 43/98 erano impianti a biomassa
legnosa con potenza inferiore a 20 kw - stufe a legna per capirsi
-, di questi sono stati finanziati 951 impianti; 74 sistemi a
biomassa legnosa con potenza superiore a 20 kw, sono stati 89
impianti per collettori solari, 15 impianti del fotovoltaico, 8
impianti a pompa di calore e un sistema solare passivo, cosiddetta
"serra solare", ad oggi sono stati finanziati 1.138 impianti.
Per quanto riguarda le richieste ancora giacenti, abbiamo 118
richieste per la biomassa legnosa sotto i 20 kw, 13 per potenza
superiore ai 20 kw, altri 15 impianti a collettore solare - 15 già
finanziati e 15 ancora da finanziare -, 3 impianti a pompa di
calore, 1 sistema solare passivo - una serra solare - e un impianto
idroelettrico.
Come veniva indicato nell'interpellanza, successivamente al
periodo 1° aprile-30 settembre sono state individuate delle
priorità nelle installazioni di questi impianti e, sulla base di
questa delibera, che prevede specifiche priorità, sono giunte
all'Amministrazione regionale 265 richieste per quanto riguarda la
biomassa legnosa sotto i 20 kw, 43 sopra i 20 kw, 33 impianti a
collettore solare, 6 impianti fotovoltaici, 7 impianti a pompa di
calore, 1 impianto idroelettrico. Nella buona sostanza abbiamo
finanziato 15 impianti, per fermarci al fotovoltaico e le richieste
sono state di 36 impianti. Questo per quanto riguarda la legge
regionale.
La delibera a cui facevo riferimento precedentemente, che
stabilisce delle priorità, è rivolta a valorizzare l'efficienza
energetica degli impianti, quindi sono stati definiti dei criteri
che andassero in questa direzione. Per quanto riguarda il sistema
fotovoltaico, il parametro preso a riferimento è quello della
producibilità media annua, quindi gli impianti che hanno maggiore
produttività vengono finanziati prioritariamente.
La richiesta che veniva fatta era anche di capire quale fosse il
beneficio dal punto di vista ambientale relativo all'introduzione
di questi sistemi. Non sto a elencare quali sono i valori di
biossido di carbonio che vengono ridotti; per fare un esempio, una
pompa di calore per ogni kw/ora prodotto elettrico o termico
produce un risparmio di 120 grammi di biossido di carbonio. Come
sapete, il biossido di carbonio è uno dei cosiddetti "gas serra"
che il Governo nazionale, anche sulla base del Protocollo di Kyoto,
tende a ridurre, cosa che è recepita anche dal nostro piano
energetico. Proprio in sede di revisione del piano energetico, in
corso in questo periodo, verrà fatto un bilancio specifico di qual
è il bilancio energetico regionale valdostano e quali sono gli
effetti dell'utilizzo delle energie alternative pulite sulle
emissioni in atmosfera. Questo sarà il momento per avere dei dati
più precisi, al momento in fase di elaborazione.
Per quanto riguarda gli impianti fotovoltaici, che è la seconda
domanda, ho già detto che sono stati finanziati 15 impianti, 21
sono in attesa di finanziamento con i fondi regionali, in totale si
tratta di 36 impianti. Con i fondi nazionali, ricordati dal
Consigliere Lattanzi - cosiddetto "programma Tetti fotovoltaici"
collegati alla carbon tax - la Regione ha ricevuto dal Ministero un
finanziamento di 500 mila euro, che servono per attivare impianti
fotovoltaici, ma anche impianti eolici e idroelettrici in otto
rifugi di montagna. Abbiamo deciso quindi di privilegiare zone in
cui non è possibile arrivare con le linee elettriche, dove la
salvaguardia dell'ambiente è indubbiamente importante.
Per quanto riguarda la terza richiesta, quali sono le altre
iniziative che intende promuovere la Giunta regionale, come dicevo,
l'attuale legge consente già di finanziare le fonti energetiche
pulite però, per quanto concerne nuove iniziative, l'aggiornamento
del piano energetico prevede iniziative specifiche e la sede per
fare uno specifico approfondimento sarà il momento della
presentazione alla Giunta regionale e al Consiglio regionale.
C'è un'ultima domanda che non è stata ripresa nell'illustrazione
dell'interpellanza, ma alla quale cercherò di rispondere, visto che
è stata posta in modo un po' provocatorio perché ci ricorda il
conflitto di interessi. La risposta qui è semplice, nel senso che
colgo in termini positivi la provocazione. Il Consigliere Lattanzi
sa bene che questo insieme di interventi sulle energie alternative
sono interventi che sono rivolti prevalentemente all'ambiente,
quindi da questo punto di vista credo che l'utilizzo di queste
tecnologie rappresenti un vantaggio complessivo per tutti, perché
se consegui un miglioramento dell'ambiente, non può che esserci un
miglioramento generale per le condizioni di vita di tutti noi. Mi
pare che la domanda ponesse un problema: "Voi, Regione Valle
d'Aosta, siete proprietari di società di produzione e di
distribuzione di energia e contemporaneamente finanziate altre
forme di produzione di energia che potrebbero confliggere con
queste". Per quanto riguarda la produzione di energia, quindi la
CVA, a parte che le dimensioni da sole sono già una risposta,
quando parliamo di 15 impianti finanziati, 21 in via di
finanziamento, potenze prodotte che non arrivano 100 kw, vi rendete
conto che il conflitto di interessi cade da solo.
Tenete conto che l'impianto fotovoltaico più grande che è stato
costruito da un privato in Valle arriva a 2,8 kw di potenza, cioè
il classico contratto domestico, perché questi impianti hanno dei
vantaggi sul piano ambientale, ma hanno anche dei costi notevoli.
Per fare un esempio, un kw/ora di fotovoltaico costa 8.000 euro;
sono impianti questi che, pure a fronte di un finanziamento
regionale dell'80 percento, hanno circa 11 anni di ammortamento.
Per dare una risposta completa, vorrei aggiungere che, per quanto
riguarda la produzione, non esiste un conflitto perché le norme
sulla liberalizzazione del mercato elettrico non consentono alla
CVA di vendere sul mercato vincolato. Ovviamente le potenze che
dicevo io, quando arriviamo al massimo a 2,8 kw siamo nell'ambito
del mercato dei clienti vincolati. La CVA può vendere solo sul
mercato libero, quindi in ogni caso questa produzione non entra in
conflitto. Sono abilitati solo l'ENEL e le municipalizzate a
vendere al mercato vincolato.
Per quanto riguarda la distribuzione, il fatto che questi
impianti vengano utilizzati in zone dove vi è difficoltà a portare
le normali linee elettriche… questi
rappresentino anche un'economia, per cui non ci troviamo di fronte
a un conflitto di interessi. Questi sistemi sono finanziati anche a
livello nazionale e lo Stato è partecipe a maggioranza del
pacchetto nazionale dell'ENEL, per cui al limite questo conflitto
lo potremmo trovare a quel livello, ma le dimensioni del fenomeno e
il ritorno in termini ambientali che ne derivano per la nostra
Regione non vedono la configurazione di un conflitto di questo
genere.
Presidente
La parola al Vicepresidente Lattanzi.
Lattanzi (FI)
Ho percepito che non c'era tutto
l'interesse rispetto a questo argomento come c'è stato per altri
argomenti, che in maniera diversa e sicuramente più importante
incidono sulla nostra vita.
La domanda provocatoria se lo sviluppare, il favorire la
proliferazione di impianti fotovoltaici non porti ad un conflitto
di interessi con la Regione stessa, che è proprietaria di
un'azienda che produce e distribuisce energia elettrica, è
tutt'altro che… è uno spunto che ci può
far fare una riflessione.
Vede, Assessore, quest'anno voi avete fatto una conferenza
stampa nella quale avete sbandierato la correttezza dell'operazione
ENEL, dimostrando con i numeri che, attraverso l'operazione ENEL,
la Regione ha introitato qualcosa come 50 miliardi di vecchie lire
di utile proprio vendendo energia elettrica. Lei ha detto: "Il
conflitto di interessi non c'è perché noi è vero siamo Enel, cioè
Geval-Deval, distribuiamo energia elettrica, incassiamo un sacco di
soldi, l'alternativa del fotovoltaico è talmente di bassa
opportunità perché per ogni kw costa circa 8.000 euro l'impianto
produrlo, quindi per una casa media da 3-4 kw l'ammortamento
andrebbe oltre, compreso contributo regionale, quella che può
essere considerata un'economicità". Ma vede, è tutt'altro che una
provocazione, Assessore, perché questi sono ragionamenti frutto di
una visione un po' démodée di questo conflitto di interessi e le
spiego perché: i dati che lei ha citato delle impiantistiche della
produzione di energia, 1 kw, 2 kw, 10 kw, a quel costo di impianto,
sono prezzi che lei ha citato che si possono far risalire ad almeno
un paio di anni fa, è sufficiente oggi farsi fare un preventivo per
un impianto fotovoltaico per scoprire che, in questi ultimi due o
tre anni, la ricerca scientifica ha permesso di costruire e di
produrre impianti fotovoltaici che, solo con l'applicazione di una
parabola, possono produrre per l'intero condominio fino a 800
calorie e quindi servire condomini con 20-30-40 immobili,
semplicemente con un impianto della grandezza di una parabola.
Se poi qualcuno si fosse tolto lo sfizio di andare qualche
settimana fa allo SMAU a vedere lo sviluppo che ha prodotto la
ricerca scientifica in questo settore, scoprirebbe che forse la
Valle d'Aosta non ha creduto mai abbastanza in questa operazione,
forse perché impegnata a credere in altre operazioni
finanziariamente più convenienti per la Regione e per chi deve
amministrare le risorse pubbliche, ma sicuramente non
nell'interesse di quello che lei diceva essere un interesse di
tutti, cioè di quello che noi consideriamo essere un punto
qualificante e su cui siamo tutti d'accordo: l'ecocompatibilità
come possibilità di sviluppo di ricchezza e benessere. Dico questo
perché oggi se queste leggi fossero state gestite in maniera
diversa, fossero state dal suo Assessorato soltanto nell'ultimo
quinquennio almeno promosse attraverso la ricerca e la promozione
degli investimenti e fossero state promulgate in termini di
comunicazione alle imprese e ai cittadini, probabilmente oggi
avremmo non solo 15 impianti più altri 15 in attesa di un possibile
finanziamento di quello che lei dice essere oggi ancora una
struttura non così produttiva, ma potremmo essere di fronte a un
discorso completamente diverso - e mi fa strano che la forza
politica a cui lei appartiene non l'abbia in questo senso
incentivata, perché di questo argomento dalle vostre parti se n'è
fatto veramente un cavallo di battaglia -, potremmo essere di
fronte, dicevo, a numeri completamente diversi.
Potremmo per esempio trovarci di fronte ad aziende finanziate
dalla Regione che percepiscono finanziamenti cospicui regionali
che, invece di servirsi di idrocarburi, potrebbero e dovrebbero
servirsi di impianti ad energia pulita e quindi i tetti delle
imprese, invece che essere fatti in asfalto, dovrebbero essere
fatti con quegli strumenti che permettono di produrre non quello
che lei diceva essere: 8.000 euro di impianto 1 kw, ma 8.000 euro
di impianto 30-40 kw, che è un discorso un po' diverso e che invece
sono i dati che ho rilevato essere ormai sul mercato da almeno un
paio di anni. Ripeto: senza andare a togliersi lo sfizio di andare
a vedere cosa è successo in queste ultime settimane, perché lì
veramente il mercato del fotovoltaico si è sviluppato, questo
perché in paesi più nordici dei nostri, come lei ha citato, dove il
sole è meno presente, la ricerca e la volontà politica, lì sì, ha
veramente funzionato, al di là di quella statale quelle anche
locali, e lì veramente oggi le imprese per il 70 percento producono
energia fotovoltaica, energia pulita.
Allora qui bisogna che ci si decida e si sia coerenti: o siamo
tutti convinti che per la Valle d'Aosta la scommessa della
produzione di energia deve essere fatta attraverso l'energia pulita
e quindi l'abbattimento delle emissioni di idrocarburi - di cui vi
ricordo discutiamo per anni su quel 10 percento che inquina
l'ambiente prodotto dai TIR e non parliamo mai del 90 percento del
riscaldamento delle case e delle imprese che invece inquina la
nostra Valle -, o si è coerenti con quello che si dice, ripeto,
oppure si "buttano" nei programmi che avete presentato all'inizio
della legislatura delle belle fiabe, dove si dice che la Giunta
sarà impegnata nello sviluppo del fotovoltaico e delle energie
rinnovabili, ma poi con superficialità lei, che è responsabile
dell'Assessorato che dovrebbe incentivare queste strutture, è il
primo a venir qui a dire che siamo in una fase dove dobbiamo andare
a rivedere il piano energetico, perché le leggi che avete partorito
come Giunta e che utilizzate come strumenti per incentivare queste
energie pulite non è che abbiano procurato chissà quali
benefici.
Questo è "l'elefante che ha partorito il topolino", ma è
evidente che se la volontà di fare ecosistema e di discutere delle
emissioni dei TIR, che ci occupa intere giornate, la spostiamo su
una volontà politica per fare in modo che le imprese valdostane
finanziate dalla Regione possano essere in grado di prodursi degli
impianti che producano energia pulita e quindi non imbrattino
l'ambiente, probabilmente saremmo coerenti con quello che diciamo e
soprattutto con quello che scrivete nei vostri programmi di
legislatura. Io mi sono andato a prendere il documento: c'era un
bel paragrafo, quattro righe riguardanti l'energia pulita, ma
quattro righe con tante leggi, tanti miliardi stanziati hanno
prodotto veramente molto poco!
È chiaro che ormai, a 8-9 mesi dalla scadenza della legislatura,
non è possibile cambiare una politica regionale, ma questa
interpellanza constata che purtroppo la sua politica energetica non
è stata coerente con quello che lei aveva scritto nel suo
programma, non è coerente con quello che il suo partito sta
dicendo, non è coerente con le ingenti risorse e finanziamenti che
vengono messi a disposizione dall'Amministrazione regionale e da
quella statale, quest'ultima un po' meno perché con 500 mila euro
non si possono che servire le strutture come ad esempio i rifugi,
che sono quelle maggiormente in vista sotto l'aspetto
dell'ecosistema, ma non sono i rifugi che inquinano l'ambiente!
Sono le fabbriche che noi finanziamo in bassa Valle, in media Valle
e in alta Valle, a cui non chiediamo, perché siamo anche produttori
di energia elettrica, di procedere allo sviluppo finanziato dalla
Regione all'80 percento di strutture che producono energia
pulita.
Io chiedo allora a questa Giunta, perlomeno a lei, di essere
coerente con quello che dice, prendo atto che non lo è stato e me
dispaccio per l'intera comunità valdostana e voglio sottolineare il
fatto che chi più di ambiente "si riempie la bocca" meno poi
produce ambiente pulito.
Presidente
La parola all'Assessore all'industria,
artigianato ed energia, Ferraris, per fatto personale.
Ferraris (GV-DS-PSE)
Una precisazione telegrafica: le
energie alternative rappresentavano un mercato di nicchia e il
piano energetico lo specificava.
Vorrei ricordare che la Valle d'Aosta produce energia
idroelettrica, che a tutti è noto essere energia pulita, e questa è
l'energia che approvvigiona le fabbriche valdostane con dei costi
più ridotti rispetto al resto del territorio nazionale. Con questo
credo che abbiamo dimostrato la nostra coerenza.
