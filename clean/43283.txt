Classificazione
TRASPORTI E VIABILITÀ
Viabilità



Oggetto del Consiglio n. 697 del 10 giugno 2021 - Resoconto
OGGETTO N. 697/XVI - Interpellanza: "Azioni per risolvere le
criticità di percorrenza del tratto di strada statale 26 che
collega il capoluogo regionale con l'Alta Valle".
Bertin (Presidente) -
Punto n. 37 dell'ordine del giorno.
Per l'illustrazione, ha chiesto la parola la consigliera Foudraz,
ne ha facoltà.
Foudraz (LEGA VDA) -
L'interpellanza che porto oggi
all'attenzione del Consiglio regionale verte sulla problematica dei
cantieri stradali che sono in atto lungo la strada statale n. 26
nella direzione Aosta/Courmayeur. Numerose sono le segnalazioni che
sono pervenute in merito ai ritardi nella percorrenza della strada
statale nel tratto che collega il capoluogo regionale con l'Alta
Valle, causa l'installazione di numerosi cantieri stradali. Ritardi
che costringono i pendolari ad allungare di almeno 15 minuti il
tempo di percorrenza del sopracitato tratto stradale con
conseguenti disagi. In 5 chilometri di strada statale i cantieri
che si trovano tra Villeneuve e Avise sono ben quattro, ai quali
poi se ne aggiungono altri due: uno a Morgex sul viadotto
Montbardon e uno nella prima galleria che si incontra salendo da
Pré-Saint-Didier verso La Thuile e tutto questo fa scattare
lamentele da parte dei pendolari, che appunto lamentano lunghe code
soprattutto negli orari di punta.
Ricordiamo che la statale è praticamente l'unica via di accesso
all'Alta Valle anche perché l'autostrada A5 tra i caselli di Aosta
Ovest e Morgex-Courmayeur, come abbiamo già sottolineato tante,
tante volte ormai in quest'aula, costa 8,90 euro e c'è da dire
anche che pure quel tratto di strada in questi mesi è interessato
da numerosi cantieri che limitano la percorrenza a una sola corsia
di marcia con un limite di velocità che passa dai normali 100
chilometri orari a 60 chilometri orari.
Vero è che viviamo in una regione alpina dove il clima influisce
sicuramente sulla programmazione dei lavori, ma è anche vero che
tutti gli anni, bene o male, assistiamo a cantieri sparsi sulla
nostra rete stradale sempre comunque nei periodi di maggiore
afflusso non solo della popolazione locale, ma anche della
popolazione fluttuante come i turisti.
Per queste motivazioni si interpella l'Assessore per conoscere:
se vi siano nel summenzionato tratto cantieri in tutto o in parte
di competenza regionale; in caso affermativo se la programmazione
dei lavori sia stata concordata con l'Amministrazione regionale; in
caso negativo o nel caso siano presenti in tutto o in parte
cantieri di competenza di altri enti quali ANAS e Comuni, se ci
siano state le interlocuzioni in merito alla programmazione ed
esecuzione dei lavori e quali azioni si intendano porre in essere
per ovviare alle future problematiche esposte.
Presidente -
Risponde l'assessore Marzi.
Marzi (AV-SA) -
Prima di rispondere puntualmente, mi
pongo come obiettivo che condivido con lei, visto che poi in
replica sicuramente avrà la possibilità di dire che non è
soddisfatta di quanto le dico... perché di fatto esistono degli
splendidi ruoli quando si fa l'Assessore e in questi sei mesi ho
avuto la possibilità di verificare il fatto, ad esempio, che,
rispetto alle tematiche inerenti la viabilità e i lavori legati
alla viabilità, è praticamente impossibile ricevere soddisfazione.
L'unica cosa alla quale si può aspirare è la coerenza e la
franchezza, anche perché, come da lei richiamato, l'iniziativa da
lei rappresentata e anche la sua presentazione risultano anche
essere molto contemporate, molto franche e anche molto trasparenti,
ci sono poi degli aspetti, quali, ad esempio, il clima, che in
particolar modo in questo meraviglioso maggio e quasi metà giugno
stanno anche arridendo alla cattiva sorte si direbbe in genere. Un
esempio concreto, ad esempio, è quanto sta accadendo proprio nella
giornata di oggi nella regionale tra il comune di Charvensod e il
comune di Gressan, dove, dopo aver provato per due fine settimana a
fare i lavori di notte, siamo arrivati al punto di doverli fare di
giorno perché pioveva tutte le sere e pertanto non si potevano fare
i lavori e quindi alla fine... visto che prima parlavamo di simboli
e di "simballo", adesso parliamo di "diaballo" e di diavolo e alla
fine della fiera quindi la sfortuna ci vede benissimo.
Vado a risponderle. L'ANAS negli ultimi anni ha posto al centro
della propria programmazione la manutenzione e il potenziamento
della rete stradale nell'ottica di dare precedenza agli interventi
finalizzati a migliorare la sicurezza delle strade e la capacità di
trasporto. Questa finalità, che condividiamo e perseguiamo, è anche
orientata ad aumentare nel tempo la durabilità delle infrastrutture
nell'ottica di contenere il consumo del territorio e l'impatto
ambientale. Le priorità di intervento derivano dai rilievi e dalle
valutazioni in ordine alle reali condizioni delle infrastrutture e
dell'importanza delle direttrici e delle funzioni di collegamento
che queste rivestono.
La pandemia però ha mutato profondamente le organizzazioni delle
imprese, le logiche del mercato, le norme di incentivazione e di
semplificazione che determinano forti oscillazioni dei prezzi delle
materie prime soprattutto in edilizia. Avremo occasione di parlarne
fra poco. È una problematica che non si risolverà nell'immediato e
di cui dobbiamo avere contezza, che investe tutto il comparto edile
anche in ordine alle difficoltà di reperimento dei materiali che
mostra evidenti conseguenze sulle tempistiche della programmazione
dei cantieri, aspetto centrale dell'iniziativa da lei
rappresentata.
Rispondendo ai suoi primi tre quesiti, evidenzio che nel tratto
della rete viaria oggetto dell'iniziativa non risultano cantieri
regionali e che gli interventi in corso sono tutti di competenza
dell'ANAS. Nell'ambito della fattiva collaborazione instauratasi
con l'Amministrazione regionale, ANAS ha condiviso con i competenti
uffici regionali lo scorso febbraio il piano lavori 2021 relativo
alle manutenzioni sulle strade statali n. 26 e n. 27 e stiamo
operando per garantire il nostro impegno a mantenere l'attenzione e
la continua interlocuzione in essere con i responsabili dell'ANAS
stessa attraverso una costante e puntuale informazione sullo stato
di avanzamento dei lavori. Un'ulteriore sinergia che abbiamo già
concordato con ANAS consiste nella comunicazione nei confronti
degli utenti della strada. La percezione del disagio momentaneo va
accostata però alla consapevolezza di poter poi disporre di un
patrimonio stradale comune rinnovato, più duraturo e maggiormente
fruibile in termini di sicurezza e scorrevolezza dei flussi di
traffico. L'investimento complessivo che ANAS dedica nei propri
piani quinquennali di manutenzione programmata sulla rete viaria
valdostana ammonta a un totale di circa 64 milioni di euro.
Per l'anno corrente, il 2021, la spesa complessiva lorda è pari
a circa 15 milioni: nella manutenzione programmata risulta
oggettivamente un dato più che rilevante. Tale importo, al netto
delle somme a disposizione spese tecniche, ammonta a 9,9 milioni di
euro di cui 820 mila euro per la manutenzione degli impianti a
servizio della rete stradale, 5 milioni per il ripristino di ponti,
viadotti e gallerie, 1 milione e mezzo per la sostituzione e la
sistemazione delle barriere laterali di sicurezza e un altro
milione e mezzo in opere complementari quali impianti tecnologici
di illuminazione e segnaletica orizzontale. L'apertura di diversi
cantieri nel tratto verso l'Alta Valle è frutto di programmazione
che si somma a ulteriori lavori che dovevano essere cantierizzati
nel 2020, poi slittati nel 2021 come conseguenza dell'emergenza
sanitaria. Questa è stata anche occasione di comunicazione del
corso di questi mesi sulle varie interlocuzioni anche in Consiglio
che ci sono state rispetto alla programmazione ANAS. È inevitabile
quindi che il numero di cantieri aperti nel tratto stradale
interessato porti a un rallentamento della circolazione. Sappiamo
bene, nel contempo, che le lavorazioni necessarie al mantenimento
della sicurezza stradale possono essere svolte nella nostra Regione
solo nei pochi mesi dell'anno meteorologicamente favorevoli sia in
termini di temperature che di precipitazioni. Ahimè, nel corso di
queste settimane, anche grazie al fatto che mi muovo in
motocicletta, ho avuto occasione di frequentare il tratto varie
volte e di verificare che è complesso muoversi e i ritardi sono
plurimi.
Il piano lavori sulla strada statale n. 26 comprende il
ripristino di ponti, viadotti, gallerie e manutenzione degli
impianti a servizio della rete stradale, sostituzione e
sistemazione delle barriere di sicurezza e opere complementari,
rifacimento di muri, pavimentazioni stradali, adeguamento di
impianti di illuminazione antincendio e installazione di barriere
paramassi. Al momento sono in corso la seguente serie di
interventi: ripristino impermeabilizzazione e rinforzo strutturale
dei viadotti di Palleusieux, Pian Biolley, torrente Verrand,
Courmayeur Dolonne, torrente Sapin Entrèves tra il chilometro 0.0 e
il chilometro 7.580; di adeguamento delle barriere stradali di
sicurezza in vari tratti dal chilometro 121 al chilometro 127 nel
comune di La Salle; di risanamento conservativo del viadotto di
Leverogne nel comune di Arvier, che prevede l'adeguamento
dell'impalcato e il rinforzo delle pile per far fronte alle azioni
sismiche; interventi di ripristino del calcestruzzo ammalorato, la
sostituzione degli appoggi, l'impermeabilizzazione dell'impaccato e
il rifacimento della pavimentazione degli scarichi delle acque, di
risanamento conservativo del viadotto Montbardon nel comune di
Morgex, struttura della lunghezza di ben 45 metri sulla Dora, che
prevede il ripristino dello stato superficiale copriferro,
l'impermeabilizzazione dell'impalcato con il ripristino del sistema
di scolo delle acque, la ricostruzione di giunti di dilatazione, la
stesa di nuova pavimentazione e la sostituzione delle barriere
laterali; di sistemazione dei muri di sostegno e di controripa nei
tratti dal chilometro 114 al chilometro 120 della strada statale n.
26 nel comune di Arvier, che consistono principalmente nel
ripristino corticale dei calcestruzzi ammalorati, oltre a specifici
interventi di rinforzo strutturale nei tratti maggiormente
compromessi con l'obiettivo di arrestare i processi di degrado in
atto; di opere di difesa con installazione di barriere paramassi in
vari tratti della strada statale n. 26 nel comune di
Pré-Saint-Didier, lo stesso per quanto riguarda l'illuminazione a
Pontaillod sempre a Pré-Saint-Didier. Sono inoltre in corso i
seguenti interventi relativi ai lavori di costruzione del
metanodotto di trasporto regionale Pollein-Pila-Valdigne, lotto n.
3, di competenza del SUEL (sportello unico degli enti locali ) e
non l'ANAS e alcuni Comuni, nel comune di Arvier inoltre vari
lavori sulla strada statale n. 26, lo stesso a Villeneuve.
Nei prossimi mesi saranno attivati i seguenti tre cantieri
cercando di evitare, per quanto possibile, sovrapposizione: la
sistemazione dei muri di sostegno di controripa dei tratti dal
chilometro 8.700 al chilometro 9.580 nella diramazione della strada
statale n. 26 sul comune di Courmayeur; di manutenzione
straordinaria della segnaletica verticale da eseguire in vari
tratti compresi tra Arvier e La Salle; di lavori di manutenzione
straordinaria di pavimentazione stradale tra Pré-Saint-Didier e
Courmayeur.
Rispondo ora all'ultimo quesito: l'area gestione rete VdA
dell'ANAS riferisce di avere investito risorse professionali ed
economiche anche per favorire la ripresa dei lavori a seguito della
pandemia nell'ottica di indurre un impatto positivo in termini
economici indiretti anche sul territorio. Credo che si possa
ritenere tale intervento apprezzabile, gli ingenti investimenti che
ANAS ha dedicato al nostro territorio è segno concreto di una
rinnovata attenzione testimoniata anche dalla collaborazione
pragmatica sia sulla strada statale n. 26 che sulla strada statale
n. 27.
Abbiamo già avuto modo di affrontare più volte in quest'aula la
problematica inerente la rete di strade, ponti e viadotti con
opportune richieste e sollecitazioni da parte di diversi
Consiglieri, tra l'altro, in particolar modo dalla Lega a vario
titolo sulle modalità di monitoraggio per l'individuazione di
interventi e le priorità, la programmazione di interventi su
strade, ponti e viadotti, l'avanzamento delle opere stradali,
l'installazione di alcuni ponti e barriere, dissuasori. Questo
significa che l'attenzione sul tema della sicurezza stradale è di
primaria importanza ed è tema condiviso da tutto il Consiglio: in
tale consapevolezza inevitabili e momentanei rallentamenti della
circolazione stradale sono ampiamente giustificati dalla priorità
data alla manutenzione della sicurezza stradale e alla tutela degli
utenti della strada. La consolidata attività di monitoraggio e
programmazione che abbiamo messo in campo come Amministrazione
consente di avere sino ad oggi analizzato gran parte dei manufatti
con tanto di giungere alla completa copertura entro il 2022:
parliamo di ponti e viadotti. Diversi sono gli interventi già
realizzati e in corso, citando i maggiori ricordiamo i ponti di
Introd, Valgrisenche e Issogne, la ricostruzione del ponte di
Chevril di Cogne e anche quelli di Gaby e Issime, che, tra l'altro,
entro la fine del mese di giugno, dovrebbero vedere, almeno per
Gaby, l'ultimazione.
Attraverso la manutenzione e l'ammodernamento del patrimonio
infrastrutturale e l'implementazione delle opere di difesa,
disporremo di un patrimonio stradale rinnovato e più in
sicurezza.
Presidente -
Per la replica, ha chiesto la parola la
consigliera Foudraz.
Foudraz (LEGA VDA) -
Devo riconoscere che lei ha due
doti: la dote della sintesi ed è un grande oratore. Io la invidio
perché io invece sono nel vero senso della parola sintetica,
stringo perché io vado al dunque.
Condivido in pieno quello che ha detto sul fatto che è un
intervento apprezzabilissimo da parte di ANAS, certo, fa comunque
ripartire anche l'economia, però vede, Assessore, sono anni che si
presentano queste problematiche e non è sempre stata colpa del
Covid. Cambiano i Governi, cambiano le persone ma i problemi
restano, sembrerebbe quasi una frase da
spot
elettorale ma
non è così. Mi rendo conto perfettamente che lei, Assessore,
ricopre la carica solo da otto mesi e sicuramente le interlocuzioni
in merito alla programmazione dei lavori con ANAS sono avvenute,
come ha detto lei, solo a febbraio 2021.
Questa interpellanza, Assessore, vuole essere un invito per far
sì che nei prossimi anni la programmazione, quindi le
interlocuzioni con gli enti interessati avvengano magari in maniera
più ponderata, proprio per evitare questi disagi alla popolazione e
ai turisti, proprio per non trovarsi ad affrontare questi
disagi.
Come dicevo, durante l'illustrazione dell'interpellanza e come
ha anche precisato lei, è vero, siamo in una regione alpina dove il
clima è rigido e i periodi per effettuare particolari lavorazioni
sono limitati. Appunto il clima non ci aiuta e il tempo poi
specialmente in questi ultimi due mesi, però io mi chiedo una cosa:
ma come mai faranno nei Paesi del nord Europa dove il clima è
ancora più rigido del nostro a fare le lavorazioni? Le chiedo
quindi solo di porre per il futuro una maggiore attenzione
relativamente alle programmazioni dei lavori.
