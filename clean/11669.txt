Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2581 del 2 ottobre 1991 - Resoconto
OGGETTO N. 2581/IX Ordine dei lavori - Richiamo al
regolamento.
Dolchi (Presidente)
Il Consiglio sta trattando
l'oggetto n. 13.
Ha chiesto di parlare il Consigliere Maquignaz, ne ha
facoltà.
Maquignaz (AI)
Chiedo di intervenire per una questione
pregiudiziale e procedurale sul nuovo sistema elettronico di
votazione.
Credo che con il nuovo sistema elettronico non vi sia più il
voto segreto, perché chi vota può far controllare ad altri il modo
con cui ha votato, precisamente attraverso il pulsante di
visualizzazione del voto segreto. Faccio un esempio: io schiaccio
il pulsante "sì", poi ho la possibilità di visualizzare il mio sì
sul monitor che ho davanti.
Quindi esiste la possibilità teorica e di fatto di controllo sul
voto segreto. Di conseguenza sostengo che il voto segreto non
esiste, quando esiste la possibilità, anche con il consenso di chi
ha votato, di far verificare ad altri il modo con cui si è votato.
Se io, ad esempio, voto sì, posso - io consenziente - far vedere al
mio collega il modo in cui ho votato, questa possibilità teorica
toglie la segretezza al voto. Infatti con il sistema tradizionale
questa possibilità di controllo non esisteva.
Credo che non sia un grosso problema, perché a questo
inconveniente si può facilmente ovviare abolendo il pulsante di
controllo sul proprio voto, cioè abolendo concretamente la
possibilità di visualizzare su questo piccolo monitor che abbiamo
davanti, il modo in cui si è votato.
Presidente
Più che il voto personale, può essere
consenziente il Consigliere per questa visualizzazione.
Il problema era già stato sollevato in sede di uffici di
Presidenza. Penso di potermi impegnare di portare il problema
all'ufficio di Presidenza e che con il programma si possa impedire
che nel corso della votazione segreta ci sia la possibilità di
visualizzazione del voto espresso o da esprimere.
Ha chiesto di parlare il Consigliere Stévenin, ne ha
facoltà.
Stévenin (UV)
Concordo, ma c'è anche l'altro problema: che
nella votazione segreta non si deve poter usare la votazione nel
banco, perché permette la visualizzazione dei vicini.
Credo che la soluzione si possa trovare, ho già sentito stamani
i tecnici, dipende dalla nostra volontà.
Presidente
Viene proposto quindi di escludere la
visualizzazione e il voto attraverso il pulsante sul banco.
Ha chiesto di parlare il Consigliere Riccarand, ne ha
facoltà.
Riccarand (VA)
Chiedo di intervenire per un
richiamo al regolamento, per un'altra questione. Abbiamo ricevuto
stamattina, tutti i Consiglieri, una convocazione per un Consiglio
regionale in sessione straordinaria ed urgente per i giorni venerdì
4 e sabato 5 ottobre, con un avvertimento che la riunione è in
seduta antimeridiana, pomeridiana e notturna.
Sappiamo tutti che nel giorno di venerdì erano già fissate une
serie di riunioni di commissione e c'era anche una delegazione del
Consiglio regionale, che credo dovesse partecipare nei giorni
seguenti al convegno sulle Regioni che ci sarà a Venezia. Convegno
che non è certamente un momento di secondaria importanza rispetto
al dibattito che c'è oggi sull'assetto dello Stato italiano e sulla
trasformazione dello Stato italiano, anzi direi un momento centrale
rispetto alle scelte che si devono fare, un momento di confronto
fra le Regioni, per cui sarebbe necessario una presenza
qualificata, continuativa e pregnante da parte della nostra
Regione.
Non riesco a capire come si possa essere assenti da una
iniziativa importante come questa dopo tanti anni che non c'è un
momento così delicato, in cui stanno maturando delle scelte di
profonda trasformazione.
Ma al di là di questo discorso di opportunità, faccio un
richiamo preciso al regolamento, il quale prevede convocazioni di
consiglio che sono di carattere ordinario e di carattere
straordinario, ed anche per le convocazioni di carattere
straordinario, che possono avvenire su richiesta del Presidente
della Giunta o di un terzo dei Consiglieri, vale comunque l'obbligo
degli otto giorni di preavviso nella convocazione e nella
trasmissione dell'ordine del giorno. Questo obbligo può essere
superato in base all'articolo 37 soltanto in due casi: per gli
oggetti di poca importanza, e quindi non è necessario allegare
prima tutta la documentazione, oppure in casi di urgenza.
Il regolamento si riferisce ad eventualità che si determinano di
carattere eccezionale e che giustificano la convocazione d'urgenza
su un punto specifico, ma qui non ci troviamo di fronte ad una
convocazione d'urgenza, con 14 punti inseriti all'ordine del
giorno, che sono poi oggetti già inseriti nei normali ordini del
giorno, fra l'altro quelli che sono in discussione oggi.
Qui ci troviamo di fronte ad una interpretazione del regolamento
che è sicuramente in contrasto con lo spirito del regolamento
stesso.
Non voglio far perdere del tempo al Consiglio con una
discussione su questo punto, ma il problema si pone, perché se
accettiamo questo tipo di prassi vuol dire che il consiglio può
essere convocato sempre in via d'urgenza con preavviso di 24 ore e
via di seguito, e non c'è più certezza sulla programmazione del
lavoro e sull'organizzazione del tempo di ognuno di noi. Allora
chiedo che, terminate le ratifiche delle deliberazioni di Giunta,
ci sia un momento di sospensione dei lavori con la riunione della
Conferenza dei Capigruppo, per chiarire questa convocazione
straordinaria ed urgente del Consiglio perché, così come ci è stata
inviata, non è legittima.
Presidente
Ha chiesto di parlare il Consigliere
Bich, ne ha facoltà.
Bich (Ind)
Mi associo alla proposta fatta dal
Consigliere Riccarand, tenendo conto anche di un altro aspetto: che
in un calendario dei lavori del Consiglio, stilato nel mese di
giugno, era già stata indicata la data del 4-5 ottobre, data che
era stata poi concordemente, con i Capigruppo e l'ufficio di
Presidenza, sospesa proprio per l'esistenza di questa conferenza
Stato-Regioni sul nuovo ordinamento regionale.
Di questo oggetto si è discusso ampiamente in ufficio di
Presidenza e si era stabilito di inviare a Venezia una delegazione
ufficiale del Consiglio. Quindi non so quale urgenza abbia
scavalcato quella che era considerata solo 15-20 giorni fa un'altra
urgenza per la Regione, nella necessità di partecipare ai lavori di
questa conferenza, che fra l'altro è una conferenza di rilievo.
Una raccomandazione che rivolgo è quella di valutare con la
dovu-ta attenzione la possibilità di utilizzare anche altre date,
perché mi sembra assolutamente provocatorio il fatto di riprendere
una data che era già stata accantonata solo poco tempo fa.
Mi associo alla richiesta del collega Riccarand di valutare
ragio-nevolmente e ponderatamente nella Conferenza dei Capigruppo e
dell'ufficio di Presidenza la possibilità di ripristinare una
tabella di marcia per il Consiglio che sia accettata da tutti.
Presidente
Colleghi Consiglieri, come ha
opportunamente richiesto il Consigliere Riccarand, non è questo il
luogo di fare una discussione di questo tipo, di interpretazione
del regolamento. Accolgo la proposta di fare, dopo le ratifiche,
una rapida riunione dei Capigruppo, in cui si prenda coscenza delle
ragioni per cui il Consiglio è stato convocato.
Procediamo nei lavori e poi affronteremo il problema che è stato
sollevato sia dal Consigliere Riccarand che dal Vicepresidente
Bich.
