Classificazione
FINANZA REGIONALE E LOCALE
Partecipazioni azionarie regionali
NOMINE E INCARICHI DI CONSULENZA E SPECIALI
Nomine
TRASPORTI E VIABILITÀ
Autostrade e trafori alpini



Oggetto del Consiglio n. 2912 del 20 settembre 2017 - Resoconto
OGGETTO N. 2912/XIV - Interrogazione a risposta immediata:
"Adozione di provvedimenti per la revoca degli incarichi ai
componenti del Collegio sindacale della società SITRASB".
Rosset (Presidente) -
Punto n. 3.01 all'ordine del
giorno. Per l'illustrazione ha chiesto la parola il Consigliere
Cognetta; ne ha facoltà.
Cognetta (M5S) -
Siamo di nuovo a parlare della questione
della SITRASB e, in particolare, di quello che è accaduto durante
questa pausa estiva.
Dopo una richiesta di accesso agli atti, mi sono arrivati tutta
una serie di documenti relativi alla questione dei sindaci e del
maggior compenso ricevuto da loro. In particolare, all'interno di
questa documentazione è evidente un parere legale pervenuto alla
Presidenza della Giunta, con il quale si specifica esattamente la
cifra, per cui io precedentemente nelle interpellanze passate avevo
dato una cifra a questo punto errata (si tratta di 7.178 euro).
Questo parere legale spiega nel dettaglio come si compone la cifra
e quali sono le azioni che dovrebbe mettere in atto la società per
sanare in qualche modo la situazione.
Ora chiedo a questo punto se il Presidente ha dato mandato agli
organi competenti all'interno della società di svolgere questi
compiti, che sono: a) recuperare la somma acquisita in eccesso; b)
interrompere il rapporto con i sindaci. Tra l'altro questo secondo
punto non credo debba essere fatto dal responsabile della società,
ma direttamente dalla Presidenza della Giunta, perché è sua la
nomina dei sindaci, o comunque è del Presidente. Volevo quindi
capire esattamente a che punto siamo.
Presidente -
Per la risposta ha chiesto la parola il
Presidente della Regione; ne ha facoltà.
Marquis (AC-SA-PNV) -
Come ha accennato il collega
Cognetta nell'illustrazione dell'interrogazione, di tale questione
se ne è già occupato attraverso la presentazione di alcune
iniziative.
È sicuramente una questione all'attenzione degli organi
dell'amministrazione della società e, per quanto di nostra
conoscenza, il Consiglio di amministrazione della SITRASB non ha
ancora definito compiutamente se, e in che misura, vi sia stata la
percezione di un maggior compenso da parte di alcuni componenti del
Collegio sindacale. I componenti del Collegio nominati dalla
Regione hanno infatti informato i soci e i componenti del Consiglio
di amministrazione di aver depositato presso la società le proprie
considerazioni in merito a questa vicenda. Inoltre hanno comunicato
che il Collegio sindacale nel suo complesso provvederà a produrre
un documento collegiale, al fine di consentire al Consiglio di
amministrazione di assumere le determinazioni di competenza con
completa cognizione di causa. Non appena il Consiglio di
amministrazione arriverà alle sue determinazioni di merito e le
porrà alla nostra attenzione, ci esprimeremo per quanto di
competenza sicuramente a tutela dell'interesse della pubblica
amministrazione.
Presidente -
Per la replica ha chiesto la parola il
Consigliere Cognetta; ne ha facoltà.
Cognetta (M5S) -
Presidente Marquis, dalla sua risposta
mi sembra di capire che lei demanda tutto al Consiglio di
amministrazione. Io ritengo questa sua interpretazione non valida.
Io credo che lei, come Presidente, e il Governo tutto, debba invece
farsi carico di chiarire la questione attraverso gli uffici e
prendere le decisioni opportune. Ormai è da tempo che glielo sto
dicendo, così come è da tempo che si sa che tale questione è
à
la une
all'interno di quella società. Che adesso i membri del
Collegio sindacale tirino fuori delle giustificazioni mi sembra
perlomeno doveroso, visto che ne parliamo da marzo di
quest'anno.
Io annuncio pertanto una risoluzione su questo punto, anche
perché credo che i colleghi debbano sapere esattamente che cosa
contiene questo parere legale. Trasmetterò a tutti i colleghi tale
parere, ricordando che è un documento acquisito da me con un "116"
e quindi non può essere reso pubblico, ma serve per votare la
risoluzione che sto presentando. Di conseguenza, così come discusso
a suo tempo con gli uffici, farò questa azione, in maniera tale da
rendere a tutti chiaro qual è la situazione e quali sono le
decisioni da prendere urgentemente, visto che è da un po' che
parliamo di questo.
