Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 101 del 29 settembre 1993 - Resoconto
OGGETTO N. 101/X - Procedura seguita per l'affidamento
dell'allestimento di uno stand della Regione per la partecipazione
al Macef d'autunno (Interrogazione).
Interrogazione - Ricordato che, in data 13 marzo 1993, la Giunta
regionale "preso atto delle richieste di circa nove ditte
artigianali valdo­stane" decide di partecipare come negli anni
precedenti, alla mostra "Macef Autunno" che si tiene a Milano dal 3
al 6 set­tembre 1993, stanziando le relative somme derivate da
apposi­to capitolo di bilancio;
Preso atto che in data 9 luglio 1993 la Giunta regionale decide
di invitare otto aziende valdostane a presentare progetti di
al­lestimento dello Stand Macef;
Evidenziato che, a seguito di tale decisione, le lettere di
invito vengono inviate in data 10 agosto 1993, con esplicita
richiesta di far pervenire i progetti entro il 20 agosto, con
l'avvertenza che l'eventuale lavoro assegnato dovrà essere
completato per le ore 11.00 del 2 settembre 1993;
Sottolineata l'anomalia della ristrettezza dei tempi
suddetti;
Accertato che in data 27 agosto 1993, la Giunta regionale
deci­de di assegnare a trattativa privata la realizzazione dello
Stand Macef alla Ditta Aries S.p.A. di Bologna;
i sottoscritti consiglieri regionali
interrogano
l'Assessore competente per conoscere con chiarezza lo
svolgi­mento di una procedura rivelatasi, quantomeno nella forma e
nei tempi, singolare e che ha nella sostanza privato gli opera­tori
artigiani valdostani di una opportunità di lavoro non
indif­ferente, sia dal punto di vista economico che da quello del
prestigio derivante dalla sua realizzazione.
F.to: Collé-Marguerettaz.
Presidente -
Ha chiesto la parola l'Assessore
all'industria, commercio e ar­tigianato, Mafrica.
Mafrica (GV-PDS-SV) -
Rispondendo
all'interrogazione, ripercorro un po' la vicenda.
In data 13 marzo è stata approvata una prima deliberazione di
spesa per l'iscrizione a questo salone, denominato Macef
d'au­tunno.
In data 21 giugno la segreteria del Macef ha comunicato
l'av­venuta assegnazione di area.
In data 9 luglio la giunta ha approvato la deliberazione con
cui, oltre ad impegnare la spesa, venivano individuate le ditte da
invitare per le forniture.
In data 22 luglio la commissione di coordinamento ha vistato la
deliberazione, si trattava di un atto soggetto a controllo in
quanto si procedeva a trattativa privata per la fornitura di beni e
servizi, previa gara fra otto ditte.
In data 10 agosto veniva inviata la lettera di richiesta
allesti­mento alle otto ditte e si dava come scadenza di
presentazione dell'offerta la data del 20 agosto.
Entro il termine stabilito nessuna offerta è pervenuta. Una
ditta, la Pronos s.r.l. di Aosta, ha lamentato con nota scritta la
brevità del periodo concesso per la preparazione del progetto.
Vengono fatte le seguenti osservazioni a questo riguardo: che il
progetto richiesto era del tutto simile a quello che era stato
ri­chiesto nella precedente edizione e che la ditta, che ha
presen­tato questa nota, aveva nella precedente edizione presentato
il progetto in quattro giorni.
Poiché nessuna delle ditte interpellate ha presentato una sua
proposta, in data 23 agosto è stato richiesto un preventivo via fax
a due ditte esterne alla Valle: la Aries di Bologna e l'Euro­stand
di Milano. Queste ditte hanno risposto in giornata.
In data 27 agosto la giunta ha affidato la realizzazione
dell'opera risultata migliore offerente delle due, che è la Aries
di Bologna.
Circa la ristrettezza dei tempi concessi, esaminando le pratiche
riguardanti le edizioni precedenti, si evidenzia che l'edizione
primavera aveva avuto esito positivo ed erano stati concessi alle
ditte sette giorni. Per l'edizione autunnale del 1992 erano stati
concessi 17 giorni, per quella primaverile 1992 i progetti erano
pervenuti nell'arco di 3-7 giorni. Comunque la ragione sostanziale
è questa: fino all'edizione 1992 lo stand della regio­ne era
collocato sempre nella stessa area e si era quindi a cono­scenza
delle planimetrie degli stand. Poiché la posizione non era
confacente alle esigenze degli espositori, l'assessorato ha
ri­chiesto una variazione di collocazione; la nuova posizione è
provvisoria ed occorre attendere di volta in volta la
comunica­zione definitiva di assegnazione di area e la planimetria
dello spazio espositivo.
Le ragioni, quindi, del breve tempo concesso, dipendono dalle
procedure che vanno seguite e dalla data in cui arriva
l'asse­gnazione definitiva dell'area: più tardi arriva questa, meno
tempo rimane rispetto alla data del salone.
Il tempo impiegato tradizionalmente è sempre stato fra la
set­timana e i diciassette giorni, quindi i dieci giorni apparivano
un tempo realistico; in realtà si tratta di presentare un breve
pro­getto di allestimento di uno stand, e non essendo una
proget­tazione molto complessa, dieci giorni potrebbero essere
anche un tempo sufficiente. Comunque, anche tenendo conto di
osser­vazioni fatte dagli interpellanti, ho sollecitato gli uffici
ad acce­lerare le procedure in modo da allargare per quanto
possibile il tempo a disposizione delle ditte invitate, perché
presentino queste offerte.
Presidente -
Ha chiesto la parola il Consigliere
Collé.
Collé (DC) -
Non penso che la risposta
dell'assessore sia completamente soddisfacente, in quanto va
comunque ricordato che dal 13 marzo, data in cui la regione decide
di partecipare al Macef, fi­no al 9 luglio, trascorrono quattro
mesi, quando si decide di invitare le otto aziende valdostane.
- L'assessore ci dice che questo tempo è sufficiente; io credo
che se otto aziende valdo­stane, in un momento di crisi come sta
vivendo la Valle d'Aosta (e non solo), non hanno partecipato, è
perché c'è qualcosa che non va, è perché non hanno avuto la
possibilità di fornire i pro­getti richiesti.
Ricordo che dieci giorni non sono in realtà dieci giorni, perché
la lettera è partita dalla regione il 10 agosto e i diretti
interes­sati l'hanno ricevuta alcuni giorni dopo, quindi hanno
avuto sette o otto giorni a disposizione per fornire il
progetto.
Come ripeto, nessuna di queste otto aziende ha potuto
presen­tarlo proprio per la ristrettezza dei tempi.
Voglio anche ricordare, visto che l'assessore ci ha detto che la
delibera è stata vistata il 22 luglio, che per arrivare al 10
ago­sto sono trascorsi ulteriori venti giorni; credo che in questi
venti giorni si sarebbe potuto inviare alle ditte scelte la
docu­mentazione e queste avrebbero avuto più tempo per poter dare
risposta alla regione.
L'assessore ci deve assicurare che cose di questo genere non
ac­cadranno ancora, proprio perché se la Valle d'Aosta partecipa a
queste manifestazioni con uno stand, credo sia giusto che siano
delle ditte locali ad allestire questi stand. In questo modo si dà
la possibilità intanto di essere conosciuti e naturalmente di fare
il lavoro, che ricordo è un lavoro da 30-40-50 milioni, e per le
piccole aziende questo rappresenta una fonte economica non
indifferente.
Presidente -
Ha chiesto la parola il Consigliere
Marguerettaz.
Marguerettaz (DC) -
Sottolineando le cose che ha
detto il mio capogruppo, credo sia importante sottolineare la
necessità soprattutto di questi tempi di tenere fortemente in
considerazione le necessità delle piccole aziende valdostane.
É evidente che la macchina regionale ha i suoi tempi, ma credo
che soprattutto in questo periodo non si debba richiedere alle
aziende di adeguarsi ai tempi della macchina, ma semmai il
contrario.
Faccio un'altra riflessione. Se vogliamo andare a vedere i
tem­pi, è vero che in data 9 luglio la giunta ha deliberato le
ditte da invitare, ed è vero che a quel punto si trattava solo di
stendere una lettera di invito alle ditte, in attesa - se vogliamo
- del visto della commissione di coordinamento.
Quindi di fatto noi abbiamo un ufficio dell'amministrazione
regionale che per mandare un invito ad un certo numero di ditte
impiega un mese. Questo credo sia un piccolo esempio da tenere bene
a mente, soprattutto ricordando nel programma di questa maggioranza
si sottolineava - e noi su questo punto specifico concordavamo - la
forte necessità di sburocratizzare un certo sistema
dell'amministrazione regionale.
Un'altra considerazione da fare è sulla necessità delle piccole
aziende valdostane di avere anche tempi diversi rispetto ad al­tre
aziende fuori della nostra regione. Non mi trovava d'accordo la
questione che sottoponeva all'attenzione del consiglio
l'asses­sore, quando ricordava che in tempi passati determinate
ditte avevano presentato dei progetti in tempi più ristretti. Su
que­sto ci sarebbe da discutere, in quanto credo che sia di dovere
per ogni ditta che partecipa ad eventuali gare di appalto e ma­gari
le perde negli anni precedenti, di studiare più a fondo il progetto
che intende presentare per poterlo migliorare e per poter essere
più concorrenziale con le altre ditte.
