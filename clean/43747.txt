Classificazione
ISTRUZIONE PUBBLICA
Istituzioni scolastiche



Oggetto del Consiglio n. 925 del 7 ottobre 2021 - Resoconto
OGGETTO N. 925/XVI - Interpellanza: "Mantenimento della
scuola dell'infanzia pubblica di Perloz".
Bertin (Presidente) -
Punto n. 30 all'ordine del giorno.
Per l'illustrazione, il consigliere Lavy ne ha facoltà.
Lavy (LEGA VDA) -
Trattiamo ora un tema che magari
potrebbe essere visto come circoscritto a un fatto comunale, ma in
realtà purtroppo denota quelli che sono gli effetti degli ultimi
decenni, potremmo dire, di spopolamento della montagna, di calo
demografico e magari di scarsa attenzione, da un certo senso, per
le scuole di montagna. L'oggetto di questa interpellanza è la
scuola d'infanzia di Perloz, che purtroppo da diversi mesi è alla
ribalta proprio perché ci sono pochi bambini a Perloz, alcuni hanno
deciso di mandare i propri ragazzi a Pont-Saint-Martin e dunque si
è posto il problema della chiusura o meno della scuola stessa.
Per fortuna ad oggi la scuola di Perloz non è chiusa, ma
semplicemente perché - è assolutamente da ammirare il ruolo del
Sindaco che si è battuto in maniera molto forte per mantenere la
scuola di Perloz - la scuola stessa è stata bene o male
"privatizzata" con l'intervento di una cooperativa.
È ovvio che a livello regionale un fatto del genere, che può
essere visto come una vittoria dal punto di vista del Comune, in sé
è un fallimento, perché dimostra che purtroppo il pubblico, la
Regione, magari non ha fatto ciò che doveva fare o comunque non ha
gestito nel migliore dei modi la situazione, pur essendo una
situazione molto difficile proprio perché i bambini non è che si
possono inventare da un giorno all'altro. Quello della scuola di
Perloz non è neanche un modello replicabile ovunque, perché ci sono
anche altre situazioni in cui il calo demografico purtroppo fa sì
che ci si ponga degli interrogativi sull'esistenza o meno
continuativa di una scuola, però era un pochino per fare chiarezza
questa interpellanza, anche per capire che ruolo ha avuto la
Regione nel rendersi parte attiva o meno riguardo alla gestione
della scuola stessa o comunque della problematica.
Con questa interpellanza le chiedo bene o male quale è stata
l'evoluzione nell'ultimo anno dei fatti riguardanti la scuola di
Perloz, come la Regione si sia fatta parte attiva e quali siano le
prospettive per il futuro della scuola regionale di Perloz,
semplicemente perché purtroppo ci sono anche altri casi, e questo
non vorrei che potesse diventare un precedente "pericoloso", perché
per carità, va benissimo l'intervento dei privati, ma sappiamo
benissimo che questa non può essere una questione funzionale anche
ad altri territori.
Presidente -
Risponde l'assessore Caveri.
Caveri (VdA Unie) -
Prima di trattare il caso specifico
di Perloz, vorrei ricordare che il continuo calo demografico e il
basso tasso di natalità, quindi la risposta precedente è stata
propedeutica al segnalare questo fatto, stanno determinando
situazioni di plessi, per ora in particolare della scuola
dell'infanzia, ma poi ci sarà il rinculo sulla scuola primaria e di
secondo grado, in cui il numero di bambini iscritti non raggiunge
il numero prescritto affinché il plesso possa concorrere alla
determinazione dei posti di organico.  I bambini iscritti sono
comunque considerati, ai fini della determinazione dei posti della
dotazione organica complessiva regionale e sono ricondotti al
plesso viciniore, dove contano ai fini dell'assegnazione dei posti
di organico. Sostanzialmente, se una scuola chiude per mancanza di
numeri e la si sposta altrove, comunque aumenta il numero degli
insegnanti nel plesso vicino.
Come già evidenziato, i criteri e i parametri di definizione
degli organici dei posti di insegnamento nella nostra regione sono
diversi e assai migliorativi rispetto a quelli nazionali, e sono
volti sia all'aumento, all'ampliamento dell'offerta formativa, sia
anche alla tutela delle cosiddette scuole di montagna. Per
l'infanzia il numero minimo di iscritti per il funzionamento di un
plesso è pari a dieci bambini, ridotto a cinque per le scuole di
montagna situate oltre i 1000 metri di altitudine e che distano più
di 5 chilometri dalla scuola regionale più vicina.
Già dal 2009, grazie a un accordo sottoscritto fra
l'amministrazione scolastica e le organizzazioni sindacali,
sull'utilizzo delle risorse finanziarie previste dalla legge
regionale 18 del 2005, in sede di adeguamento dell'organico di
diritto alla situazione di fatto, le scuole ubicate in zone montane
con significative difficoltà di collegamento con le sedi vicine
possono funzionare con tre alunni iscritti, in luogo dei cinque
ordinariamente prescritti per le scuole di montagna, nel limite
massimo di sei unità docenti. Nel 2018, con successivo accordo,
tali disposizioni sono state estese, fermo restando il limite di
sei unità docenti, a tutte le altre scuole uniche di montagna sopra
i 1000 metri e oltre i 5 chilometri da altra scuola, e anche alle
scuole uniche di montagna che accolgono bambini residenti in comuni
situati oltre i 1000 metri di altitudine con cinque iscritti invece
dei dieci ordinari.
Per rispondere ai bisogni del territorio, come segnalato dai
sindaci, a gennaio di quest'anno abbiamo sottoscritto, con alcune
difficoltà devo dire, una intesa con le organizzazioni sindacali
scolastiche regionali per gli anticipi alla scuola dell'infanzia.
Si tratta di una sperimentazione per l'anno scolastico 2021-2022
che consente, nel rispetto delle finalità educative e formative
della scuola dell'infanzia, l'anticipo alla scuola dell'infanzia
per i bambini che compiono tre anni di età entro il 30 aprile 2022,
nei plessi dei comuni fino a 700 abitanti, prioritariamente laddove
non siano presenti strutture o servizi dedicati alla prima
infanzia, previa valutazione da parte dell'istituzione scolastica,
di concerto con l'ente locale, dell'offerta educativa dei servizi
di prima infanzia sul territorio. Le iscrizioni di questi bambini,
che sono chiamati
anticipatari
, concorrono alla
determinazione dei posti dell'organico da assegnare all'istituzione
scolastica. In soldoni qual era il problema? Visto che fuori Valle
questi anticipatari nella scuola nazionale venivano presi e da noi
non venivano presi, questo significava che soprattutto in bassa
Valle, specialmente nella Valle del Lys, molti iscrivevano i
bambini a Quincinetto o a Carema e questo significava farli uscire
dal sistema scolastico regionale.
Venendo alla situazione del plesso di Perloz, dell'Istituzione
scolastica Walser e Mont Rose B, oggi dedicata a Elio Reinotti, si
fa presente che i bambini iscritti per l'anno scolastico 2021-2022
erano sei, di cui tre con meno di tre anni. Essendo inferiore ai
dieci prescritti, perché Perloz non è una scuola di montagna in
quanto non è sopra i 1000 metri, gli stessi sono stati ricondotti
alla scuola viciniore di Pont-Saint-Martin Prati Nuovi, dove hanno
concorso a determinare il numero di posti da assegnare al
plesso.
È stato molto difficile incontrare il Sindaco; questa è una
scuola che, tra l'altro, è stata di recente ristrutturata, quindi
si sono spesi anche dei soldi. Il problema, l'ha già segnalato lei,
è che i numeri a Perloz c'erano e che purtroppo, malgrado la
moral
suasion
delle autorità comunali, molti hanno
preferito portare i bambini altrove per motivi prevalentemente di
lavoro, perché magari lavorano nella
plaine
e quindi
scendono giù. Devo dire, per esempio, che nella scuola il Pontey
c'era esattamente la stessa situazione: lì il Sindaco e
l'amministrazione comunale sono riusciti nell'intento di convincere
le persone rispetto al danno che ci sarebbe stato con la chiusura
della scuola materna.
L'istituzione scolastica di Pont-Saint-Martin nella sua
autonomia ha ritenuto non sussistessero le ragioni dal punto di
vista pedagogico didattico - perché io devo dirvi che i dirigenti
scolastici e gli insegnanti, quando ci sono scuole vicine e non la
situazione di scuole di montagna, sono molto critici rispetto al
fatto di avere delle materne con pochissimi bambini, per la
semplice ragione che questo pesa comunque sul loro sviluppo; questo
lo dicono loro che sono esperti di pedagogia e non il sottoscritto
- per togliere risorse al plesso di Pont-Saint-Martin e consentire
il funzionamento di quello di Perloz. Il Comune, dopo tale scelta
da parte dell'istituzione scolastica, ha valutato autonomamente -
ribadisco: autonomamente - di attivare un progetto educativo
sperimentale tramite la cooperativa con metodo Montessori, di cui
noi siamo venuti a conoscenza nei giorni scorsi tramite i
giornali.
Come detto, non si tratta di salvare l'una piuttosto che l'altra
scuola dell'infanzia che non raggiunge il numero di iscritti
necessari per poter funzionare. Come dicevo, prima la questione è
legata al calo demografico. La Giunta regionale, come ricordavo
prima, ha previsto questo studio demografico per capire come sarà
nell'arco dei prossimi dieci anni l'evoluzione, specie ma non solo,
in età scolastica; ci dedicheremo anche alle persone anziane che
ovviamente saranno un problema: il contraltare rispetto alla
diminuzione dei bambini sarà la crescita delle persone anziane. A
breve sarà avviato un tavolo di confronto con esperti e
organizzazioni sindacali scolastiche regionali per monitorare la
sperimentazione degli anticipatari, perché purtroppo in una vasta
zona della Valle, in particolare la comunità montana Monte Cervino,
purtroppo per una serie di dinamiche che io non ho condiviso, a un
certo punto le autorità scolastiche non hanno accettato di fare la
sperimentazione; speriamo che ci si possa tornare sopra, perché
sicuramente è stato un elemento negativo, e anche in parte nella
comunità montana Evançon.
Come è emerso dagli incontri effettuati con il Comune - rispondo
all'ultima domanda, cioè "ce la faremo a riaprire la scuola?" - e
con l'istituzione scolastica di riferimento, si dice - speriamo -
che nel 2022-2023 i bambini iscritti potranno raggiungere di nuovo
le dieci unità e quindi la scuola di Perloz potrà nuovamente
funzionare. Particolarmente importante sarà il lavoro di
orientamento da svolgere sul territorio da parte degli enti locali
e della scuola, per portare un maggior numero di famiglie a
riflettere sul loro progetto di vita, cioè a valutare l'opportunità
di frequentare una scuola di paese, che è un fatto importantissimo,
lo abbiamo vissuto ciascuno di noi nella propria realtà, e tra
l'altro - nel caso della scuola di Perloz - hanno la cuoca che
cucina, c'è una scuola ristrutturata di recente immersa nel verde,
però ci sono dei fenomeni che dovremmo osservare. Noi quest'anno
abbiamo tenuto aperto per un pelo la scuola materna che si trova
sulla collina di Quart, abbiamo dovuto chiudere la scuola materna
regionale di Saint-Vincent, perché lì l'offerta è molto ricca, c'è
la scuola materna di Moron, quella della collina, che attualmente è
in paese per via di una ristrutturazione edilizia, abbiamo dovuto
chiudere la scuola materna regionale di Courmayeur, perché tutti si
iscrivono alla scuola paritaria, quindi anche nel rapporto con le
scuole paritarie che spesso attraggono moltissimo, come capita
anche a Saint-Vincent, bisognerà fare qualche riflessione. Ma il
dato capitale, e su questo concludo veramente, è che questo studio
ci consentirà di capire come questa catena di diminuzione
demografica andrà ad avere una conseguenza, oggi sulle materne,
domani sulle primarie, poi sulle secondarie e poi in prospettiva
sull'intera comunità valdostana e sulla sua vitalità.
Presidente -
Per la replica il consigliere Lavy, ne ha
facoltà.
Lavy (LEGA VDA) -
Partiamo dal contesto generale: il calo
demografico, lo spopolamento della montagna. Qui sembra che questi
fenomeni siano irreversibili: non è così! Ovviamente, se si
analizzano certe tendenze...
Interruzione fuori microfono
... assolutamente sì, ma non per forza questo deve essere fatto
con il fare i figli in un determinato territorio, perché la gente
si può anche spostare.
Se vediamo oggi la conformazione della Regione Valle d'Aosta
abbiamo una
plaine
che è satura e i luoghi montani meno.
Ora, il Covid ha mostrato che un ritorno alla montagna è possibile,
perché chi vive nelle città ha capito che la vita in città non vale
quanto quella della montagna. Bisogna però incentivare questo
genere di spostamento, di ritorno alla montagna, ma questa è una
questione generale.
Per risolvere un problema riguardo alla montagna servono
essenzialmente due cose: la conoscenza del territorio e le idee.
Qui purtroppo - adesso le spiegherò perché - mi sembra che da
questo punto di vista il suo operato in questo caso, riguardante la
scuola di Perloz, sia stato un pochino carente.
Io mi sono stupito quando, in occasione dell'inaugurazione
dell'anno scolastico a Cogne lei ha detto, se n'è uscito con questa
frase, "La scuola del futuro in Valle d'Aosta manterrà le realtà di
media montagna"; e sono d'accordo, sono assolutamente d'accordo. Il
problema, però, è che nei fatti questo non si è concretizzato, e
adesso le dico il perché.
Riguardo alla scuola di Perloz, per la prima volta ci poteva
essere un'inversione di tendenza: la conoscenza del territorio.
Perloz dista da Pont-Saint-Martin circa dieci minuti, 5 chilometri,
quindi non è lontano. L'istituzione scolastica è la stessa, però
manca una parte, mancano delle idee. Fra le idee che sono uscite
una è stata, visto che l'istituzione scolastica è la stessa, di
fare a rotazione e portare una sezione di Pont-Saint-Martin, visto
che ci sono diverse sezioni, per qualche mese a Perloz, proprio
perché, come ha detto lei: la scuola di Perloz è immersa nel verde,
c'è la cucina, c'è un altro tipo di ambiente, è un valore! La
scuola di montagna è un valore! E a rotazione queste sezioni
potevano fare diversi mesi in montagna. Questo la preside l'ha
ritenuto assolutamente fattibile, anche perché il problema del
trasporto non c'era, essendoci il pulmino. E sa chi l'ha proposta
questa idea alla preside? Il sottoscritto.
Il sottoscritto è andato a incontrare sia la Sindaca di Perloz,
che ringrazio per la sua disponibilità e per la sua voglia di
mantenere la scuola, e anche la preside, che pure lei ringrazio
proprio perché ha accolto molto favorevolmente quest'idea di dire:
"Sì, è una cosa che può essere fattibile, perché per la prima volta
una scuola di montagna può essere vista come un valore, non come un
peso"! Perché purtroppo adesso, se si va a vedere nella storia
recente in Valle d'Aosta, sono sempre stati quelli della montagna
che si sono dovuti spostare verso il basso. In questo caso per la
prima volta poteva esserci un'inversione di tendenza.
Ora, per fortuna la questione non è del tutto terminata, proprio
perché certi ragionamenti si possono fare soprattutto verso l'anno
prossimo, ma il fatto qual è? È che bisogna volerle certe cose. Il
fatto di dire: noi valorizziamo la scuola di montagna perché il
metodo di insegnamento, perché la vita nella scuola di Perloz per i
bambini è migliore, deve essere una scelta politica che, sì, deve
prendere il Comune, ma si deve prendere anche a un livello un
pochino più alto. E le condizioni sono fattibili, perché la preside
dell'istituzione scolastica non si è inventata delle cose: se non
era fattibile me l'avrebbe detto senza nessun tipo di problema.
Ecco perché questo della scuola di Perloz è un ragionamento che
in realtà si astrae dalla concezione stessa della scuola di Perloz,
perché è un ragionamento che deve essere fatto su tutto il livello
regionale. Non è più ammissibile continuare con la politica di
dire: portiamo i bambini che sono in montagna giù. Non è più
ammissibile, perché altrimenti è ovvio che la montagna si spopola,
è ovvio che i Comuni muoiono. All'inizio questo genere di scelte
può essere assolutamente impopolare, perché la gente può dire: "Eh
ma, cavolo! È molto meglio avere un ambiente più grande, è molto
meglio anche per comodità portare i bambini verso il basso proprio
perché ci sono diversi servizi", di qui, di là, di su e di giù. Ma
se c'è un'organizzazione a monte, se c'è un valore di comunicazione
per cui si dice: no, l'insegnamento in certe zone è migliore, è un
valore, allora si vede che nel medio termine anche le persone più
scettiche poi queste cose le capiscono. Ed ecco che, sì, poi la
montagna può tornare a essere protagonista, perché qualcuno magari,
visto che manda i bambini a scuola in montagna, può decidere di
trasferirsi. È tutta una questione che ovviamente deve evolversi,
ma se non c'è a monte una volontà, non si fa niente. Quindi,
assessore, meno
twit
, più idee, più lavoro!
Presidente -
Per fatto personale, l'assessore Caveri.
Caveri (VdA Unie) -
Peccato che la dirigente scolastica
così brillante nell'incontro con lei, non abbia mai proposto a
nessuno questa soluzione dell'ascensore verso Perloz.
