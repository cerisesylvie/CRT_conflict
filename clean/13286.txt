Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4283 del 10 marzo 1993 - Resoconto
OGGETTO N. 4283/IX Assistenza ai soggetti colpiti
dall'infezione da H.I.V. (Human Immunodeficiency Virus).
(Interpellanza)
Interpellanza Ricordato l'intendimento dell'Assessorato della
Sanità ed Assistenza sociale di promuovere nella nostra Regione
l'attivazione di servizi per l'assistenza di soggetti da HIV ed
affetti da AIDS;
Richiamata la richiesta di disponibilità rivolta alla
Cooperativa "Bourgeon de Vie" a gestire una comunità-alloggio con
tali finalità;
Richiamati, altresì, la disponibilità della Cooperativa stessa
alla gestione del servizio ed il relativo e dettagliato progetto
trasmesso all'Assessorato;
Considerato, infine, il carattere di estrema urgenza rivestito
dal grave problema;
i sottoscritti consiglieri regionali
Interpellano
l'Assessore competente per conoscere:
- quali sono i motivi della mancata attivazione del
servizio;
- quali sono gli intendimenti della Giunta regionale
relativamente al problema dell'assistenza ai soggetti infetti da
HIV ed affetti da AIDS nella fase intermedia.
F.to: Trione - Lanièce.
Presidente
Ha chiesto di illustrare l'interpellanza il
Vicepresidente Trione.
Trione (DC)
Circa un anno fa l'Assessorato alla Sanità
aveva promosso questa iniziativa di attivare dei servizi di
assistenza agli infetti da HIV ed affetti da AIDS.
Per attivare questo servizio aveva chiesto la disponibilità di
alcune cooperative, fra le quali la Cooperativa Bourgeon de vie, e
parlo appunto di un anno fa circa, epoca in cui era partita questa
iniziativa.
La Cooperativa stessa aveva presentato, credo nel mese di
ottobre, un progetto dettagliato e l'aveva trasmesso
all'Assessorato. Da allora la Cooperativa Bourgeon de vie sta
aspettando una risposta da parte dell'Assessorato.
L'interpellanza era volta a sapere, considerato che il problema
mi pare particolarmente grave, quando e come questo servizio potrà
partire.
Presidente
Ha chiesto di parlare l'Assessore alla
Sanità ed Assistenza Sociale Cout.
Cout (PCI-PDS)
Dividerei la risposta in due parti, una
prima parte che si riferisce alle strutture dove potranno essere
ricoverati i soggetti affetti da AIDS, e una seconda parte che si
riferisce al progetto che è stato presentato.
Per ciò che riguarda le strutture, penso che il Consigliere
sappia che si stanno ristrutturando i locali dove adesso sono
ricoverati alcuni pazienti e in riferimento a questi locali è stato
risolto anche il problema dei rifiuti tossici e nocivi, in quanto
dobbiamo pensare non solo alle persone affette da AIDS ma a tutti
quanti, e ci è noto che la Cooperativa stia definendo l'acquisto di
una nuova struttura che potrebbe, essendo molto più ampia, dare
delle maggiori possibilità per andare incontro alle persone che
hanno bisogno di essere assistite.
Per ciò che riguarda la convenzione con la Cooperativa Bourgeon
de vie, posso dire che questa è stata deliberata da parte della
Giunta regionale, a differenza di quanto risultava anche in un
ar-ticolo su un organo di informazione in cui si diceva che ancora
si è in attesa. Invece la deliberazione c'è, è una direttiva
all'USL della Valle d'Aosta per istituire una comunità alloggio per
soggetti in-fetti da HIV e affetti da AIDS o patologie correlate.
La delibera fa riferimento al decreto del Presidente della
Repubblica, in cui ven-gono dati degli indirizzi anche per quello
che riguarda il coor-dinamento di queste attività, e prende spunto
anche dalle comu-nicazioni che vi sono state dal coordinatore del
gruppo tecnico di lavoro regionale per l'AIDS, in cui si chiede di
far fronte a questa necessità, oltre al progetto che è stato
presentato dalla Coo-perativa Bourgeon de vie, che prevede la
gestione di una comunità alloggio per 4-6 soggetti per una spesa
preventivata in 365 milioni e qualcosa. Esiste su questo il parere
del responsabile del servizio tossicodipendenze, c'è una intesa con
l'USL di recepire successivamente questa direttiva e di addivenire
ad una convenzione, su cui esiste uno schema-tipo a cui potrebbero
fare riferimento.
È stata seguita questa procedura perché assieme all'USL si è
potuto verificare che da incontri con il Ministero una parte di
questa spesa potrebbe essere coperta da un finanziamento del
Ministero stesso.
Si è in attesa di conoscere se la deliberazione di Giunta è
stata approvata dal coordinamento e successivamente l'USL
delibererà, fra l'altro mi risulta che stia già lavorando su questo
progetto, per cui non appena ci sarà una risposta della commissione
di coordinamento penso che la cosa potrà andare avanti
rapidamente.
Quindi direi che, se non capita niente in contrario, molto
presto si potrà avere questa convenzione.
Si dà atto che, dalle ore 12,40, presiede il Presidente
Bich.
Presidente
Ha chiesto di parlare per la replica il
Vicepresidente Trione.
Trione (DC)
Ringrazio l'Assessore per la risposta,
anche se devo dire subito che la delibera di Giunta è una delibera
dei giorni scorsi, quindi non vorrei aver fatto un miracolo con la
mia interpellanza. Dico che è un caso che questo sia avvenuto, ma
l'importante è che sia avvenuto, non voglio assolutamente essere
polemico nella mia risposta.
Per quanto ne so io, è stato deliberato il giorno dopo della
presentazione della interpellanza, ma ripeto che è stato un caso
che le due date siano così vicine. L'importante è che questo
problema venga finalmente portato in definizione.
È vero che ci sono diversi progetti in corso, che sono all'esame
dell'USL e dell'Assessorato, credevo che gli stessi locali di via
Martinet potessero essere addirittura quelli che in gran parte
risolvevano il problema, quindi la soluzione proposta dalla
Cooperativa Bourgeon de vie poteva abbastanza presto trovare
soluzione.
Presidente
È stata depositata una risoluzione da
parte del Consigliere Riccarand concernente la questione del
raccordo autostradale a nord di Aosta, direi di far distribuire
copia della risoluzione, poi dell'iscrizione avremo modo di
parlarne nella seduta pomeridiana.
I lavori sono sospesi e riprenderanno alle ore 16 di oggi nel
pomeriggio.
La seduta è tolta.
