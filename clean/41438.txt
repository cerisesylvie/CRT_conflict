Classificazione
TRASPORTI E VIABILITÀ
Aeroporti



Oggetto del Consiglio n. 567 del 4 aprile 2019 - Resoconto
OGGETTO N. 567/XV - Interpellanza: "Interventi di messa in
sicurezza della caserma dei vigili del fuoco di Aosta e della
palazzina uffici dell'aeroporto".
Farcoz (Presidente)
-
Punto n. 33 all'ordine del
giorno. Pour l'illustration, la parole au collègue Cognetta.
Cognetta (MOUV')
- Con questa interpellanza volevo un po'
chiedere all'Assessore di fare il punto della situazione rispetto
alla situazione generale degli edifici, in particolare di quello
della caserma dei vigili del fuoco Mortara e la sede della
Protezione civile sita in località aeroporto. Ora, a seguito di
tutto quanto quel discorso che si è fatto rispetto al nuovo corpo
della caserma: che aveva dei difetti e così via, comunque sono
state segnalate delle mancanze nella costruzione di questo nuovo
pezzo, io ho fatto un accesso agli atti. Ho chiesto una serie di
documenti, tra cui il documento che certifica il collaudo statico
delle strutture, il certificato di idoneità strutturale, la
dichiarazione di rispondenza alle norme tecniche per le costruzioni
in zona sismica e il certificato di agibilità per capire un attimo
la situazione di quegli edifici, perché altrimenti andare lì e
guardare ha un senso ma abbastanza relativo. Dai documenti che mi
sono stati recapitati ho riscontrato una mancanza nella rispondenza
alle norme tecniche per le costruzioni in zona sismica. In tutta la
documentazione che mi è arrivata poi ho constatato - perché io
l'avevo chiesta solo per la caserma - che lo stesso discorso vale
anche per la sede della Protezione civile. In particolare c'è un
report
portato all'attenzione della Direzione
dell'Amministrazione datato 15 gennaio 2019 che fa un po' il punto,
il riassunto di tutta quanta la situazione. Si evince che
sostanzialmente già dal 2012, per quanto riguarda la Protezione
civile, e dal 2015, per quanto riguarda invece la caserma, ci sono
delle segnalazioni molto chiare che indicano la mancanza di
certificati relativi alle zone sismiche e anche il fatto che viene
dichiarato chiaramente che questi edifici, qualora dovesse esserci
un sisma - poi dipende chiaramente dal grado - un po' forte,
probabilmente sarebbero tra quelli che subirebbero dei danni.
Avremmo quindi la malaugurata situazione nella quale sia la sede
della Protezione civile che quella dei vigili del fuoco non
riuscirebbero poi a rispondere all'emergenza che si crea di
conseguenza. Mi sono preoccupato perché questi sono gli edifici che
dovrebbero in qualche modo contenere le persone che salvano chi
dovrebbe rimanere vittima di un sisma e invece costoro forse
sarebbero i primi a dover essere soccorsi. Dal 2012, dal momento in
cui è stata fatta la prima segnalazione, al settembre 2018 non ho
trovato atti che in qualche modo dessero dei fondi per capire qual
era la situazione. Magari però la mia ricerca non è completa, ma,
da quello che ho capito, c'è un
gap
molto lungo e quindi
fino a settembre 2018 non è dato sapere cosa si è fatto. Nel
settembre 2018 c'è una delibera che stanza dei fondi per capire
quali sono gli interventi da fare. Ora, siccome non siamo più nel
mese di settembre 2018 ma ad aprile del 2019, volevo sapere un
attimo dal Governo, dall'Assessore se sa già quale sia la somma che
serve per sistemare questi edifici e soprattutto, rispetto a un
lungo elenco di edifici da sistemare - perché non ci sono solo
questi immobili ma ce ne sono anche altri -, qual è l'ordine di
priorità perché io immagino - ma questa è solo una mia ipotesi -
che non ci siano i soldi per fare tutto subito. Volevo quindi
capire in base a che cosa avete delle priorità, viste le priorità
di questi due edifici che mi sembrano quanto meno importanti, senza
nulla togliere a tutti gli altri.
Présidente
- Pour la réponse, la parole à l'Assesseur
Borrello.
Borrello (SA)
- Intanto articolerò la mia risposta su più
livelli. La prima considerazione che faccio è definire la
differenza tra le problematiche di carattere strutturale rispetto a
quelle di carattere sismico più legate ad aspetti di carattere
normativo. In questa prima fase farò un riassunto delle valutazioni
di carattere politico che derivano da scelte del 2012, che poi sono
state abbandonate nel corso del tempo. Avevo già avuto modo di
dirlo in altre interpellanze, ma le rielencherò in modo tale da
definire delle scelte e delle valutazioni che erano state
incardinate nel tempo. Per quanto riguarda le iniziative che sono
state previste per dare una risposta direttamente o indirettamente
a tale problematica, che sono più di carattere politico generale,
innanzitutto vi è la delibera di Giunta regionale n. 453 del 2011
con la quale la Giunta ha stanziato 49 milioni e 800 mila euro per
la realizzazione di una nuova caserma dei vigili del fuoco e
Protezione civile. Nel 2012 - non sto a dire tutte le delibere, le
darò poi copia - la suddetta somma (49 milioni e 800) è stata
ridotta a 43 milioni e 200, quindi fondamentalmente la volontà
politica era quella di delocalizzare la struttura. Nel 2014 la
Giunta regionale ha inizialmente portato la somma destinata a 1
milione di euro, quindi siamo passati dai 49 milioni a 1 milione di
euro. Io penso che sia abbastanza evidente che la volontà politica
è cambiata nel corso del tempo, nel 2014 dai 49 milioni a 1
milione, quindi vuol dire che si è abbandonata, direi pressoché
definitivamente, la volontà di andare a delocalizzare la struttura.
Si è poi affermato con un'ulteriore delibera, la n. 1626 del 2014,
che il finanziamento degli interventi della caserma dei vigili del
fuoco e Protezione civile è stato ridotto, determinando di fatto
l'impossibilità di procedere con la realizzazione degli interventi
medesimi, definendo e decidendo di non dare corso alla
formalizzazione dell'accordo di programma tra Regione e Comune di
Pollein, per quanto riguardava la nuova realizzazione, e di
stabilire che le risorse disponibili - quindi quel milione che era
stato inserito residuale a livello del capitolo di competenza -
sarebbero state utilizzate per la realizzazione di interventi di
sistemazione dell'attuale sede del Corpo valdostano dei vigili del
fuoco. Di conseguenza, nel corso del secondo semestre 2016 - c'è
un'evoluzione temporale che è abbastanza decifrabile - sono stati
portati a compimento i lavori di realizzazione di una struttura
prefabbricata, quella oggetto anche dei sopralluoghi, per un
importo pari a 1 milione e 500 mila euro. Relativamente alle
strutture destinate al comando dei vigili del fuoco e alla sede
della Protezione civile, è stato avviato un confronto dettagliato
sugli interventi da effettuare.
Piccola parentesi: avevo risposto al collega Mossa e al collega
Manfrin che nel frattempo, dal 2015 al 2019, sono stati spesi circa
6 milioni di euro per opere di manutenzione, compreso il milione e
mezzo, quindi 4 milioni e mezzo in più rispetto al milione e mezzo
definito precedentemente. Si rammenta che le analisi finora svolte
sulle due strutture non hanno evidenziato problematiche di tipo
statico e strutturale - la differenza che le dicevo all'inizio del
mio intervento rispetto alla problematica di carattere sismico - e
hanno riscontrato una buona idoneità e qualità dei materiali.
Per quanto riguarda il secondo punto, la somma che sarebbe
necessaria per poter andare a valutare eventuali interventi di
carattere di adeguamento sismico, non strutturale, non è
complessivamente nota, perché, come ha ricordato lei, dal settembre
del 2018 abbiamo iniziato ad approfondire maggiormente la tematica
e quindi sarebbe possibile avere tale quantificazione per ogni
singolo edificio qualora si procedesse con un'analisi accurata
della struttura sulla base di uno specifico incarico professionale
che passi attraverso l'identificazione degli interventi necessari.
Come lei ben sa, con la lettera del sottoscritto del gennaio 2019,
per quanto riguarda l'adeguamento alle NTC del 2018, ho aumentato
il livello di analisi rispetto alla problematica. Ricordo:
adeguamento sismico e non strutturale. Mi permetterà, collega, di
andare a sollevare una criticità rispetto al fatto che all'interno
della struttura, in questo momento, si è in attesa
dell'assegnazione di ingegneri, perché i miei tre RUP hanno avuto
destinazione diversa visto che hanno avuto delle possibilità di
lavoro differenti. Attualmente la struttura è anche sotto organico
dal punto di vista del numero degli ingegneri e quindi lei sa
benissimo l'importanza dei RUP per quanto riguarda la valutazione
degli aspetti di carattere tecnico relativo a delle relazioni di
carattere sismico.
Per quanto riguarda la domanda circa le intenzioni della Giunta
rispetto alle priorità di intervento sugli edifici strategici - è
importante questo aspetto e a questo proposito le farò in chiusura
un passaggio rispetto ai dettami della Protezione civile a livello
nazionale e del Presidente del Consiglio dei Ministri - la Giunta
regionale, con deliberazione n. 1312 del 2016, ha stabilito che -
questa è la programmazione che lei chiedeva -, in materia di
prevenzione del rischio sismico, gli interventi da attuare devono
seguire i criteri di priorità operando
in primis
su edifici
scolastici e sulle sedi socio-sanitarie, rimandando a un apposito
tavolo tecnico le attività di coordinamento, monitoraggio e
indirizzo necessario. Successivamente, con la deliberazione n. 1889
del dicembre 2017, la Giunta regionale ha ritenuto conclusa
l'attività del tavolo tecnico soprarichiamato e ha provveduto ad
approvare, limitatamente agli edifici scolastici, il piano di
intervento riguardante le verifiche di vulnerabilità sismica da
effettuare nel triennio 2018-2020 con relative linee tecniche.
Detto questo, nella speranza di aver inquadrato sia a livello
temporale, sia a livello di scelte politiche, sia a livello di
approfondimento dei dati a disposizione, che abbiamo chiesto di
aumentare per andare a quantificare i lavori, per quanto riguarda
l'adeguamento sismico, le citerò la normativa nazionale e i
riferimenti del Dipartimento della Protezione civile per quanto
riguarda gli edifici sensibili utilizzati dalle Forze che devono
garantire la tutela e la sicurezza pubblica. Il tema della verifica
sismica - non è a caso concentrato sulla verifica sismica e non
strutturale - sulle strutture strategiche è ampiamente dibattuto e
al riguardo occorre fare anche un pochettino di chiarezza e
approfondire la matematica. Il Dipartimento di Protezione civile,
con propria circolare nel 2010 sullo stato delle verifiche
sismiche, oltre a richiamare l'attenzione sulla necessità di
sottoporre a verifica le opere strategiche, riportava che la
verifica è obbligatoria, mentre non lo è l'intervento a meno che
non si disponga di risorse ordinarie sufficienti. Inoltre, in
merito alla valutazione di sicurezza, prevedeva che per le opere
pubbliche strategiche con finalità di protezione civile non si può
pensare l'obbligatorietà dell'intervento del cambio di destinazione
d'uso o addirittura la messa fuori servizio dell'opera non appena
se ne riscontri l'inadeguatezza. Premetto sempre che, in un
contesto di sicurezza strutturale, sono delle deroghe che la
Protezione civile fa quindi per quanto riguarda gli edifici in un
contesto di sicurezza pubblica. Le decisioni da adottare dovranno
necessariamente essere calibrate sulle singole situazioni. Si
evidenzia altresì che l'ordinanza del Presidente del Consiglio dei
Ministri del 2003 evidenziava che, in attesa della definizione del
quadro, non potendo interrompere la funzionalità di opere
strategiche o rilevanti, si dovranno adottare strategie di gestione
basate sulla considerazione del livello di rischio derivante dalla
valutazione della sicurezza. Da quanto riportato, nel caso di
verifiche sismiche su opere strategiche, non sussiste quindi
l'obbligatorietà o l'improcrastinabilità degli interventi di
miglioramento o adeguamento sismico.
Detto questo, come le ho citato precedentemente, è stata mia
cura e del mio Assessorato e degli uffici che hanno in gestione dal
luglio del 2018 di andare a cercare di approfondire le
tematiche.
L'ultima considerazione è legata a quello che sta succedendo con
il nuovo decreto "sblocca cantieri" a livello nazionale: anche in
questo caso ci sarà - sembrerebbe dalle interlocuzioni che abbiamo
avuto con il Governo centrale - un passaggio relativo alle opere
strategiche in un contesto di zona sismica 3, che è la zona
all'interno della quale rientra l'intera Valle d'Aosta, per andare
a semplificare l'aspetto legato alla definizione del rischio
sismico. Ovviamente questo è un annuncio che deve essere confermato
dai provvedimenti a livello centrale. Nella speranza di essere
stato utile, la ringrazio.
Présidente
- Pour la réplique, la parole au collègue
Cognetta.
Cognetta (MOUV')
- Assessore, non sappiamo quanto bisogna
spendere per sistemare la caserma, benissimo, e questo ci fa
piacere, però siamo rassicurati dal fatto che, non essendo un
obbligo sistemarla, allora anche se viene giù, chi se ne frega
perché non c'era l'obbligo... mentre invece magari questa sì che
dovrebbe essere una scelta politica perché decidere cosa mettere a
posto, quella sì che è una scelta politica, e anche trovare i fondi
per farlo. Così come a settembre del 2018 sono stati trovati dei
fondi per fare gli studi, adesso si dovrebbero trovare dei fondi
per terminarli, mettere dei soldi e sistemare la caserma, sempre
che i vigili restino in Valle d'Aosta. Se invece parliamo della
Protezione civile, quella resta in Valle d'Aosta, si spera per
adesso, e quindi anche quella dovremmo sistemarla, perché va bene
che dovevamo fare la caserma e poi non l'abbiamo più fatta... e
questa storia la conosciamo ma è questa la cosa più divertente,
cioè che da una parte sappiamo, perché ce lo dicono delle relazioni
fatte dai suoi uffici, firmate dai suoi dirigenti che comunque c'è
un problema, non è strutturale ma è di evento sismico: questo è
chiaro, è scritto qui nero su bianco, e quindi se non vogliamo
stare qui a guardare e a sperare che non succeda... Mi dispiace
anche che sia senza RUP perché anche questo è un altro problema,
l'Amministrazione, cioè voi, dovreste fare dei concorsi - magari li
fate come vanno fatti, ma ne parliamo dopo - e abbiamo anche i RUP
visto che ci servono. Se comunque il problema è appunto di mancanza
di soldi, di mancanza di personale adeguato, sismicamente ci
possono essere dei problemi perché lo avete scritto voi... una
decisione politica in tal senso, secondo me, andrebbe presa, perché
altrimenti aspettiamo che il tempo passi e poi metta caso che
succede qualcosa... non deve succedere, per carità, però non tanto
tempo fa in Alta Valle c'è stata anche una piccola scossa ma sono
dettagli perché lei l'ha detto chiaramente in che zona sismica
siamo, quindi, dovesse succedere qualcosa, che cosa potrebbe
accadere? Allora le scelte di tipo politico che competono a chi
governa andrebbero fatte e andrebbero fatte a prescindere dai
Governi, perché penso che una cosa del genere è indiscutibile che
interessi tutti. Credo che un palazzo per la Protezione civile che
stia in piedi in caso di evento sismico interessi tutti, non penso
che sia una questione di destra o sinistra, infatti il Governo
precedente a questo, guarda caso, aveva messo dei soldi. È strano
perché "non hanno fatto niente", però dei soldi li hanno messi dopo
anni che erano stati tolti, tra l'altro. Allora ci sono dei Governi
che fanno scelte politiche adeguate e altri invece che non le
fanno, forse è questo il caso. Allora lei che è in continuità tra i
due Governi, per cortesia, continui, se poi ha dei problemi
all'interno di quel Governo, ce lo dice che noi la aiutiamo per
trovare dei soldi, adesso nel prossimo assestamento di bilancio, se
ha bisogno, così come per il Saint-Bénin li ha trovati, li possiamo
trovare anche per questo.
