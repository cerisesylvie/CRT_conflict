Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2743 del 1° aprile 1987 - Resoconto
OGGETTO N. 2743/VIII - COSTI E UTILIZZAZIONE PRESENTE E
FUTURA DEL CENTRO VALDOSTANO DI SOGGIORNO SITO IN COMUNE DI SAN
REMO, LOCALITÀ SAN ROMOLO. (Interpellanza).
PRESIDENTE:
Do lettura dell'interpellanza in oggetto
presentata dai Consiglieri Mafrica e Millet:
INTERPELLANZA
Da anni è stata acquistata a S. Romolo una struttura
denominata "Centro Valdostano di Soggiorno", in cui, per la verità,
pare che i soggiorni siano piuttosto limitati nel numero e nel
tempo.
Poiché l'attuale utilizzazione non si presenta come adeguata
agli obiettivi dichiarati al momento dell'acquisto;
i sottoscritti Consiglieri regionali
INTERPELLANO
la Giunta regionale per conoscere:
1)
l'entità delle spese sostenute per l'acquisto e per
le sistemazioni successive della struttura in questione;
2)
i dati relativi al numero degli utenti ed al
periodo di utilizzazione del Centro, con i costi relativi;
3)
le intenzioni dell'Esecutivo in merito ad una più
razionale ed adeguata utilizzazione del Centro Valdostano di
soggiorno.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Questa interpellanza ci è stata
suggerita indirettamente dall'Assessore Voyat (e di questo lo
ringraziamo) nel corso di una risposta ad una interpellanza sul
problema della droga. Egli aveva detto che forse c'era l'intenzione
di istituire nel "Centro Valdostano di Soggiorno" di San Remo una
comunità terapeutica.
Siccome questo eremo di San Romolo ha avuto una storia un po'
tormentata, nel senso che è costato caro, però non ha potuto essere
utilizzato come si prevedeva, vorremmo avere dalla Giunta regionale
delle notizie precise sull'entità dei costi. Mi pare che si fosse
trattato di 800 milioni solo per l'acquisto e di 300 per gli
arredi.
Ma vorremmo sapere, soprattutto, come, quando e da quante
persone è stato utilizzato e cosa si pensa di poter fare in futuro
per un più razionale utilizzo del "Centro Valdostano di Soggiorno",
situato nella località San Romolo di San Remo.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Per l'acquisto dell'eremo di San Romolo
sono stati spesi 700 milioni nel 1981; per gli arredi sono stati
spesi 300 milioni nel 1982; per la sistemazione dei locali e del
terreno circostante, sono stati spesi 312 milioni dal 1981 al
1985.
Il centro è stato utilizzato da 33 ragazzi nel 1984, con una
spesa di 28 milioni. Nel 1985 è stato utilizzato da 136 persone,
tra ragazzi e anziani, con una spesa di 85 milioni. Nel 1986 è
stato utilizzato da 154 persone, sempre distinti tra adolescenti e
anziani, con una spesa di 149 milioni.
La Giunta regionale ha già approvato un programma per l'uso
dell'eremo di San Romolo per l'anno 1987, nel quale si prevede che,
dal 25 maggio al 14 giugno, vi venga effettuato un soggiorno per
anziani della micro-comunità di Challant-St. Anselme; dal 27 giugno
all'8 agosto, un soggiorno per adolescenti, con gestione ad opera
dei Padri Canossiani di St. Vincent; dal 10 agosto al 31 agosto, un
soggiorno per adolescenti, organizzato dalla Regione con la
collaborazione di una cooperativa o associazione che provvederà
alla diretta gestione del centro. La spesa totale è prevista in 142
milioni.
Tuttavia resta ancora da definire un eventuale programma per i
ragazzi che sono tuttora ospiti di centri per handicappati. Se ci
sarà la possibilità di reperire del personale che già lavora in
questi centri disposto a trasferirsi per gestire la comunità nei
periodi in cui sarà possibile inviare questi ragazzi, la cifra
aumenterà senz'altro, in quanto, per un servizio garantito 24 ore
su 24, si dovrà preventivare un costo molto più alto.
La possibilità di prevedere l'istituzione, nell'eremo di San
Romolo, di una comunità terapeutica per tossico-dipendenti è da
considerare come un suggerimento del Presidente della Giunta,
proposto per sopperire eventualmente alle difficoltà di reperire,
ad Aosta, dei locali idonei per realizzare un centro di primo
accoglimento. È un'idea che potrebbe anche rivelarsi valida, ma
deve ancora essere approfondita.
Per una migliore utilizzazione del "Centro Valdostano di
Soggiorno", devo dire che ho già avuto una riunione con i
presidenti delle Comunità Montane per metterlo a disposizione anche
degli anziani. La difficoltà deriva dal fatto che i soggiorni
marini per gli anziani vengono organizzati in massima parte nei
mesi di gennaio e febbraio, ma la località di San Romolo si trova a
circa 800 metri di altezza e nel mese di gennaio ha una temperatura
che non consente un soggiorno marino alle persone anziane. Per esse
invece si potrà trovare una soluzione con il possibile acquisto
della Colonia di Cavi di Lavagna, che è di proprietà della Cogne.
Solo così si potranno organizzare dei soggiorni marini, distribuiti
lungo l'arco di dieci mesi, per gli anziani, per gli adolescenti e
per i ragazzi.
Ripeto, quindi, che l'ipotesi dell'utilizzo dell'eremo di San
Romolo a comunità terapeutica deve essere meglio approfondita ed
inoltre occorre individuare i suoi possibili gestori, perché è
impossibile distaccare a San Romolo del personale
dell'Amministrazione o dell'U.S.L..
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Ringrazio l'Assessore per i dati che mi
ha fornito, però devo subito precisare che, nonostante la sua
risposta, confermo il giudizio negativo su questo acquisto e sulla
sua utilizzazione.
Spesso si acquistano dei beni immobili, ma non sempre agli
acquisti corrispondono destinazioni certe e vantaggiose. In questo
caso ci stupisce un po' che l'Assessore ci abbia detto che i
soggiorni marini per gli anziani non sono tanto comodi, perché il
centro di San Romolo si trova a circa 800 metri di altezza.
Presumo, però, che quando è stato comperato si conoscesse
l'altitudine di quell'eremo che, peraltro, si trova anche ad una
dozzina di chilometri dal mare.
Che la sua utilizzazione sia insufficiente, risulta chiaro dai
dati, perché infatti è stato utilizzato al massimo da 150 persone,
tra anziani e ragazzi, con una spesa di 150 milioni, mentre nel
1984 era stata approvata una legge che stanziava 500 milioni
all'anno per la sua utilizzazione. Ciò vuol dire che si prevedeva
di spendere 500 milioni all'anno e non 85 o 149 milioni.
L'utilizzazione dell'eremo di San Romolo è quindi molto inferiore
alle stesse previsioni della Giunta regionale.
Ci sembra che anche l'ipotesi della comunità terapeutica debba
essere valutata molto bene, perché si tratterà di una comunità
collegata direttamente con l'Amministrazione regionale e per la
quale non sarà di facile soluzione il problema del personale.
Visto che ormai si è concluso in qualche modo l'iter con l'IRI
per la sottoscrizione del protocollo d'intesa sul futuro della
DELTASIDER e visto che, con tutta probabilità, la Regione
acquisterà la Colonia di Cavi di Lavagna, che si presta molto bene
sia per i soggiorni dei bambini che degli anziani, cerchiamo di
vendere questo centro, così non se ne parlerà più, a meno che
l'unico cliente possibile fosse, a suo tempo, la Regione Valle
d'Aosta, e che oggi non sia più possibile trovarne altri.
