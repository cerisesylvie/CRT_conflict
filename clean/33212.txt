Classificazione
AMBIENTE
Inquinamento



Oggetto del Consiglio n. 1643 del 23 febbraio 2011 - Resoconto
OGGETTO N. 1643/XIII - Interpellanza: "Monitoraggio della
diossina presente nell'aria nelle vicinanze dei principali
agglomerati urbani della regione".
Interpellanza
Venuti a conoscenza che, in base alle tabelle dell'Arpa Valle
d'Aosta mostrate da Legambiente durante una recente conferenza
stampa, i livelli di diossina, un pericoloso inquinante correlato
ai trattamenti dei rifiuti, nell'aria di Aosta sono mediamente
doppi di Roma, mentre al Quartiere Dora, vicino allo stabilimento
siderurgico, il valore è triplo e che questi ultimi livelli, pari a
88 femtogrammi/metro cubo, sono simili ai 116 di Oporto, in
Portogallo, a un chilometro da un inceneritore di rifiuti;
Evidenziato che, già in base ad altre analisi, l'aria del
Quartiere Dora presentava livelli di inquinanti superiori alla
media regionale e talvolta prossimi ai livelli di guardia;
Ribadita la necessità di tutelare al meglio la salute di
tutti i nostri concittadini;
i sottoscritti Consiglieri regionali
Interpellano
la Giunta
regionale per conoscere se intenda:
1) attivare dei monitoraggi costanti di diossine e furani
nell'aria dei principali agglomerati urbani della regione;
2) verificare, con appositi rilevamenti, la presenza di
diossina nell'aria nelle vicinanze della discarica di Brissogne e
nelle aree interessate dai venti dominanti che vi soffiano;
3) richiedere all'Arpa una relazione sulle cause di tale
inquinamento e sui possibili rimedi.
F.to: Carmela Fontana - Rigo
Président
- La parole à la Conseillère Carmela
Fontana.
Fontana (PD)
- Grazie Presidente.
L'inquinamento dell'aria, o quello dell'acqua sono elementi di
grande preoccupazione per la popolazione, è quindi compito delle
pubbliche istituzioni quello di garantire ai cittadini delle
analisi e dei controlli che garantiscano che gli elementi
essenziali della vita, come l'acqua, l'aria, il cibo, siano sani. È
per questo che nelle scorse settimane abbiamo appreso con
preoccupazione che, da risultati di analisi effettuate dall'ARPA
Valle d'Aosta, emergerebbe, come illustrato in una conferenza
stampa da Legambiente, che i livelli di diossina nell'aria di Aosta
sono doppi di quelli dell'aria di Roma, mentre al quartiere Dora,
popoloso quartiere della zona più orientale della città capoluogo,
i livelli sono tripli rispetto a quelli della capitale d'Italia. La
preoccupazione poi è aumentata dal fatto che livelli simili siano
stati riscontrati in agglomerati urbani a 1 chilometro da un
inceneritore di rifiuti, struttura che si sa può produrre queste
pericolose sostanze, così come altre simili chiamate furani e
PCB.
In base a queste osservazioni, abbiamo ritenuto importante
presentare tale interpellanza, al fine di tutelare al meglio la
salute dei nostri concittadini. Appare opportuno conoscere più
approfonditamente questo fenomeno, attivando dei monitoraggi
costanti delle diossine e dei furani nei principali abitati della
regione e soprattutto nelle aree prossime alla discarica di
Brissogne, o comunque interessate dai venti dominanti che spostano
polveri e gas della discarica regionale. Questi monitoraggi sono
essenziali per tenere sotto controllo degli inquinamenti
potenzialmente molto pericolosi, inoltre i dati così raccolti
potrebbero essere utilizzati dall'ARPA per identificare le cause di
tale inquinamento e i possibili rimedi per rimuoverlo. Chiediamo
alla Giunta regionale se intende ottenere dall'ARPA un'approfondita
relazione in tal senso, al fine di mettere in opera tutti i
provvedimenti necessari alla tutela di lungo periodo della salute
dei concittadini valdostani e in particolare di quelli della città
di Aosta e del quartiere Dora. Grazie.
Président
- La parole à l'Assesseur au territoire et à
l'environnement, Manuela Zublena.
Zublena (UV)
- Grazie Presidente. Ringrazio anche la
collega Fontana per aver riportato all'attenzione di questa
Assemblea tale tema che richiede delle precisazioni e la giusta
attenzione.
I dati di cui si sta parlando in questi giorni, le diossine,
provengono da una precisa attività svolta nell'ambito della
cosiddetta "analisi ambientale iniziale", ossia quella
caratterizzazione del fondo ambientale, che ha riguardato in modo
molto esteso l'area della
Plaine
di Aosta e che è stata
voluta in vista della realizzazione di un futuro impianto di
trattamento dei rifiuti. Essa è stata affidata dall'Amministrazione
regionale ad ARPA e al gestore della discarica, ognuno per le
diverse competenze, con delibera del 12 maggio 2006 e poi con una
successiva integrazione effettuata con una delibera del 10 gennaio
2008; l'obiettivo era quello di fornire la caratterizzazione dello
stato dell'ambiente nelle sue varie matrici (aria, acqua, suolo)
prima della realizzazione di futuri impianti, ossia con la presenza
delle attuali fonti di inquinamento. A completamento delle numerose
analisi che hanno riguardato molti inquinanti, è stata prescritta
anche la misura di diossine e di altri microinquinanti quali
furani, PCB, eccetera. Le diossine appartengono ad una famiglia di
microinquinanti caratterizzati da una grande stabilità chimica e
persistenza; queste caratteristiche fanno sì che le diossine si
depositino al suolo e vi si accumulino e questo è proprio il motivo
per cui la normativa nazionale prescrive un valore limite per le
diossine nel terreno.
Tutte le misure svolte da ARPA in 24 siti, con una notevole
rappresentatività, nella
Plaine
di Aosta e poi anche in un
sito di fondo a La Thuile (naturalmente nella scelta dei siti si è
tenuto conto della distribuzione dei venti, della meteorologia,
delle inversioni termiche, eccetera), sono risultate inferiori a
questo valore limite, che è dieci miliardesimi di grammo per chilo
di terreno, si tratta di sostanze veramente in traccia. Posso poi
fornirvi tutti i dati dei singoli punti. Di questi 24 siti 19 hanno
fatto registrare dei valori che ARPA definisce bassissimi, perché
sono inferiori al 3 percento di tale limite, gli altri 5 siti hanno
fatto registrare misure inferiori al 40 percento del limite, quindi
rispettiamo in modo molto forte il limite di legge e credo che
questo sia un dato importante, perché la presenza di diossine nel
terreno è l'indicatore per gli impatti su tutta la catena
alimentare e quindi sulla salute delle persone.
Accanto a queste misure, che seguono una precisa metodologia
analitica ed un riferimento normativo, sono state attuate dalla
società di gestione della discarica anche altre misure che possiamo
definire di tipo esplorativo, ossia la misura di diossina in aria
ambiente, quella sospesa in aria. Per questo tipo di misura oggi
intanto non c'è un riferimento di legge, ci sono però alcuni valori
di orientamento che non sono ancora recepiti dalla legislazione e
che risultano essere in fase di definizione. Queste misure sono
state svolte in pochissime realtà italiane ed europee e hanno un
carattere sperimentale, uno allora si chiede:
"ma perché si
fanno?"
. Chiaramente la conoscenza deve progredire e
l'obiettivo è quello di cercare di fornire ulteriori informazioni
ambientali, quindi, per leggere correttamente questi dati, dobbiamo
collocarci in tale prospettiva.
I valori citati nella presentazione di ARPA sono sempre stati
riportati accompagnati dall'avvertenza che i dati disponibili sono
pochissimi e disomogenei e manca un quadro minimo di riferimento
normativo. Naturalmente questa prima campagna di misura va
ulteriormente approfondita proprio per il suo carattere di
sperimentazione, in modo da poter disporre di un quadro conoscitivo
più consolidato e, come già detto in occasione della precedente
Assemblea, dove si è affrontato questo tema, è intenzione di ARPA
proseguire le indagini già previste nel corso del corrente anno sia
per le misure in aria, ma anche per ripetere le misure nei terreni,
ancorché i risultati siano molto inferiori ai limiti; quindi, per
rispondere al punto n. 2, sicuramente ci saranno dei punti di
campionamento in prossimità della discarica.
Per quanto riguarda l'ultimo punto del quesito
dell'interpellanza:
"richiedere all'Arpa una relazione sulle
cause di tale inquinamento e sui possibili rimedi"
, diciamo che
le sorgenti di diossina sono note e, per essere sintetici, si può
dire che le diossine provengono dalla combustione di materiali che
contengono cloro, quali plastiche, vernici anche presenti come
residui o impurezze, però provengono anche dal traffico, dal
riscaldamento, da incendi e fuochi incontrollati. Per questi
inquinanti valgono le stesse strategie di riduzione di tutti gli
altri inquinanti, per esempio la verifica del rispetto dei limiti
ad emissioni puntuali, quali i camini di attività produttive,
l'adozione di dispositivi di abbattimento che siano in linea con le
cosiddette "BAT", ossia le migliori tecnologie disponibili, ma poi
non è da sottovalutare un'attenzione alla riduzione di piccole
sorgenti, diffuse sul territorio e di impatto locale non sempre
trascurabile.
Voi sollecitate possibili rimedi, ma ad essi si è già pensato.
Sento anche citare sui giornali o in
blog
l'esempio del
Friuli Venezia Giulia come una Regione virtuosa che ha fissato dei
limiti normativi per le diossine. Io voglio precisare che questi
limiti oggi valgono per tutto il territorio nazionale e sono quelli
che oggi valgono per esempio per le emissioni dell'acciaieria. A
questo proposito faccio notare che i valori rilevati nel 2010 da
ARPA e Corpo forestale valdostano all'acciaieria sono risultati 25
volte più bassi rispetto al limite di legge, e, parlando di che
cosa fare, voglio ricordare quanto abbiamo già previsto per il
futuro impianto di gassificazione dei rifiuti, per il quale la
normativa prevede un limite molto basso. A livello regionale, e in
accordo con la III Commissione, abbiamo deciso di mettere un limite
ancora più restrittivo, un limite già richiesto in sede di gara di
appalto in corso in questo momento, pari al 3 percento del limite
di legge sulla media annuale; questo per sottolineare che
l'attenzione è alta e, laddove è possibile, si è già cercato di
intervenire in modo molto puntuale.
In conclusione credo si debba dire che non c'è nessun allarme
diossina, non è l'inquinante che cresce, ma la conoscenza che la
Regione attraverso ARPA (doverosamente) deve costruire sulla
presenza di questi, ma anche di altri inquinanti. È l'inizio di
un'attività di monitoraggio che permetterà di tenere il polso dello
stato dell'ambiente anche a questo livello di caratterizzazione di
categorie specifiche di microinquinanti, che oggi è ben lontano
dall'essere praticato in Italia e anche all'estero in modo così
sistematico e generalizzato. Il fatto di essere fra i pochi che si
sono già messi su tale strada è un segnale di attenzione e di
responsabilità, ma chiede a tutte le parti un approccio costruttivo
e scevro da strumentalizzazioni.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per le risposte
dettagliate, mi ha anche un poco tranquillizzata, perché leggendo i
giornali... da una parte, dice che non ci sono preoccupazioni,
dall'altra, parla di questa diossina specialmente al quartiere
Dora, Charvensod, Pollein, che si accumula nella terra ed è
pericolosa per i vegetali e per gli animali erbivori. Mi chiedevo
allora, se questa è la situazione, se si può fare una maggiore
attenzione, perché chi ha un orto... tutto questo potrebbe creare
danni all'uomo. Non è nostra intenzione creare allarmismi, ma ho
fatto questa interpellanza proprio per tali chiarimenti. Mi ritengo
soddisfatta, auspico un impegno maggiore per risolvere questa
problematica. Grazie.
