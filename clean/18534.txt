Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali


Resoconto integrale del dibattito dell'aula
Oggetto del Consiglio n. 1641 del 16 novembre 2000 - Resoconto
OGGETTO N. 1641/XI Inventario di tutti i manufatti
danneggiati dall'alluvione. (Interpellanza)
Interpellanza Osservato che in occasione della recente
alluvione sono stati danneggiati gravemente manufatti (ponti,
argini, muri di contenimento, ecc.) costruiti dopo gli analoghi
eventi calamitosi del 1993 e altre opere recentemente
costruite;
Creduto che quantomeno in alcuni casi, tali danneggiamenti
possano essere il frutto di errori progettuali o della cattiva
esecuzione delle opere;
i sottoscritti Consiglieri regionali
Interpellano
la Giunta regionale per sapere:
1) se intende inventariare tutti i manufatti danneggiati
dall’alluvione e verificare le cause tecniche del
loro danneggiamento;
2) in caso affermativo, quali provvedimenti verranno adottati
nel caso si accertassero errori nella progettazione o
nell’esecuzione delle opere in esame.
F.to: Curtaz - Squarzino Secondina
Président
La parole au Conseiller Curtaz.
Curtaz (PVA-cU)
La tematica affrontata con questa
interpellanza è relativamente circoscritta e semplice. Nel 1993 si
erano verificati degli eventi calamitosi analoghi a quelli
dell'ottobre scorso anche se di minore gravità per estensione e a
seguito di quegli eventi calamitosi erano state costruite e
ricostruite delle opere.
Ora in alcuni casi queste opere hanno avuto dei cedimenti, si
sono dimostrate inadeguate anche perché, io ritengo, in alcuni casi
ci sono stati degli errori progettuali o c'è stata una cattiva
esecuzione delle opere.
Ricordo che a questo proposito, in occasione del Consiglio
monotematico, lo stesso Consigliere Nicco ebbe ad esemplificare
alcune di queste opere recentemente costruite e già gravemente
danneggiate o dimostratesi inadeguate. Quindi, sempre nell'opera di
riflessione che stiamo facendo su quanto è successo, chiedo
all'Assessore competente di sapere se intende inventariare, magari
lo sta già facendo, molto meglio, tutti i manufatti danneggiati
dall'alluvione e verificare le cause tecniche del loro
danneggiamento, in caso affermativo, cioè laddove scoprisse che ci
sono stati degli errori progettuali o una cattiva esecuzione delle
opere, se intende adottare provvedimenti a tale proposito.
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Dopo ogni evento di piena è necessario
verificare lo stato degli alvei e delle sponde dei corsi d'acqua
per verificare i possibili punti di erosione e soprattutto
verificare come hanno risposto le opere di regimazione idraulica e
qual è il loro stato. Questa attività è attualmente in corso da
parte dei tecnici dell'Assessorato ed è stata avviata appena i
deflussi idrici hanno consentito di verificare lo stato dei luoghi.
Per quanto riguarda le opere realizzate dopo il 1993, abbiamo
richiesto ai tecnici progettisti con una lettera di cui posso
fornire copia una prima relazione volta ad analizzare l'efficacia
delle soluzioni progettuali adottate e realizzate per gli
interventi relativi alle sistemazioni idrauliche dei corsi d'acqua
al fine di poter attivare adeguate azioni di ricostruzione che
tengano conto del comportamento e della funzionalità di quanto
realizzato nel passato.
I tecnici progettisti sono stati inoltre invitati a condurre
un'analisi critica del comportamento delle tipologie dei manufatti
adottati e del corso d'acqua in piena rispetto alle sezioni di
deflusso impostate, al trasporto solido, per grado di sicurezza
raggiunto rispetto ai centri di pericolo esistenti, della tenuta
del fondo dell'alveo e delle sponde rispetto a fenomeni di
abbassamento e di erosione della sponda e del comportamento delle
eventuali aree di laminazione della piena.
Questo lavoro riguarda tutti i corsi d'acqua oggetto di
sistemazione idraulica dopo il 1993 sia per le opere progettate da
professionisti esterni dell'Amministrazione che per quelle
realizzate sulla base di progettazioni interne.
Riguarda anche le opere che, pur non essendo da considerare di
regimazione idraulica, hanno comunque attinenza con i corsi
d'acqua, vedi ad esempio i ponti.
Le analisi e le verifiche di cui ho detto prima permetteranno di
valutare l'esistenza di eventuali carenze rispetto all'entità
dell'evento e quindi della portata idraulica dei corsi d'acqua
considerati.
È da ricordare che un'opera idraulica viene dimensionata
assumendo specifici parametri e quindi prevedendo il tipo di evento
rispetto al quale garantire la sicurezza.
L'analisi richiesta è finalizzata a comprendere dove l'evento
reale è stato superiore a quello previsto per il dimensionamento
delle opere.
Per quanto riguarda eventuali carenze realizzative, ove saranno
riscontrate, potranno comportare specifici provvedimenti
risarcitori nei confronti dell'impresa così come previsto dal
vigente ordinamento.
Président
La parole au Conseiller Curtaz.
Curtaz (PVA-cU)
Mi dichiaro soddisfatto della risposta che
mi ha dato l'Assessore Vallet, atteso che ha detto che questa
verifica era già stata avviata. Chiedo solo all'Assessore Vallet,
quando questa verifica sarà ultimata e ci saranno dei dati
specifici, di rendere edotto non dico l'intero Consiglio,
eventualmente si potrà fare anche su nostra iniziativa, ma quanto
meno la commissione competente in modo che si possano analizzare
compiutamente questi studi.
