Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3406 del 14 gennaio 1988 - Resoconto
OGGETTO N. 3406/VIII - D.L. CONCERNENTE: "CONCESSIONE DI
CONTRIBUTI ANNUI ALLA FONDAZIONE "MATER MISERICORDIAE" CON SEDE IN
SAINT-PIERRE, PER GLI ONERI DI AMMORTAMENTO DI MUTUI PASSIVI DA
CONTRARSI PER IL FINANZIAMENTO DEI LAVORI DI COSTRUZIONE DEL
MONASTERO DELLE CARMELITANE "MATER MISERICORDIAE" IN COMUNE DI
QUART".
PRESIDENTE:
Si prosegue nella trattazione dell'ordine del
giorno sulla legge n. 471.
Ha chiesto di parlare il Consigliere Beneforti, ne ha
facoltà.
BENEFORTI (D.C.) -
Il Presidente della Giunta questa
mattina ha ribadito le ragioni per cui la maggioranza ha portato
questa legge in Consiglio regionale; condivido tutte le
argomentazioni che il Presidente ha addotto a motivazione di questa
legge. Le motivazioni addotte sono state del resto ampiamente
approfondite in più riunioni della Commissione consiliare preposta.
Credo che su questo argomento si sia svolto un ampio dibattito e
confronto a livello di Commissione, con la partecipazione del
Presidente della Giunta e dei rappresentanti della fondazione.
Da parte di questa maggioranza si è dimostrata la volontà di
ricercare per quanto possibile un consenso intorno a questo
provvedimento anche se le speranze non erano molte, perché da
alcune parti dell'opposizione si erano fatte dichiarazioni e
comunicati stampa di opposizione e minacce di ostruzionismo a
questa legge qualora fosse venuta in Consiglio. Ciononostante si è
cercato di evitare uno scontro, si è cercato il consenso, si è
cercato di spiegare il perché la maggioranza riteneva in questo
momento utile far passare il provvedimento. E siamo anche qui oggi
pronti al confronto, al dialogo, siamo qui per dichiarare che non
vogliamo certamente guerre di religione, non vogliamo conflitti fra
chi crede e chi non crede, perché riteniamo che le guerre di
religione come conflitti non servono a nessuno. Non le vogliamo
perché riteniamo che su questo argomento, anche se si è fatto
qualche accenno, non vogliamo aprire né sostenere campagne
elettorali, per gli ideali che ci animano sono lontanissime
supposizioni in tal senso, tant'è vero che la legge non è venuta
fuori oggi e poteva essere approvata anche in periodi più lontani
dalla data delle elezioni.
Non siamo nemmeno disposti ad accettare certe intimidazioni o
certe accuse che ci vengono rivolte. Siamo in un paese democratico,
pertanto non deve essere svilito il significato della parola
democrazia, anche quando si ricercano mezzi e si mettono in
movimento atti che possono comprometterla o impedire ad una
maggioranza di poter decidere. Si dice che questa maggioranza si
nasconde dietro i numeri; qualsiasi governo ha i numeri per
governare, qualsiasi amministrazione, qualsiasi consiglio di
amministrazione, qualsiasi società, qualsiasi gruppo di persone che
si incontrano votano a maggioranza.
Siamo andati ala ricerca del consenso su questo provvedimento ed
abbiamo cercato di portare avanti un discorso, ribadito stamani dal
Presidente della Giunta, che va nella direzione di portare in
Consiglio a brevissimo termine una legge generale a cui tutti gli
altri ordini religiosi possano riferirsi per richiedere
interventi.
(Interruzione del Consigliere Sandri)
Consigliere Sandri, io non l'ho interrotta stamani quando
parlava, la prego ora di lasciare parlare democraticamente gli
altri.
Non siamo per nessuna discriminazione da parte di nessuno e in
questi ultimi tempi anche da parte della Chiesa cattolica, da parte
del Papa, si è rivendicato sempre di più la libertà per ciascuno di
professare la propria fede, il proprio credo.
Nonostante questa legge generale, una legge quadro come qualcuno
la chiamava, che dovrà venire, riteniamo che si debba portare
avanti oggi questo provvedimento, perché è urgente dare a questa
fondazione i contributi necessari per poter continuare
nell'immediato l'opera che intendono costruire.
La necessità di questi finanziamenti, e quindi la richiesta alla
Regione, è stata illustrata in Commissione dalla fondazione stessa;
nell'incontro che abbiamo avuto con i rappresentanti della
fondazione ci sono stati spiegati i motivi per cui avevano
richiesto l'intervento della Regione. Ci hanno ricordato che a
seguito del nuovo Concordato lo Stato non interviene più per certe
costruzioni di questo tipo; ci hanno detto che la Curia non dà
nessun finanziamento per queste opere, in quanto, sebbene possieda
grandi patrimoni, non dispone di contanti per dare dei contributi.
Ci hanno ricordato anche che esiste una tradizione di carità per
certe costruzioni in Valle, come pure fuori della nostra Regione,
ma che per la raccolta di fondi ci vuole tempo perché il costo
dell'opera è alto; essi si sono comunque dichiarati pronti a
restituire il mutuo che apriranno nei confronti dell'istituto del
credito nei quindici anni di durata del mutuo.
Ci hanno anche detto che le garanzie non ci sono e riguardano in
proprio i cinque fondatori della fondazione; ma i rappresentanti
della fondazione hanno anche richiamato la nostra attenzione su
altri aspetti a cui noi crediamo, con tutto il rispetto che abbiamo
per le opinioni diverse. Tali aspetti riguardano la tradizione
valdostana per i monasteri, perché altri monasteri sono stati
costruiti nella nostra Regione, ad esempio il priorato di
Saint-Pierre; riguardano una diminuzione di fede, di carità che
esiste oggi nel nostro paese, ed anche in Valle d'Aosta, una
diminuzione di preghiera, ed al contempo una diminuzione della
volontà di vivere. Nella nostra Regione come altrove, i suicidi
aumentano, le famiglie si disgregano, i drogati e gli alcolizzati
tendono ad aumentare, per cui occorre riscoprire certi valori
spirituali che danno un senso alla vita, alla famiglia, alla
società, che giustificano un attaccamento alla vita per quei
giovani che oggi vanno altrove a ricercarlo. Occorre avere persone
che si dedicano alla preghiera, come le Carmelitane, che divengano
un punto di riferimento per tutti, di ammirazione per il loro
sacrificio, se tale si può chiamare il loro.
Lo stesso Don Ciotti l'altra sera a Pont-Saint-Martin ha
dichiarato che per eliminare droga ed alcolismo occorre, insieme
ala prevenzione e ad una società diversa in cui si riesca ad
interessare i giovani ad attività culturali, sociali e sportive,
portare i giovani a riscoprire il valore della vita, i valori
morali, civili, religiosi, il valore della famiglia, della società.
A questi valori si devono aggrappare i giovani, se vogliamo evitare
di dover spendere i soldi nel sociale per disintossicarli dalla
droga o dall'alcolismo.
A ciò si può credere e non credere, certo è che nessuno fino ad
oggi ci ha provato il contrario, all'infuori di dire che si
spendono i soldi in una certa maniera.
Questi valori non si riscoprono soltanto nel nostro paese che è
cattolico, questi valori si riscoprono in Cina, nell'Unione
Sovietica, ed anche nei Paesi nordici dove il benessere ha portato
all'aumento della droga e dell'alcolismo. Per cui riteniamo questa
iniziativa positiva per la comunità e riteniamo che vada sostenuta
ed aiutata. Siamo favorevoli alla legge che dà questo contributo
immediato a questa fondazione, come alla legge più generale che il
Presidente si è impegnato a presentare con la massima urgenza.
La via del mutuo con l'abbattimento di interessi è la via
praticabile in ogni occasione; siamo sempre intervenuti, se andiamo
a rivedere l'attività amministrativa di questa Regione, con il
mutuo e con l'abbattimento di interessi; non capisco perché in
questa occasione non lo si debba fare. Forse perché si è di fronte
ad un ente religioso? Forse perché è un'opera che non riguarda
l'intera collettività valdostana? È bene anche ricordasi che il
popolo valdostano è un popolo cattolico, che l'87% ha scelto
l'insegnamento della religione cattolica nelle scuole. Quante sono
le delibere che abbiamo approvato in questo Consiglio che non
toccano tutti i valdostani o tutti i cittadini della Valle d'Aosta?
Quanti interventi di carità vengono presi, anche da parte dello
Stato, nei confronti delle missioni di cui fanno parte missionari
cattolici e religiosi che oggi sono nel Terzo Mondo, in Asia, per
alleviare le sofferenze di quei popoli? A questi popoli non vengono
forniti solo aiuti che provengono dalla carità cristiana della
gente, ma anche aiuti che provengono dagli stati e dalle
istituzioni, perché bisogna risollevare queste popolazioni dalla
situazione in cui si trovano, a cui oltre a mancare la libertà e
l'autodeterminazione manca anche il pane, e pertanto vivono nella
sofferenza!
Noi siamo oggi per sostenere questa iniziativa, come pure, per
sostenere altre con lo stesso significato e concedere i contributi
che si rendono necessari. Riaffermo anche il concetto che ebbe a
esprimere qui il Consigliere Pascale in occasione dell'approvazione
del finanziamento al giornale "Sports Valdôtains". In quella
occasione, per far passare il provvedimento diretto a questo
giornale, il Consigliere Pascale disse: "Qualora dovessero sorgere
altre iniziative si provvederà; oggi è in discussione questo
provvedimento e legiferiamo per questo". Credo che non si possano
sempre adottare due pesi e due misure a seconda del proprio
tornaconto; anche allora si parlava di una legge quadro, però in
quel provvedimento e noi lo abbiamo sostenuto e approvato perché è
giusto che chi è sportivo abbia il suo giornale regionale. Oggi
siamo qui a riaffermare questo concetto: se verranno fuori altre
iniziative siamo pronti a sostenerle.
Non ci mettiamo contro i
desideri degli altri,
rispettiamo le idee e i principi di tutti, ma esigiamo il rispetto
anche per le nostre idee e i nostri principi.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI (M.S.I.) -
Non avrei voluto prendere la parola,
però purtroppo dopo aver ascoltato alcuni interventi, mi vedo
costretto a dire alcune cose.
Tengo a premettere che rappresento un partito cattolico, quindi
secondo la logica dovrei essere favorevole a questo provvedimento
di legge; invece gli ultimi interventi dei colleghi che mi hanno
preceduto mi hanno convinto a tenere sulla legge un atteggiamento
di benevola astensione.
Non ho mai sentito tanta ipocrisia, tanta falsità, tante
menzogne come in questo ultimo intervento. È davvero vergognoso che
si vengano a dire certe cose in quest'aula di fronte ad un
argomento di questo genere, che si venga ad affermare di essere
pronti al confronto e al dialogo quando invece questa mattina
abbiamo visto tutti quanti riprendere un membro della maggioranza,
perché si era permesso di cercare un dialogo, un rapporto più
costruttivo all'interno di questo Consiglio.
Si è parlato di valori, di droga, di disoccupazione: questi sono
problemi drammatici che devono essere risolti. Ma io chiedo a
coloro che sono intervenuti in merito a questi problemi cosa
c'entra la droga, cosa c'entra la disoccupazione con questo
argomento.
Oggi parliamo di un finanziamento nei confronti di una
associazione religiosa per la costruzione di un convento di
clausura e si parla di droga, di disoccupazione, si fa di ogni erba
un fascio, si cerca di confondere le idee, quando il vero obiettivo
di questo intervento è solo elettoralistico, anche se da parte di
questa maggioranza ci si è subito difesi che non era un problema
elettorale. Sono state dette tante castronerie, tante menzogne; è
inammissibile sentire certe cose in questo Consiglio, conoscendo
poi i personaggi che le dicono, personaggi che da me sono stati
accusati in passato di essere bugiardi - e lo ripeterò in
continuazione fino alla fine della legislatura - perché ci si
preoccupa tanto della disoccupazione, ma poi non ci si ricorda che
c'è ancora qualcuno che sta pagando, duramente, e che invece doveva
essere difeso e tutelato da un ex sindacalista che dice di voler
difendere i lavoratori. Mi riferisco a Eraldo Manganone, se
qualcuno non lo avesse capito, il quale doveva diventare il capro
espiatorio di certe manovre politiche. La disoccupazione e la droga
sono argomenti certamente preminenti in questo consesso, questioni
che devono essere affrontate e risolte, ma non oggi che discutiamo
di un convento e soprattutto di un convento di clausura. Allora mi
permetto di illustrare la mia posizione, soprattutto di carattere
personale.
Sono e mi ritengo cattolico. Sono favorevole alla attività di
queste associazioni religiose nel momento in cui svolgono una
attività utile alla società. Sono d'accordo che ci siano delle
istituzioni religiose che tengono degli asili, che dirigono delle
scuole, che fanno qualcosa di necessario, di utile; invece un
convento di clausura cosa porta, al di là della preghiera, del
sacrificio personale? Sono scelte di vita senz'altro da ammirare,
si tratta di persone che vivono, pregano, portano avanti quei
valori spirituali che condividiamo in pieno; però qui si tratta di
devolvere denaro pubblico, che deve essere indirizzato ad un fine
sociale. E questo è il motivo per cui non condivido la scelta di
questo finanziamento, su cui pertanto annuncio la mia astensione.
Soprattutto non è ammissibile che in quest'aula si facciano delle
speculazioni di carattere elettoralistico da parte di certi partiti
che in questo modo cercano soltanto di confondere le idee, perché
si comportano esattamente al contrario di quanto affermano in
questa aula.
Fatte queste doverose osservazioni, dichiaro a nome del MSI di
astenermi su questo disegno di legge.
PRESIDENTE:
Ha chiesto di parlare il Vicepresidente De
Grandis, ne ha facoltà.
DE GRANDIS (P.R.I.) -
Colleghi Consiglieri, non si
finisce mai di imparare! Abbiamo appreso, da parte mia con un certo
stupore, che esiste anche il Partito Fascista cattolico. Il
Consigliere Aloisi, nel dichiararsi cattolico, riconosce un valore
solo là dove l'azione religiosa sfocia in una azione sociale di
carattere concreto. Sono un laico e sono esterrefatto
nell'apprendere che un cattolico nega l'importanza primaria della
preghiera e della contemplazione.
Sono un laico, e sono un laico poco fortunato perché sono
continuamente tormentato dal dubbio, e sono tormentato dal dubbio
non solo per quello che riguarda tutte le cose terrene, ma sono
ancora più profondamente tormentato dal dubbio per tutto quello che
riguarda la spiritualità dell'uomo.
Quando ho la possibilità di andare in giro per l'Italia, vado a
visitare anche le Chiese per riscoprire i grandi patrimoni
dell'architettura, della pittura, della scultura, e provo di fronte
a queste opere una notevole emozione; però non nascondo che
entrando in un luogo di culto avverto sempre anche un altro tipo di
suggestione, difficilmente definibile, anche perché si tratta di
una suggestione che provo anche quando entro in una Moschea o in
una Sinagoga, e questo provoca in me sempre altri motivi di
tormento, di dubbio, di riflessione.
Ho sentito anche io l'altra sera Don Ciotti parlare ad un
affollatissimo convegno sulla droga tenuto a Pont-Saint-Martin. Non
c'è dubbio che si tratta di un operatore che nel sociale svolge una
funzione di primaria importanza, ma guarda caso ha avuto al suo
arco e nella sua faretra così ricca di frecce anche alcune frecce
molto appuntite contro certe forme di pratica della carità da parte
di organizzazioni cattoliche nello specifico settore in cui opera.
Credo lo abbiano sentito molto bene i colleghi della Democrazia
Cristiana che erano presenti al dibattito.
Un tormento, dicevo; e il tormento ha avuto un altro motivo
questa mattina quando il Consiglio è stato chiamato ad esprimersi
con voto palese sulla richiesta di rinvio di questo provvedimento
di legge avanzato dal Consigliere Baldassarre. La votazione ha dato
questo esito: undici Consiglieri favorevoli al rinvio, tredici
contrari. Ho votato contro il rinvio e il mio voto è stato
determinante, perché se avessi votato a favore del rinvio, il
risultato della votazione sarebbe stato dodici favorevoli contro
dodici contrari e la legge sarebbe stata rinviata. E siccome in
aula in quel momento erano assenti tre Consiglieri democristiani,
mi è venuto un dubbio, e il dubbio è stato che quella famosa divina
provvidenza cui accennava stamane il Consigliere Sandri abbia
voluto fidarsi di più di un repubblicano laico che di certi
cattolici.
Mi sono posto tutta una serie di domande durante la discussione
che è seguita su questa legge e sulla sua opportunità e credo che
come me nessuno di noi possa illudersi di non essere permeato da
duemila anni di civiltà cristiana, credenti o non credenti. Noi
abbiamo succhiato da quella civiltà così come hanno succhiato i
nostri progenitori, dobbiamo a quella civiltà se oggi non siamo
musulmani, dobbiamo a quella civiltà - e lo ricordava stamattina
anche il Consigliere Torrione o il Consigliere Mafrica - la
conservazione di tutta una serie di strumenti, di valori culturali,
specialmente nell'oscuro periodo medioevale in cui grazie ai
conventi e agli ordini religiosi si sono conservate certe
testimonianze storiche di fondamentale importanza, si sono
approfondite tutta una serie di ricerche di cui ancora oggi
godiamo, e basterebbe citare l'ordine dei Benedettini o ancor più
dei Domenicani, quei Domenicani che amano definirsi "cani da
guardia del Signore".
Abbiamo molto discusso in Commissione sul valore sociale della
creazione di un monastero di clausura come quello delle
Carmelitane. Stamattina il Consigliere Torrione ricordava, e lo
ricordava anche ieri mattina nell'intervento che ha fatto sulle
Comunicazioni del Presidente del Consiglio, la necessità per noi
tutti di riscoprire, citando quel saggio di Erich Fromm "Avere o
Essere", i valori della spiritualità. Tutta una serie di valori
cioè che pongano un freno a quella corsa verso il benessere
materiale che ....
PRESIDENTE:
Prego la tribuna stampa di stare in silenzio
perché disturba.
DE GRANDIS (P.R.I.) - ....
un freno a quella ricerca del
benessere materiale che fino a un certo limite è doverosa perché
eleva la qualità della vita, ma che al di là di certi limiti
diventa fine a sè stessa e certamente controproducente a scapito
dell'essere.
Mi domando se la presenza di un convento così particolare come
quello di clausura, dove avviene la mortificazione della carne e
l'esaltazione della spiritualità attraverso la preghiera e la
contemplazione, mi chiedo se questa presenza non significhi per
chiunque di noi un motivo di riflessione, e se creare una struttura
che provoca la necessità di riflettere non sia un fatto socialmente
più positivo che non un intervento più diretto materialmente nel
sociale.
È qui il punto della questione. Al di là del fatto che ha voluto
ricordare che il popolo valdostano è sempre stato caratterizzato
dalla fede cattolica, che la stragrande maggioranza dei valdostani
è cattolica, più o meno praticante, e al di là delle rilevazioni
percentuali su quelli che hanno scelto l'ora di religione, come ha
fatto il Consigliere Beneforti, o su quelli che hanno votato contro
l'abrogazione della legge sul divorzio, che potrebbe fare qualcun
altro, con risultati diametralmente opposti, vorrei qui ricordare
che questi richiami percentuali sono profondamente sbagliati. Per
sostenere questa mia tesi chiamo a testimoniare quella che
definisco una teologa di grande valore come è Adriana Zarri, che ha
dichiarato pubblicamente che votava, nel referendum per
l'abrogazione della legge sul divorzio, contro l'abrogazione di
quella legge. Eppure Adriana Zarri non è solo una teologa per
ragioni di studio; è una persona che testimonia con il proprio modo
di vivere il Vangelo e lo fa al limite dell'eroismo. Credo quindi
che si tratti di persone che devono godere del nostro massimo
rispetto, della nostra massima considerazione, e che ci aiutano a
riflettere, o perlomeno aiutano me, che sovente mi sento tanto
misero, come esprimere quel pensiero di Blaise Pascal che dice:
"Se guardo davanti a me vedo solo l'infinito, se guardo dietro
di me vedo solo l'infinito, in mezzo ci sono io che non sono niente
e certamente se anche non fossi venuto al mondo niente sarebbe
cambiato".
È un po' qui tutta la mia riflessione e non vorrei essere
frainteso perché qualcuno stamattina ha tirato in ballo Mazzini e
la laicità dello Stato; sono ancora della opinione della "libera
Chiesa in libero Stato" nel massimo rispetto dell'uno e dell'altro,
e vorrei ricordare al Consigliere Sandri che Mazzini era un uomo
profondamente religioso. Mi pare che questo abbia un suo profondo
significato e credo che anche il collega Sandri sia ogni tanto
tormentato dal dubbio, come tutte le persone intelligenti, penso.
Ragione per cui credo ci siano sufficienti motivi perché questa
legge debba essere votata, anche se mi rammarico che non lo si
possa fare in un clima più disteso. Ritengo infatti che la
delicatezza della materia che investe la sfera della spiritualità e
della fede dell'uomo esiga una trattazione improntata alla massima
serietà e non debba essere svilita da crociate pro o contro,
soprattutto da crociate pro. Sono contrario in linea di principio
ad ogni forma di crociata pro o contro qualcosa, e lo sono di più
quando si tratta di discutere su problemi che investono quella che
è la più fondamentale delle libertà dell'uomo, vale a dire la
libertà di fede e di pensiero. Ed è in nome di questa libertà di
fede e di pensiero che voterò a favore di questo provvedimento di
legge.
PRESIDENTE:
Ha chiesto di parlare il Consigliere Aloisi,
per fatto personale, ne ha facoltà.
ALOISI (M.S.I.) -
È mio dovere dare alcune risposte al
rappresentante della coscienza critica di questo Consiglio, che è
il rappresentante del Partito Repubblicano....
PRESIDENTE:
Consigliere Aloisi, Lei ha chiesto la parola
per motivo personale, non per fare polemica.
ALOISI (M.S.I.) -
Intervengo per motivo personale: se mi
lascia parlare glielo spiego.
Mi riferisco alla persona che si atteggia a coscienza critica di
questo Consiglio e che è il rappresentante a livello nazionale di
un partito che propaganda le proprie idee per la moralizzazione
pubblica (e quanti ladri sono stati scoperti in questo partito!),
il quale si è dichiarato sbalordito perché il Partito Nazionale
Fascista è cattolico. Allora, siccome forse non conosce la storia,
vorrei chiarire alcuni aspetti.
Primo, il Partito Nazionale Fascista c'era una volta, adesso non
c'è più, e che sia cattolico è chiaro perché ha firmato il
Concordato ed è stato l'unico che ha risolto il problema fra Stato
e Chiesa. Quindi non c'è bisogno di sbalordirsi per il fatto che il
Partito Nazionale Fascista sia stato un partito cattolico.
Secondo, se si riferiva a me come Partito Nazionale Fascista,
non ho avuto né l'onore né il disonore di essere fascista;
rappresento il Movimento Sociale Italiano Destra Nazionale, se non
lo sa glielo ricordo per l'ennesima volta. Il nostro partito si è
sempre dichiarato cattolico, non bigotto, e sa analizzare e non
fare confusione, perché nel momento in cui ho fatto certe
dichiarazioni sul finanziamento di un convento religioso, sono
partito dalla considerazione che qui amministriamo pubblico
denaro
TAMONE (U.V.)
(fuori microfono) ....questo è il secondo
intervento!
PRESIDENTE:
Consigliere Aloisi, le devo togliere la
parola, Lei deve replicare per un fatto personale e non mettersi a
fare un intervento.
ALOISI (M.S.I.) -
Il fatto personale l'ho già chiarito,
voglio solo ricordare che rappresento il Movimento Sociale
Italiano, mentre il Partito Nazionale Fascista è finito nel '45,
quindi ....
TAMONE (U.V.) -
(fuori microfono) quello è un fatto
politico...
PRESIDENTE:
Consigliere Aloisi, ha ragione il Consigliere
Tamone, questo è un fatto politico, non è un fatto personale.
ALOISI (M.S.I.) -
Invece è un fatto personale, perché
rappresento il Movimento Sociale Italiano .... comunque mi riservo
nel secondo intervento di chiarire meglio.
PRESIDENTE:
Il Consiglio ha capito.
Ha chiesto di parlare il Consigliere Baldassarre, per il secondo
intervento, ne ha facoltà.
BALDASSARRE (P.S.D.I.) -
Speriamo di non commettere
apologia di reato intervento per la seconda volta ....
TAMONE (U.V.) -
(fuori microfono) casomai apologia di
parola....
BALDASSARRE (P.S.D.I.) -
Dico subito che speravo che in
questo dibattito che da stamattina ormai va avanti, si fossero
verificate delle novità che ci facessero capire, a noi di
formazione laica, l'utilità di questo provvedimento. Abbiamo
sentito da parte di alcuni colleghi che rispetto, usare dei termini
che concretamente poi non mettono in pratica. Cominciamo allora da
quanto ha affermato questo comitato al momento in cui ha
partecipato alla riunione della I Commissione. Uno dei
rappresentanti di questo comitato affermò testualmente:
"Noi ci
affidiamo e ci siamo affidati alla provvidenza".
Se per
provvidenza intendeva i soldi dei contribuenti valdostani, doveva
usare il termine giusto e dire: "Siamo venuti qui per chiedere i
soldi dei cittadini della Valle d'Aosta, di quelli che lavorano,
dei disoccupati, dei pensionati".
Quando gli abbiamo chiesto cosa pensavano degli enormi problemi
esistenti in Valle d'Aosta, hanno risposto che anche per quelli ci
avrebbe pensato a provvidenza.
Con questi rappresentanti non siamo d'accordo: se avevano fatto
il passo più lungo delle loro gambe erano problemi loro, la
comunità valdostana non deve pagare certi errori, per cui avevamo
espresso le nostre critiche su queste loro richieste. Mi meraviglio
di certe affermazioni che sono state fatte in quest'aula; una mi ha
colpito in modo particolare per cui la comunità intera ha il dovere
di partecipare concretamente a questa iniziativa. Questo
atteggiamento non è cristianità, ma è imporre alla comunità, anche
a quella non credente, di partecipare ad una iniziativa che è di
parte.
Stamattina ho letto qualche pagina da
"il dialogo delle
Carmelitane":
neanche loro approverebbero questo comportamento!
Sono persone che si ritirano per vivere in povertà, noi invece
stiamo costruendo per loro un monastero per farle diventare
personaggi "in"....
TAMONE (U.V.)
(fuori microfono) -..."in" cosa vuole dire?
Il Consigliere Baldassarre poi ce lo spiega ....
BALDASSARRE (P.S.D.I.) - ....
spiegherò cosa vuol dire
"Carmelitane in"....
Si sono usati i termini di umiltà da parte di colleghi in modo
particolare della Democrazia Cristiana; ma noi questo abbiamo
chiesto stamattina: umiltà e tolleranza cristiana, come voi la
definite, ed abbiamo chiesto di ritirare questo provvedimento, non
perché volevamo fare il gioco delle parti, non perché noi siamo
nettamente contrari a certe scelte, ma perché volevamo concordare
prima un testo legislativo che vada incontro anche alle esigenze di
altre fedi religiose.
Invece è prevalsa l'arroganza. Il Consigliere Beneforti ha
detto:
"Siamo pronti al dialogo";
ma quale dialogo? Forse il
dialogo dei numeri, dietro al quale vi nascondete da cinque
anni?
Si è detto che il nostro è un paese democratico; democrazia però
non vuol dire chiudersi dietro i numeri, ma dialogare e noi
stamattina abbiamo chiesto appunto un dialogo con la maggioranza
che ci è stato rifiutato.
Qualcuno ha parlato di provvedimento "a carattere elettorale",
comunque non si può non ravvisare un certo rapporto fra potere
politico e potere ecclesiastico, un rapporto che ci preoccupa.
Si è parlato stamattina di interferenza dei partiti anche nel
potere ecclesiastico; noi siamo convinti ancora di più che
effettivamente esiste solo questo rapporto, perché se in questo
Consiglio molti colleghi fossero (fra virgolette) liberi di votare,
non voterebbero il provvedimento, a prescindere dalle loro
convinzioni, in quanto non vi riconoscono alcuna utilità
sociale.
Abbiamo chiesto un incontro con un membro della Curia, ma ci è
stato detto che la Curia non sa di questo monastero - e qui emerge
l'ipocrisia cattolica - quindi non può intervenire. Avevamo
richiesto la presenza del Vescovo in Commissione, il quale non ha
voluto intervenire alla riunione, si è dato latitante; sono tutti
latitanti .... Si sono presentati solo "tre uomini di buona
volontà" i quali hanno detto: "Ci siamo impegnati per tre miliardi
e mezzo, abbiamo dei beni personali che non possono garantire
questa spesa, allora abbiamo chiesto al governo regionale di
aiutarci in questa nostra iniziativa e di costruire queste famose
celle per chiudere dentro le Carmelitane".
Questa maggioranza, vista l'enorme quantità di soldi, partecipa
allegramente a sostenere l'iniziativa di questi personaggi che
forse avranno anche la buona volontà di voler fare qualcosa di
utile, ma che noi riteniamo non utile per la nostra società.
Abbiamo ascoltato delle prediche (dopo quelle di Celentano ...)
in questo Consiglio, abbiamo ascoltato i discorsi di alcuni
"predicatori del cristianesimo", però finora nessuno di questi ci
ha indicato l'utilità di costruire un monastero delle Carmelitane.
Si è parlato di spiritualità, si sono confusi i drogati con le
Carmelitane, si è detto che solo con la meditazione si può redimere
una vita deviata, e si è chiesto in norme di questa spiritualità un
finanziamento di miliardi da parte della comunità valdostana.
Noi non siamo d'accordo, ma non per la nostra formazione laica -
guerre di religione non le vogliamo fare, non le abbiamo mai fatte
-, non siamo d'accordo perché questo comitato aveva il dovere di
continuare nella sottoscrizione. Ma perché i Consiglieri della
Democrazia Cristiana non si sono messi d'accordo per sottoscrivere
una, due, tre mensilità e per donarle a questa fondazione? Ma no,
la Regione ha tanti soldi: li investe nella Multibox che poi
fallisce, nella COINCA che poi fallisce, fa appalti d'oro e poi
succede quel che succede ... per cui il comitato si è detto:
"Perché anche noi non possiamo chiedere un finanziamento?". E
infatti hanno centrato l'obiettivo.
Addirittura si presenta un progetto di legge per dare questo
contributo e si danno questi miliardi necessari alla costruzione
del monastero.
Questo è il mio secondo intervento. Stamattina ho già espresso
l'inutilità di questa costruzione; ora voglio ribadire che non è
giusto sfruttare i pensionati, gli operai, i cassaintegrati, i
sottoccupati, le casalinghe, i giovani in cerca di occupazione, che
non si può amministrare in questa maniera sfruttando queste
categorie più deboli. Allora cosa bisognerebbe fare per la sacca di
povertà che esiste anche in Valle d'Aosta? Portiamo delle
iniziative in questo settore: questa è cristianità, a mio avviso, e
non quella che vuole costruire un monastero su un progetto che il
Presidente della Giunta stamani elogiava sotto l'aspetto
architettonico.
Voi avete i numeri per votare questo provvedimento, e questo
basta, poi potete anche mortificare, anzi la state mortificando, la
nostra laicità, però non è questo che chiediamo per amministrare. E
quando in questo Consiglio si usano dei termini usati dalla maggior
parte dei cattolici italiani, questo ci mortifica ancora di più
perché questi termini sono astratti, sono buttati lì perché sono
stati insegnati; è impossibile che un cattolico si possa comportare
come si comportano alcuni Consiglieri di questa maggioranza! Il
cattolicesimo, io che non sono un esperto penso che insegni ben
altre cose, prima fra tutte l'umiltà, e stamani abbiamo chiesto con
tanta umiltà di fare un provvedimento che andasse incontro anche ad
altre esigenze provenienti da altre comunità religiose; invece la
vostra arroganza, la nostra intolleranza nei confronti di richieste
provenienti dai banchi dell'opposizione continua. Forse avete
ragione voi, forse anche i risultati elettorali vi daranno ragione,
però è la coscienza che deve essere tranquilla, non compromessa, e
noi, nonostante la nostra posizione, che non vuole, ripeto,
scatenare una guerra di religione su questo argomento, ci sentiamo
tranquilli.
Ho fatto il mio dovere da uomo libero, il dovere di chi crede
fermamente nella vita sociale, di chi crede in una sana
amministrazione. Voi non vi preoccupate di questo, voi voterete
questo provvedimento; io ancora con umiltà e con tolleranza vi
chiedo di rinviarlo, lo chiedo perché è necessario ed è
nell'interesse di tutti, nell'interesse della comunità valdostana.
Abbiamo anche detto che vogliamo concordare un testo legislativo,
vogliamo venire incontro ad altre esigenze provenienti da altre
fedi religiose che dovessero presentare domanda.
Mi fermo qui perché sono amareggiato da questo vostro
comportamento - e non sono uno che si arrende facilmente -, un
comportamento che non ha né umiltà, né tolleranza cristiana.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.) -
Vorrei riprendere alcuni spunti che
sono emersi da questo dibattito, anche perché credo che un
confronto serrato possa servire per qualche verso a farci
individuare da questi banchi quale sia la strada migliore per
rinvigorire un sentimento di spiritualità nell'ambito della
collettività valdostana.
Devo essere sincero: ho fatto l'intervento di stamattina
cercando con molta fatica di spersonalizzare il mio discorso da
qualsiasi mia credenza particolare, anche perché non volevo
assolutamente che il dibattito assumesse un tono di
contrapposizione, pur essendoci posizioni estremamente diverse e
diversificate.
Devo riconoscere che forse inavvertitamente alcuni colleghi
hanno usato un tono da crociata. Devo confutare una affermazione
del Consigliere Beneforti quando dice: "Non siamo disposti ad
accettare intimidazioni", ma in quest'aula nessuno ha fatto la
benché minima intimidazione, né tantomeno ha fatto intimidazioni
per impedire ad una maggioranza di decidere.
Il compito di una maggioranza, Consigliere Beneforti, non è solo
quello (come il compito dell'opposizione, del resto) di decidere a
colpi di numeri, ma è quello di confrontarsi, e guai se viene a
mancare il metodo del confronto e del dialogo perché a quel punto
cessa di essere anche la democrazia. E il dialogare, come?
Dialogare con spirito di tolleranza reciproca, senza esasperazioni,
perché anche nella passione della discussione prevalga il confronto
fra le idee, fra le impostazioni diverse. Ecco quello che è il
nostro compito, ecco perché ho trovato di scarso buon gusto la
citazione che ha voluto forzatamente inserire il Consigliere
Beneforti nei riguardi di un discorso estremamente pacato e
corretto del Consigliere Pascale. L'aver citato il discorso di
"Sports Valdôtains", come esempio di un certo modo di essere, non
fa onore sicuramente a questo Consiglio. L'assimilazione fra i due
problemi è di tale portata e diversità che indubbiamente è
impossibile paragonare il disegno di legge sul finanziamento ad un
giornale sportivo con il finanziamento per la costruzione di un
convento delle Carmelitane, perché a questo punto (mi suggerisce
giustamente il Consigliere Pascale) si confonde veramente il sacro
con il profano.
È chiaro che qui abbiamo anche un compito - e vorrei rifarlo
questo discorso - di tipo diverso, che è istituzionale della nostra
Regione e che è quello di indirizzare e di programmare il futuro
della nostra collettività. Lo ribadisco perché sono profondamente
convinto di questo concetto, e cioè che per certi versi noi tutti
come classe dirigente valdostana non siamo stati all'altezza della
situazione, ci siamo fatti abbacinare anche noi dal fatto che la
Regione tutto può e tutto dà. È qui la chiave di volta del recupero
anche di un certo tipo di spiritualità, recupero che tra l'altro è
una esigenza che è presente nella collettività valdostana e che
bisogna saper cogliere nelle sue giuste espressioni.
È vero, questa Regione che tutto può, crea la società del
vitello d'oro. È un rischio che corriamo, per cui all'avere si
finisce per dare una importanza determinante, a scapito
dell'essere. Credo che a questo proposito ci sia la necessità di
riportare in auge un concetto che fu caratteristico e pregnante di
un periodo storico, bisogna riscoprire il valore dell'umanesimo e
di cosa ha significato, bisogna riscoprire il senso della dignità
dell'uomo. In effetti c'è il rischio che questa sorta di edonismo
valdostano, a volte anche esasperato, ci faccia perdere le con
notazioni di una società che è in fase di trasformazione, ma porta
nel suo seno dei valori che devono essere indissolubili dal suo
stesso modo di essere.
Questa è l'operazione che compete a noi come amministratori
regionali, e per fare questo credo che oggi non facciamo un
servizio a questo recupero di spiritualità, perché questa Regione
si pone ancora come una Regione che tutto può e tutto dà.
Stamattina ho fatto un cenno alla classe dirigente di venti anni
o trenta anni fa, e se andiamo a riscoprire certe battaglie che
furono caratteristiche di quell'epoca probabilmente facendo una
riflessione ci possiamo anche dire, guardandoci nello specchio, che
oggi non siamo all'altezza di quel compito, perché si è perso il
senso della laicità delle istituzioni.
Esponenti di partiti diversi avevano profondamente connaturato
dentro di loro il senso della laicità della funzione pubblica;
ricordo il dramma che visse la collettività valdostana quando una
ingerenza pesante della Chiesa cercò di condizionare la vita
politica valdostana. Ci fu una sollevazione di scudi, ma
giustamente, anche all'interno dello stesso mondo cattolico. Questo
lo dico perché questo senso di laicità è legato anche alla stessa
collettività valdostana che pure è cattolica, ma - attento
Consigliere Beneforti - è una collettività che è cattolica sotto
certi aspetti ma è profondamente laica per altri. Ricordiamoci le
battaglie sui diritti civili in Valle d'Aosta che hanno dato un
risultato sintomatico, e di questo dobbiamo tener conto anche
nell'affrontare questo argomento, non per dividerci, ma per cercare
di capire, il che è più difficile.
Credo che questa discussione debba servire a farci acquisire
anche una diversa coscienza di noi stessi. Sono rari i momenti in
cui in Consiglio si dibatte su dei problemi di principio, sovente
siamo anche noi angustiati (fra virgolette) dalla quotidianità e a
volte ci perdiamo; ma questo non ci deve fare perdere di vista che
anche la politica ha una sua profonda spiritualità e la deve avere
se vogliamo ridare una dignità alla politica.
Perché torno a questo discorso? L'offrire dei denari in termini
biblici ad una fondazione che sta per costruire un convento,
dovrebbe far sentire offeso il cattolico, perché essere cattolici
vuol dire soprattutto dare sè stessi: il grande insegnamento è un
insegnamento di solidarietà. Abbiamo presente la società contadina
della Valle d'Aosta, un mondo povero, che nella professione di fede
esprime solidarietà; le piccole cappelle, le grandi cappelle di cui
è disseminata la nostra Valle sono state costruite con lo spirito
della corvée, con lo spirito di tutti che si sentivano così
coinvolti in un avvenimento di tipo religioso. Perché gli vogliamo
togliere questa caratteristica, perché vogliamo che ancora una
volta l'ente pubblico si ponga in una posizione sbagliata e finisca
per svilire l'operazione che è una operazione di tipo culturale, se
non vogliamo chiamarla religiosa, proprio perché legata a quella
spiritualità?
Ho capito il dramma del Consigliere De Grandis, ho capito anche
che c'era l'esigenza in ognuno di noi del cosiddetto trascendente,
ma noi qui abbiamo compiti che non riguardano quella sfera, ne
riguardano un'altra, riguardano il modo di far politica, riguardano
anche il fatto che dobbiamo sotto certi aspetti dividere quella che
è la nostra sfera individuale da quella che è invece l'attività
dell'ente, la quale deve essere rivolta nei confronti di tutti e
deve tutelare gli interessi materiali e spirituali di tutti. In
questo caso facciamo un privilegio e credo che, per quello che ci
ha letto anche stamattina il Consigliere Baldassarre, offendiamo lo
spirito di profonda povertà delle suore carmelitane con una
operazione di questo tipo.
Questa non è stata una seduta inutile, al di là del discorso
Carmelo sì/Carmelo no, nel senso che costruire un convento può
anche essere una operazione da guardare con un certo favore perché
si inserisce in un contesto più ampio, perché tocca la sfera del
trascendente, la sfera della religione, perché complessivamente può
anche essere visto come recupero di spiritualità. Però questo
recupero per essere corretto, non deve essere fatto con denaro di
tutti i cittadini, siano essi credenti, siano essi non credenti:
questo è il punto debole di tutta la vicenda.
Non abbiamo nient'altro da aggiungere: il nostro sarà un voto
contrario per tutte le ragioni che abbiamo cercato di esplicitare.
Abbiamo tentato anche di far rinviare questo provvedimento perché
non cadesse in un periodo sospetto come l'attuale; forse un
discorso di questo tipo fatto all'inizio della legislatura poteva
avere anche un altro tipo di significato, il farlo alla fine porta
la gente fuori a dare allo stesso discorso una coloritura che
sarebbe stato meglio evitare.
Non abbiamo fatto una crociata, non abbiamo fatto una guerra di
religione, abbiamo espresso qui il nostro spirito profondamente
laico. L'attuale è una società pluralistica dove convivono credenze
religiose diverse, fedi politiche diverse, e ci rendiamo conto che
sarebbe un errore grossolano dividere questa collettività, però
prendiamo almeno spunto da questo dibattito per cercare di
recuperare certi valori della nostra società, - almeno non abbiamo
parlato invano per una intera giornata, - per cercare di governare
tutti insieme la nostra Regione con un altro spirito, guardando a
quella dignità dell'uomo cui accennavo prima. Lo sforzo che
dobbiamo fare è proprio quello di recuperare l'uomo nella sua
interezza, materiale e spirituale, questo è un compito che ci
compete; ci compete meno quello di costruire una casa che guarda
senz'altro a Dio ma che ha poco a che vedere con quella attività
che dobbiamo esplicitare in quest'aula.
Almeno sappiamo cogliere il meglio di questa discussione per
fare delle riflessioni sul nostro futuro, dando per scontato che
non abbiamo fatto oggi un buon servizio a chi crede profondamente
nella povertà, soprattutto in una povertà contemplativa, a favore
solo del trascendente.
PRESIDENTE:
Ha chiesto di parlare il Consigliere
Segretario Tamone, ne ha facoltà.
TAMONE (U.V.) -
Anch'io mi sento molto imbarazzato, anche
perché ero di quelli che avevano sperato di evitare questa
discussione; mi ero sforzato anche a livello di Commissione di
evitarla, non perché questa discussione mi facesse paura, ma perché
temevo che ci facesse addentrare in qualcosa in cui non saremmo
stati più tanto in grado di districarci. Oggi rimaniamo tutti con i
nostri dubbi e le nostre incertezze; si tratta di un argomento
delicato e molto complesso, per cui avrei preferito che si potesse
arrivare in questa aula trovando prima degli accordi che si poteva,
forse, avendo tempo trovare. Però può anche darsi che ci siano
delle ragioni che ci sorpassano, che non riusciamo tutti a
comprendere che non concedevano questa possibilità, e oggi si deve
quantomeno discutere e parlare di questo argomento in maniera
serena nei limiti del possibile.
Non si tratta di un provvedimento normale di questo Consiglio,
ma di un provvedimento fuori dagli schemi che abitualmente
discutiamo. Alcuni stamattina dicevano che nessun altro ente ha mai
approvato una legge del genere; questo non mi preoccupa e
nonostante questo mi sento di votare tranquillamente, perché non è
proibito che la Valle d'Aosta sia prima in qualcosa. Questo non è
un motivo da addurre per poterci convincere che quello di oggi è un
provvedimento che non va bene, anzi, l'autonomia vuol dire anche
fare le cose che si crede di dover fare.
Per quel che riguarda il merito del problema, vorrei ricordare
che siamo di fronte ad un fatto che, estraniato dal contesto dei
problemi spirituali, rimane il finanziamento di un mutuo: qui si
tratta di finanziare un mutuo riducendo il tasso di interesse dello
stesso.
Ho voluto puntualizzare perché sento dire che siamo noi che
costruiamo il Carmelo; non è assolutamente vero: noi partecipiamo
soltanto all'abbattimento di parte degli interessi del mutuo. Non è
assolutamente vero quello che è stato detto, che questo fatto ha
bloccato la raccolta di soldi; la raccolta di soldi continua e
servirà a restituire i soldi del capitale e la parte degli
interessi. Si tratta da parte nostra, e qui getterei una parola in
più in questo tentativo di dialogo, di guardare un po' a questo
atto come ad un atto di solidarietà verso un gruppo di persone che
hanno portato avanti e che portano avanti un discorso al quale ci è
difficile accedere e di cui ci è difficile la comprensione. Questi
continuano la loro raccolta, evidentemente dovranno avere i fondi
per fare in modo che questi soldi ci siano restituiti.
Cosa vuol dire fare questa operazione? Vuol dire solamente
consentire la realizzazione di questa opera in tempi più stretti,
altrimenti ci avrebbero impiegato 10-12 anni, cosa che farebbe
perdere valore alla iniziativa.
Ero anche di quelli che avrebbero preferito in questo caso
soluzioni diverse da quelle del mutuo, l'ho detto anche in
Commissione, trattandosi di un fatto straordinario e fuori dagli
schemi normali. Credo che questo discorso che facciamo oggi non
debba rientrare nelle abitudini della nostra Regione, è un fatto
isolato e con questo occhio bisognava guardarlo. È stata fatta
un'altra scelta, che va però rispettata e va presa dal giusto
verso.
Qualcuno questa mattina nella discussione generale aveva detto
che il Carmelo non fa parte della tradizione spirituale della Valle
d'Aosta, e questo è perfettamente vero, però nella tradizione della
nostra Valle si stanno inserendo tantissime cose che una volta non
c'erano: le bombe ricordate l'altra mattina, i botti di fine anno,
che sono stati ricordati dal mio amico Piero Vietti con un
bell'articolo su "Peuple valdôtain", il riso ai matrimoni, usanza
che non abbiamo mai avuto. Se dovessi riferirmi alla fauna della
nostra Regione potrei dire che una volta in Valle d'Aosta non
c'erano né cervi, né caprioli, né cinghiali, né galli cedroni,
quindi direi che qui c'è tutta una evoluzione da prendere in
considerazione in tutti i settori. Non vorrei parlare della "fauna"
umana della Valle d'Aosta, perché entrerei in un discorso che
qualcuno potrebbe mal interpretare....
È sicuramente la nostra una Regione che è in evoluzione, che sta
vivendo un momento di cambiamenti, e in questo discorso si
inseriscono anche questi bisogni di spiritualità che vengono citati
dalla richiesta di questi amici che hanno portato avanti l'idea
della fondazione. Ragione per cui, se c'è questo bisogno di
spiritualità diversa, che è stato citato anche da vari colleghi
durante la discussione generale, bisogna cercare di capire che
questi momenti di spiritualità sono dei momenti che forse non
sappiamo apprezzare bene e che fanno parte di un incentivo alla
crescita della nostra società in modo diverso, e bisogna anche
cercare di dare questa interpretazione ala presenza di un monastero
delle Clarisse nel Comune di Quart.
È per questi motivi, che sorpassano la normale discussione di
questo Consiglio, che, pur con dei dubbi (non parlo di drammi
perché mi sembra troppo grossa), pur senza avere la certezza di
fare una cosa che è sicuramente giusta, ma con la convinzione di
fare una cosa che comunque va nella direzione di recuperare certi
valori e di farli nuovamente presente ad una società che forse li
ha dimenticati, che il nostro Gruppo voterà questo disegno di
legge.
PRESIDENTE:
Ha chiesto di parlare il Consigliere Mafrica,
per il secondo intervento, ne ha facoltà.
MAFRICA (P.C.I.) -
È necessario fare alcune precisazioni
rispetto ad elementi emersi nel dibattito.
Abbiamo giudicato questo provvedimento come ambiguo e isolato,
rispetto ad un contesto più generale, come non ispirato da chiare
motivazioni pubbliche. Abbiamo detto che è un precedente che non
sappiamo poi quale seguito potrà avere. Qualcuno nel corso del
dibattito ha tentato una sottile prevaricazione all'interno del
Consiglio, cercando di creare una divisione tra i favorevoli e i
non favorevoli in base alla appartenenza o meno ad una determinata
fede religiosa. Una discussione impostata in questo modo è a parer
mio scorretta e merita delle precisazioni. Ho già detto stamattina
che non stiamo discutendo sulla libertà religiosa in Valle d'Aosta,
che non stiamo discutendo sul ruolo delle associazioni e delle
organizzazioni religiose, perché questo Consiglio ha già legiferato
per le scuole materne private, per i luoghi gestiti da privati in
cui si raccolgono gli anziani e così via. Non stiamo quindi facendo
una discussione di tipo: religione o non religione, perché la
religione in Italia è un sentimento, è un modo di vivere che
attraversa trasversalmente tutti i partiti.
Qualcuno prima tentava un accostamento tra l'87% dei ragazzi che
frequenta l'ora di religione e la consistenza del mondo cattolico
nel nostro paese; credo che si debba essere molto cauti nel fare
determinate valutazioni. In Italia e in Valle d'Aosta la
distinzione fra politica e religione è diventata sempre più netta.
Credo che si possa dire che tutti i partiti oggi sono partiti
laici, compresa la Democrazia Cristiana, e che in tutti i partiti,
sia quelli di ispirazione cristiana, sia quelli di ispirazione
diversa, ci sono persone che hanno o non hanno determinati
sentimenti, determinate posizioni rispetto alla religione. Non è
questo quindi il modo di valutare il dibattito che si sta svolgendo
in Consiglio; noi stiamo valutando un provvedimento finanziario
della Regione Valle d'Aosta rispetto ad una fondazione che vuole
costruire un monastero: questo è il punto di cui stiamo
discutendo.
Si è sostenuto da parte del Presidente della Giunta e poi da
parte anche di altri Consiglieri che esiste una urgenza; è indubbio
che, avendo iniziato un'opera, ai fini del completamento dell'opera
una qualche urgenza esista dal momento che qualunque opera iniziata
si spera prima o poi che venga conclusa. Si è detto che le persone
che hanno intrapreso questa iniziativa, le suore che troveranno poi
posto in questo convento, hanno dei meriti; credo che nessuno sia
qui per negare i meriti di chi ha intrapreso questa iniziativa, nè
il significato simbolico delle persone che fanno questa scelta di
vita. Ma esistono anche altri casi in cui c'è una urgenza di denaro
per completare delle opere, in cui ci sono dei meriti, e voglio
fare degli esempi. Ci sono delle associazioni che sarebbero in
grado di spendere dei miliardi per aiutare i popoli del Terzo
Mondo, ma abbiamo avuto in passato difficoltà a dare piccolissime
somme. La fame nel mondo è un problema che è indubbiamente urgente,
le associazioni che si occupano di questo problema hanno
indubbiamente dei meriti, però questo Consiglio regionale ha
trovato e troverà difficoltà ad intervenire.
Oggi le difficoltà sono minori perché esiste una legge dello
Stato che permette alla Regione di superare delle mancanze di
competenza che in passato l'avevano frenata. Quindi il discorso non
può essere incentrato né sul bisogno di completare l'opera né sui
meriti di chi ha intrapreso questa iniziativa; il discorso va
riferito ai parametri consueti che può usare la Pubblica
Amministrazione per spendere il proprio denaro. Non esiste nessuna
questione religiosa, ci sono solo problemi di utilità pubblica, di
utilità sociale.
Per altre iniziative, fatte anche da ordini religiosi, è chiara
l'utilità sociale: in un Comune dove manchi la scuola, un ordine
religioso che tenga la scuola svolge un compito di grande utilità
pubblica; in un Comune dove siano da assistere degli anziani chi fa
questo lavoro svolge un compito di grande utilità sociale. In
questo particolare problema, e sta qui la ragione per cui cercavamo
una soluzione diversa, non è chiara, o perlomeno non è così chiara,
l'utilità sociale dell'intervento del denaro dei cittadini
valdostani.
Questo è il punto su cui vogliamo fare riflettere, perché ci
sono degli ordini religiosi che fanno una vita più attiva, più
immersa nel mondo, per i quali la dimensione sociale è ovvia e
visibile; ci sono altri ordini religiosi dediti alla
contemplazione, dediti alla preghiera per cui lo strumento di
collegamento con il mondo esterno, essendo rappresentato dalla
preghiera, non può essere percepito come qualcosa di direttamente
sociale; proprio per la natura stessa della preghiera, che attiene
alla fede, non credo si possa sostenere in modo convincente che la
cosa abbia riflessi pubblici e sociali.
Noi quindi abbiamo messo in discussione la possibilità che la
Regione, come Pubblica Amministrazione, intervenga in questo campo.
Riteniamo di avere ottenuto un qualche risultato: inizialmente il
provvedimento prevedeva una spesa per l'Amministrazione regionale
di 375 milioni all'anno per 17 anni; l'approfondimento del problema
ha consentito di precisare meglio e i conteggi che oggi ci sono
stati dati parlano di 3 miliardi e mezzo complessivamente che
saranno a carico dell'Amministrazione regionale.
Qui si apre un altro problema che riteniamo di dover giudicare
non positivamente. Ammesso che si voglia riconoscere a questo tipo
di attività dei riflessi anche se non diretti sulla vita
collettiva, il discorso non poteva a nostro giudizio essere fatto
solo per un determinato tipo di religione, per un determinato tipo
di credo religioso. In questo senso abbiamo cercato di lavorare con
altri colleghi della Commissione, perché i provvedimenti di un ente
pubblico devono avere carattere riferito alla generalità dei
cittadini. Così non si è voluto fare; per questi motivi riteniamo
che ci sia stata una forzatura e giudichiamo che essa sia stata
fatta anche perché ci si trova in un particolare periodo,
altrimenti alcuni mesi di tempo per concordare un momento di
discussione si sarebbero potuti trovare.
Abbiamo perciò l'impressione che in questo Consiglio ognuno è
libero di votare come vuole, che però difficilmente qui ci sono
maestri di morale che possono dare alte lezioni ad altri; dubitiamo
invece che ci siano per questi particolari problemi alcune figure
che forse possono essere definite simili a quei mercanti del tempio
che Gesù scacciò nella sua giovane età, come tutti ben sanno.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.) -
Dicevo stamattina che il problema di
amministrazione pubblica, perché politici siamo, oseremmo essere, e
il problema di questo provvedimento di legge è di capire se è o
meno un buon utilizzo del denaro pubblico.
La nostra posizione, la posizione di gran parte dei partiti
della sinistra, è quella di affermare con tranquillità che questo
non è un buon utilizzo del denaro pubblico. Abbiamo assistito ad un
dibattito molto complesso, abbiamo sentito delle parole piene di
sentimento; molto ispirate, ma non abbiamo sentito da parte di
nessun membro della maggioranza, né da quella cosiddetta laica (il
PRI), né dalla Democrazia Cristiana, né dagli A.D.P., e nemmeno
(anche se con una piccola eccezione) da parte dell'Union
Valdôtaine, un giudizio sul significato finanziario di questa
operazione, sulla validità economica. Soltanto il Consigliere
Tamone ha fatto degli apprezzamenti, positivi o negativi non li sto
a giudicare, sul tipo di finanziamento che è stato fatto, sul tipo
di iniziativa. Qui avete voluto confondere il pubblico, confondere
noi, facendo delle grandi sparate (chi cita Blaise Pascal, chi cita
le missioni), senza però porvi, nessuno di voi (tranne una
eccezione, come dicevo) il problema in termini seri, in termini
politici.
Mi consentirete in questa seconda tornata di ributtare qualche
altro dato in più rispetto alla precedente: visto che non è stato
captato il primo tipo di discorso forse approfondendolo le cose si
capiranno meglio.
Si può affermare con tranquillità che qui c'è un grosso spreco
di denaro pubblico, dovuto sia alla finalità dell'investimento sia
al modo in cui è stato predisposto e alle garanzie che non sono
state chieste.
Dice il Consigliere Mafrica che si spenderanno 3 miliardi e
mezzo in 17 anni: è la prima cifra un po' seria che sento....
ROLLANDIN (U.V.)
(fuori microfono) - Noi lo avevamo
detto.
SANDRI (N.S.) - ....
non erano le cifre che tenevano conto
dell'abbattimento dei due anni, nè del rateo come è stato
modificato; mi attengo a quanto detto dal PCI che mi sembra in
questo caso più documentato.
ROLLANDIN (U.V.)
(fuori microfono) ... gli sono stati
passati adesso i dati!
SANDRI (N.S.) -
Glieli hanno passati adesso? ... Così
comunque è stato detto: 3 miliardi e mezzo per una operazione. È
una cifra che è esattamente pari al costo della costruzione, per
cui mi chiedo: è stato anche da un punto di vista strettamente
economico, come la vedete voi, una operazione intelligente? Non era
forse meglio, come peraltro è stato riconosciuto dal Consigliere
Tamone, scegliere altre strade che potevano ugualmente dare uno
sbocco positivo alle vostre idee, alle vostre tendenze politiche,
diminuendo notevolmente quello che era il carico della Regione?
Non solo, ma io credo che il Presidente della Giunta abbia fatto
un grosso errore di calcolo sulla capacità di queste persone di
restituire i soldi, probabilmente perché non legge i giornali
cattolici. Visto che il sottoscritto riceve "Il Corriere della
Valle" nella sede del partito, si è premurato di andare a fare un
controllo degli articoli di questo giornale dal giugno-luglio di
questo anno ad oggi. Un articolo in francese a firma Gabriel Pont
del luglio di questo anno parla di molte "pietre" che sono state
date per la costruzione di questo monastero, indicando i soldi dei
vari contributi:
"Mais combien d'autres pierres restent à
attendre, celles-ci sont absolument nécessaires pour qu'il s'élève
encore plus haut le Carmel de la Mère de la Miséricorde.
Elle attend un bienfaiteur pour continuer la construction de cet
îlot de paix au milieu du peuple valdôtain.".
Ora, oltre che provvidenza, almeno c'è la definizione di
benefattore.
Ma nelle righe precedenti si dice una cosa interessante che
forse non è stata captata molto:
"Depuis cinq ans des petites
pierres ont été aussi discrètement recueillies pour financier cette
oeuvre sublime".
In cinque anni hanno raccolto 500 milioni,
allora fatemi fare un piccolo conto: quanti anni ci vorranno per
pagare i restanti tre miliardi, per pagare il mutuo regionale e per
restituire i soldi alla Regione attraverso il finanziamento
bancario? A cento milioni all'anno ci vogliano dai 30 ai 40 anni,
che sono certo molti di più di quanto non siano i 17 che è la
durata del mutuo; quindi per loro stessa ammissione a questa
velocità di raccolta questi signori non potranno ottemperare ai
loro impegni.
Questi sono dati forniti da loro, si spera che siano dati veri,
ma chi è che in questo Consiglio si è premurato di informarsi su
queste cose? Non certo il Consigliere De Grandis che in questo
senso altre volte ha dimostrato maggiore precisione nell'analisi
dei provvedimenti finanziari, che oggi invece ha preferito puntare
tutto su una serie di considerazioni di tipo filosofico.
Una maggiore cautela dal punto di vista finanziario sarebbe
stata estremamente opportuna.
Dice il Consigliere Beneforti, ed è stato ripreso in una
intervista per una televisione dal Consigliere Maquignaz, che il
popolo valdostano è un popolo cattolico. Credo di dovermi
dissociare dagli altri partiti di sinistra che hanno contestato
questa affermazione, perché andando a rivedere i libri di storia
credo che si possa confermare questa asserzione. Dice la "Histoire
du Val d'Aoste" de l'Abbé Henry, al punto 441:
"Le 11 février
1929 à midi fut signé à Rome l'arrangement définitif de la question
romaine; toute l'Italie, la Vallée d'Aoste en particulier, salua
par de carillons joyeux et de Te Deum enthousiastes cet événement
qui mettait fin à un pénible état de choses".
Quindi vedete: è
la storia che si ripete.
"L'an 1870, le 20 septembre, l'Italie,
après avoir envahi les états pontificaux, s'emparait de Rome, la
cité du Pape. Depuis lors, chaque année des incidents regrettables
venaient encore détériorer la situation. Comment régler la
question? Les diplomates avaient bien essayé mais ils n'étaient pas
à l'hauteur d'une telle oeuvre...."
Ma qui arriva qualcuno che
risolve la situazione:
"Celui qui résoudra cette question sera
le plus grand homme d'état, ce grand homme d'état c'est notre
premier Mussolini. Après des travaux qui durèrent 30 mois entre lui
et Sa Sainteté Pie XI tout fut arrangé à l'amiable et l'accord
signé. (....) Mussolini profita de l'occasion pour accorder encore
des faveurs à l'église" -
vedete come il tempo si ripete -
"l'instruction religieuse sera étendue aux écoles moyennes, les
faits ecclésiastiques seront reconnus par les lois civiles, l'état
reconnaît les effets civils au sacrement du mariage.
Les valdôtains, qui ont toujours été attachés à la maison de
Savoie depuis ce début jusqu'à maintenant, reprennent aujourd'hui
publiquement et avec plus de transport que jamais leurs vieilles
prières: Domine salvum fac regem".
Penso che si debba dire qui:
"Domine salvum fac Rollandin"
perché credo che sia stata una
scelta che rientra in questo tipo di tradizione.
Se c'è una parte della popolazione valdostana che si deve
lamentare oggi del trattamento che le viene fatto, è quella dei
laici; lo ripetevo stamattina e nessuno ha ritenuto così numerosa
questa popolazione che deve seguire delle feste che non sono nella
sua tradizione, che non può festeggiare feste che magari possono
essere amate più delle attuali, che deve subire costantemente la
pubblicità nella scuola, nella educazione, nella società e che non
può mai dire, perché passa per essere attaccato alle merci, che lui
non crede. Questa gente qua, se si deve tenere conto delle parole
del cattolicissimo Valerio Beneforti, è gente sconveniente, che non
pensa alle missioni, che non pensa a chi a fame, è gente
disgraziata. C'è gente che vive benissimo, che fa delle cose
ottime, senza avere bisogno di una stampella che voi chiamate
religione.
Penso che oggi si tratti di un problema di libertà che non è
riconosciuta a queste persone, che è stata venduta da alcuni
rappresentanti politici che mi piace qua citare. Ho assistito
stamattina alla vendita del PRI, di una sua iniziativa anche non
male, quella di cercare un rinvio di questa discussione, e ho
dovuto invece assistere alla vendita delle sue idee laiche per un
posticino in maggioranza. Non è una cosa piacevole da dover
raccontare in giro.
Ho visto il Consigliere Beneforti vendere le sue indubbie
capacità di intelletto per fare un po' di propaganda elettorale,
forse neanche a livello del suo partito, ma a livello
personale.
Se devo fare un apprezzamento, invece consentitemi di farlo per
il Consigliere Tamone, perché se è vero che è stato un po'
lapalissiano quando ha detto che il mondo cambia, quantomeno ha
voluto riaffermare che questo è un dibattito di tipo politico, che
lui approvava questa legge per delle motivazioni di tipo politico e
che ne aveva analizzato gli aspetti dal punto di vista politico,
economico e finanziario, quindi si era posto nella corretta
posizione dell'Amministratore pubblico.
A parere del Gruppo consiliare di Nuova Sinistra questa legge è
uno spreco. Tanto più si può riconoscere lo spreco quando proprio
oggi saremo chiamati a votare il piano di riparto dei finanziamenti
da assegnare ai Comuni in applicazione della LR 93/82, "Testo unico
delle norme regionali in materia di promozione di servizi a favore
di persone anziane ed inabili". In questo piano di riparto ci viene
presentata e spacciata per buona una tabella che richiede alle
persone che guadagnano 340 mila lire al mese dei contributi per la
fornitura di pasti caldi: si spende un certo e diffuso impegno da
parte di funzionari della Amministrazione a predisporre complesse
tabelle che sono dei balzelli nei confronti di gente che, sì, è
povera rispetto alla media della popolazione, perché ha pensioni
che vanno dalle 300 alle 500 mila lire al mese. Questa gente deve
vedersi togliere ancora quei pochi soldi per contributi che
certamente la Regione può lasciare a loro.
Credo sia questa l'attenzione verso il Terzo Mondo, verso la
gente che ha bisogno, Consigliere Beneforti, e vorrò vedere su
questo piano di riparto come si comporterà. Vorrò vedere come si
comporteranno anche i Consiglieri di maggioranza quando verranno
presentate iniziative a livello consiliare per dare degli aiuti al
Terzo Mondo, sia quello che si trova geograficamente nel Terzo
Mondo, sia quello che si è trasferito in Valle d'Aosta: ai
lavoratori stranieri, alla gente che ha difficoltà di inserimento
sociale, iniziative per le quali non abbiamo mai visto una
emotività come quella cui abbiamo assistito oggi.
Spero che il mondo effettivamente cambi, che questa legge prima
o poi possa rientrare, che quei signori si vergognino di quello che
hanno chiesto e ritirino la richiesta di finanziamento
regionale.
Spero che cambi soprattutto perché non vorrei che si ripetesse
l'episodio narrato da questo libretto che è stato pubblicato dalle
Carmelitane qualche anno fa, nel 1950, ma che aveva l'imprimatur
del Vaticano, in cui si parla della Madonna cui dovrebbe essere
intitolato questo Carmelo.
"Mentre essa è così tenera per coloro che la cercano e la
invocano"
-
dice il libretto -
"Dio diviene
inesorabilmente severo per chi si rifiuta di amarla e la oltraggia.
Ne abbiamo avuto un esempio recentissimo nella rivoluzione di
Spagna del 1931 quando un rivoluzionario, che tentava di abbattere
una statua della Madonna, cadde fulminato da morte
improvvisa".
Spero che la cultura di questi movimenti sia cambiata in questi
anni e che li porti a rendersi conto che quello che hanno richiesto
non faceva parte di un atteggiamento morale.
PRESIDENTE:
Ha chiesto di parlare il Consigliere Borbey,
ne ha facoltà.
BORBEY (D.C.) -
Spero di far capire ai miei colleghi, in
pochissimi minuti, il perché io, in qualità di democratico
cristiano, voto questo provvedimento con serietà e con grande
gioia; spero che i Consiglieri mi prendano veramente sul serio,
perché in quest'aula qualcuno dice che noi alcune volte come
maggioranza siamo prepotenti, ma noi questa accusa la rifiutiamo.
Forse sto invecchiando, perché io sono sempre a parole un
prepotente ma poi nei fatti non lo sono, però rifiutiamo che
qualcuno si atteggi sempre, come chi ha parlato ultimamente, ad
evidenziare nel tale o nel talaltro Consigliere di maggioranza
certi difetti, mentre chi è perfetto è solo il Consigliere di Nuova
Sinistra, il quale sa tutto di tutto e si atteggia - non
cristianamente, perché ha dichiarato di non aver nessuna fede - a
criticare tutti: noi saremmo una massa di gente che cerca soltanto
di fare del personalismo, di fare il proprio interesse, mentre il
Consigliere di Nuova Sinistra fa l'interesse della Comunità
valdostana. Anche noi, se il Consigliere Sandri permette, siamo qui
in Consiglio come Gruppo democratico cristiano ad operare per il
bene della comunità valdostana.
Brevemente, preferiamo la soluzione del mutuo per la ragioni che
ben spiegava il Presidente della Giunta, il quale ha parlato
stamattina, mentre illustrava la legge, di 2 miliardi 900 milioni
che sono le rate per il pagamento degli interessi, e di 600 milioni
per i due primi anni di ammortamento, per un totale di 3,5
miliardi. Quindi riteniamo che piuttosto che un miliardo e mezzo di
contributo a fondo perso, come poteva essere l'idea del Consigliere
Tamone o di altri Consiglieri, è meglio un mutuo del genere, perché
proprio l'indirizzo della politica valdostana è stato in questo
ultimo quinquennio di indirizzare anche nei settori economici il
prestito non più a fondo perso, ma con mutui.
Certamente abbiamo a volte delle difficoltà. Qui non è che si
voglia distinguere fra chi è favorevole e chi è contrario, fra chi
professa una certa religione e chi è ateo, come ha detto il
Consigliere Mafrica, in quanto non facciamo nessuna battaglia di
religione. Il popolo valdostano al 90% professa la religione
cattolica, e inviterei a verificarlo con un sondaggio; d'altra
parte sono stati fatti dei sondaggi serissimi ultimamente da parte
del Partito Comunista dai quali è emerso che il 22% dei valdostani
sono comunisti. Quindi facciamo un sondaggio e vedrete che il 90%
della popolazione valdostana dichiarerà che è cattolica.
Il Consigliere Borbey, ma ritengo molti altri in quest'aula,
ritiene che i valori dello spirito siano fondamentalmente più
importanti dei valori materiali. In quest'aula sempre abbiamo
dibattuto soltanto di valori materiali e qui cadiamo nello stesso
errore: si dice all'ente pubblico che deve intervenire soltanto
quando una cosa è economica o è utile socialmente. Noi che
riteniamo che i valori dello spirito sono utilissimi, riteniamo che
l'ente pubblico - che una volta aveva meno possibilità di dare
finanziamenti, ma ricordo che abbiamo già dato dei contributi come
ente pubblico per la costruzione di chiese o altre opere del genere
- avendo più denaro, debba entrare a dare in tutte le attività
molto più contributi. Infatti siamo al 90% in attività concrete.
Vediamo allora qual è in questo caso l'attività per me che credo o
per i miei familiari che credono più di me, per gli amici con cui
vivo sovente, i quali alcune volte vanno a pregare per chi viene
denigrato, sapendo che quello è un onesto, e non pregano per
l'amico denigrato ma per quello che lo denigra perché si
ravveda!
Sappiamo che la popolazione della Valle d'Aosta è profondamente
cattolica da sempre, è sensibile, prega tanto; allora in questo
contesto il fare un luogo tranquillo in cui queste persone possano
pregare per noi è una fortuna. E vi prego di non prendere sul
ridere queste cose, perché può darsi che quelle persone che pregano
facciano del bene a chi in questo momento prende l'intervento del
Consigliere Borbey come una buffonata.
PRESIDENTE:
Ha chiesto di parlare il Consigliere Ricco,
ne ha facoltà.
RICCO (D.C.) -
A me piace colloquiare benevolmente con il
Consigliere Baldassarre, non solo perché siamo cresciuti nello
stesso ambiente di lavoro, ma perché spero un giorno di vederlo
diverso, cambiato in meglio.
Caro Baldassarre, la divina provvidenza che hai citato è immensa
e ispira di volta in volta uomini diversi; questa mattina ha
ispirato un gruppo di uomini, domani sono convinto che potrà
ispirare uomini di poca fede come te.
Non ci sono limiti alla sua opera.
Infine vorrei farti presente, caro Gaetano, che i Consiglieri
democristiani hanno già fatto quello che tu suggerivi: hanno
personalmente elargito una offerta per la costruzione del monastero
delle Carmelitane.
La discussione su questo problema è stata ampia e di buon
livello, pur nelle diversità necessarie. Ha ragione il Consigliere
Torrione quando dice che l'ampia discussione è stata utilissima a
questo Consiglio.
Per tutti i motivi espressi nel mio intervento di questa
mattina, che non ritengo opportuno, data l'ora, ripetere per non
tediarvi, dichiaro il voto favorevole del Gruppo democristiano al
progetto di legge 471 presentato da questa maggioranza.
Abbiamo anche chiarito, Consigliere Sandri, il perché è stato
scelto il sistema del mutuo, più economico nel tempo, anziché il
contributo a fondo perso.
PRESIDENTE -
Dichiaro chiusa la discussione generale. Ha
chiesto di parlare il Presidente della Giunta, ne ha facoltà.
ROLLANDIN (U.V.) -
La possibilité que ce projet de loi a
donné aux Conseillers des différentes forces politiques de faire
toute une série de considérations, soit sur les problèmes
concernant cette intervention financière que sur les problèmes
encore plus intéressants qui sont liés à l'évolution de la société,
ont sans doute eu le mérite de tirer l'attention sur une série de
considérations que je crois sont importantes.
On avait essayé de présenter ce projet de loi de la façon la
plus simple et rigoureuse, justement pour éviter qu'il y ait de la
part de quelqu'un, étant donné qu'on est à six mois des élections,
la possibilité de voir dans ce projet de loi une quelque tentative
de spéculation électorale. Au moment où on avait illustré le
projet, on avait dit qu'on était disponible à présenter en même
temps un projet de loi concernant la possibilité d'intervenir pour
n'importe quelle religion ou n'importe quelle institution qui
puisse avoir des intérêts et puisse démontrer qu'elle a la
possibilité de s'insérer dans le tissu social de notre société.
Je voudrais, sans reprendre point par point toutes les
interventions, au moins souligner quelques aspects. On a avant tout
parlé de l'utilité de cette intervention et par conséquent de
œuvres, en remarquant encore une fois que ce
n'est pas une initiative de l'Administration régionale, mais que
sur une requête de ce comité on a cru que la façon la meilleure
pour donner une aide à cette institution c'était justement de
présenter une intervention à travers un emprunt.
Quant à l'utilité, les Conseillers qui ont pris la parole l'ont
déjà démontrée. Tout le monde a reconnu que c'est indispensable,
non seulement important, qu'il y ait une attention envers les
valeurs spirituelles et au moment où on admet l'importance des
valeurs spirituelles on admet l'importance sociale du problème. Je
voudrais savoir quelle est la distinction au niveau social si on
exclut la valeur spirituelle; alors on va strictement parler des
exigences matérielles, ce que plusieurs ont reconnu - je me
félicite - être le danger vrai de notre société.
Sans doute il est indispensable de donner une solution positive
aux différents problèmes du travail, aux différents problèmes
matériels de la personne, mais c'est encore plus nécessaire,
surtout dans cette période, de souligner l'importance de la valeur
spirituelle, l'importance de la méditation, de l'attitude mentale
de la réflexion. Je crois que cette installation signifie surtout
ces motivations et c'est justement pour cette valeur sociale de
l'installation de ce monastère qu'on est encore plus convaincu
qu'il est nécessaire de prévoir une intervention.
Quelqu'un a mis en doute la légitimité de l'intervention;
quelqu'un a dit qu'il est impossible pour d'Administration
régionale de déployer de l'argent pour une intervention de ce
genre: ici quelqu'un oublie que ni le Concordat ni d'autres lois
ont aboli la possibilité de cette intervention. J'espère que les
Conseillers connaissent le Concordat, lequel à l'art. 5 dit:
"L'autorità civile terrà conto delle esigenze religiose delle
popolazioni, fatte presenti dalla competente autorità ecclesiastica
per quanto concerne la costruzione di nuovi edifici di culto
cattolico e delle pertinenti opere parrocchiali".
Et puis il y a la loi n. 222/85, qui l'art. 53 prévoit
"gli
impegni finanziari per la costruzione di edifici di culto cattolico
e delle pertinenti opere parrocchiali sono determinati dalle
autorità civili competenti secondo le disposizioni delle leggi 22
ottobre 1971,n. 865, e 28 gennaio 1977, n. 10 e successive
modificazioni".
Ici il ne s'agit pas d'avoir la requête de la
part de l'autorité ecclésiastique.
Les Régions qui ont déjà légiféré dans cette matière ont repris
les articles dont je viens de dire. Alors il ne s'agit pas de
question de légitimité.
Une autre remarque qui a été faite, c'est qu'on va utiliser
l'argent de la communauté valdôtaine pour la construction d'un
monastère. Comme différents Conseillers l'ont déjà rappelé, depuis
toujours on a prévu des interventions financières dans ce sens.
Quel a été le choix de prévoir un emprunt? Justement pour le fait
qu'il s'agissait d'une question particulière, pas seulement, mais
on a dit qu'on était d'accord sur l'emprunt pour éviter d'aller
discuter sur le fait qu'il fallait donner une contribution de 200
millions, 300 millions, 400 millions, etc... De cette façon on a
alloué un financement ainsi que l'on fait pour toute une série
d'autres interventions.
Quelqu'un a même dit: "Pourquoi ne pas donner à fonds perdu?".
On a prévu de donner à fonds perdu seulement dans certains secteurs
économiques à la suite de considérations différentes de celles pour
les questions spirituelles.
J'ai donné ce matin des calculs pour dire qu'à la fin de la 5ème
année la valeur de l'ensemble selon les paramètres de la banque
d'Italie ce sera un milliard 381 millions.
Un autre problème qui a été soulevé, concerne l'exigence qu'il
n'y ait pas de pactes entre le pouvoir politique et le pouvoir
religieux: à part le mérite que tout le monde a reconnu aux
institutions religieuses - et je ne veux pas ici faire les louanges
de l'apport de la part des différents ordres religieux dans le
domaine social -, les Conseillers qui ont pris la parole ont dit
les interventions sociales que les même ont faites et si on parle
de cet ordre les interventions qu'il a faites depuis le douzième
siècle jusqu'a à présent. La question justement on a voulu a poser
en tant qu'emprunt pour dire qu'il s'agissait d'une intervention
tout à fait normale, selon la ligne que depuis toujours on a suivie
au moment où il y a des requêtes qui puissent etre vues à
l'intérieur d'un système de financement que les lois existantes
prévoyent.
Quant aux problèmes de la société, je crois qu'au moment où on
va accepter de discuter sur un problème spécifique, on n'a pas à
oublier les autres problèmes de la société; on a pris en
considération une requête particulière qui a porté a certaines
considérations. Ces con sidérations ne vont offenser personne;
personne a voulu prendre position contre quelqu'un; on a uniquement
soutenu que o'était nécessaire de donner la possibilité d'achever
le plus tôt possible cette oeuvre.
Je remercie les Conseillers qui ne font pas partie de la
majorité, qui ont voulu rappeler qu'il ne s'agit pas ici d'une
guerre de religion. On a présenté un projet de loi qui n'a
absolument pas ce sens, au contraire c'est une intervention
sérieuse dans un domaine qui a eu l'attention de plusieurs.
Sans doute a été originale la prise de position de M. Torrione
ce matin:j'ai pensé qu'il allait nous annoncer le titre d'un
nouveau volume, après "Momenti di parole", "Momenti di
silenzio".
(Ilarità dell'assemblea)
On a parlé dans cette discussion de "offendere i Cattolici"; la
thématique qui a été portée à l'attention ce n'est pas contre
quelqu'un, mais c'est en faveur d'un secteur. Si on allait
raisonner de cette façon, au moment où on va intervenir en faveur
des artisans, alors c'est une intervention contre les autres.
Lorsqu'on prend en con sidération une catégorie on essaie de donner
des solutions à cette catégorie sans oublier les autres. Ici en
effet on a dit qu'au moment où on prenait en considération la
requête de ce monastère, on allait prendre en considération en même
temps la possibilité de présenter un projet de loi qui puisse
intervenir pour toute les autres religions.
J'ai déjà dit que je partageais le rappel à l'exigence de
spiritualité dont faisait mention aussi M. Torrione, et à propos de
la demande "Si le même problème se posait-il, il y a 15 ans, quelle
pouvait être la réponse?", mois je crois que sans doute on aurait
eu la même réponse. Le problème à ce moment ne se posait pas parole
qu'il y avait le Concordat et il y avait là toute une série
d'interventions. Mais ce qui m'à frappé en général c'est le fait
que la plupart s'est étonné de l'intervention pour un monastère,
quand depuis 1929 il y a eu de la part de l'état toute une série
d'interventions par la même manière de la même façon. Au moment où
on a passé les compétences de l'état aux différentes
administration, le problème s'est posé d'une façon différente. Donc
il ne s'agit pas de s'étonner tellement du fait qu'on intervient au
point de vue financier pour soutenir a construction.
De la part de M. Sandri est venue la proposition d'avoir les
propriétés religieuses en contrepartie de l'intervention
financière; je voudrais souligner qu'ici on est en train
d'intervenir uniquement pour la bâtisse, que les différents oeuvres
sont faites par la suite sur le revenu des différentes propriétés.
Donc on n'est intervenu que sur la construction et non pas sur la
gestion.
A M. Mafrica je répète qu'il ne s'agit pas de tactique
électorale, et quand même il y a des contradictions entre ce qu'a
dit M. Mafrica et ce qu'à dit M. Sandri. D'un côté on nous dit que
c'est une tactique électorale car ça va intéresser... on ne sait
pas qui; de l'autre côté on dit que cette intervention n'intéresse
personne car même l'évêque n'a pas pris position - ce qui n'est
vrai, parce que l'introduction à cette petite brochure
"Un nuovo
spazio per Dio"
est faite par M. Ovidio Lari. Donc je crois
qu'il faudrait au moins avoir une attitude différente.
On soutient qu'il y a sans doute un intérêt général, mais il ne
s'agit pas de construire une église dans une paroisse, car ici on
fait un monastère pour des gens qui viennent d'ailleurs; c'est donc
une finalité différente, voilà la raison pour laquelle on est
intervenu par un emprunt! La contradiction que je venais de dire
est la même de quelqu'un qui nous a reproché de présenter ce projet
de loi aujourd'hui et de ne pas attendre la présentation d'un
projet général. Là c'est un faux problème: la loi générale
n'empêche pas qu'il y ait une intervention spécifique dans un cas
où la chose a déjà démarrée. Si on allait discuter la loi d'ici à
trois mois, alors c'était encore pire et on aurait dit: "On veut le
faire à la dernière minute, on pourrait attendre", et dans ce
dernier cas la chose dépassait une année.
J'ai apprécié tous les rappels qui ont été faits de la part des
Conseillers sur l'exigence de a conscience individuelle;
aujourd'hui chacun de nous donne un avis que parfois c'est
personnel sur ce projet de loi. Sur un thème spirituel il y a
toujours une certaine peur de dire: "au moment que je vais voter ce
projet de loi, est-ce que j'interprète mon idée, j'interprète
l'idée de ma famille, l'idée de mon entourage, ou bien j'interprète
l'idée de la majorité des personnes?". Ce doute est naturel,
surtout au moment où on va intervenir dans une structure qui a un
niveau spirituel.
Mois je reconnais qu'il y a cette difficulté, personne ne peut
nier qu'il a des problèmes au moment où on va examiner des thèmes
de ce genre. Cependant l'intervention a un sens plus large, le sens
de dire que le peuple valdôtain est à même de soutenir une
intervention pour la construction d'un monastère qui dépasse les
besoins matériels. Je crois que le sens de cette intervention c'est
justement de faire un rappel; il ne s'agit pas, comme vous l'avez
dit, de donner l'indispensable pour la vie quotidienne, il s'agit
de rappeler qu'il y a l'exigence d'une spiritualité aux différents
niveaux religieux. C'est là le sens de cette intervention,
autrement on risque d'oublier que nous sommes en train de discuter
sur la possibilité de donner un emprunt pour achever un oeuvre.
PRESIDENTE:
Si passa all'esame dell'articolato. Do
lettura dell'art. 1:
Art. 1
1.
È approvata la concessione a decorrere dal 1°
gennaio 1988 di contributi annui a favore della Fondazione "MATER
MISERICORDIAE", con sede in Saint-Pierre, commisurato al 75% delle
quote interessi relative al piano di ammortamento, un mutuo passivo
di £. 2.500.000.000 da estinguersi in anni 15 oltre a 2 di
preammortamento, da contrarsi dalla Fondazione stessa con uno o più
Istituti di Credito abilitati, destinati al finanziamento di spese
per l'esecuzione di lavori di costruzione del Monastero delle
Carmelitane "MATER MISERICORDIAE" in Comune di Quart.
2.
I contributi annui di cui al precedente comma
saranno versati dalla Regione direttamente ed inequivocabilmente
all'Istituto di Credito mutuante.
PRESIDENTE:
Ha chiesto di parare il Consigliere Sandri,
ne ha facoltà.
SANDRI (N.S.) -
Volevo sottolineare un aspetto che il
Presidente delle Giunta non ha ritenuto opportuno specificare nella
sua risposta. Questo non è un prestito che viene fatto, e l'art. 1
lo dice con molta chiarezza, ma è un contributo a fondo perduto per
l'abbattimento degli interessi di questo mutuo, ed è una cosa
profondamente diversa.
Questo contributo a fondo perduto viene dato, e il Presidente
della Giunta non mi ha risposto per cui in questo senso gli
chiederei delle delucidazioni, in seguito al fatto che, come
testimoniato da notizie di stampa, questa associazione ha raccolto
500 milioni in cinque anni, cioè ad un ritmo di 100 milioni
all'anno. A questo ritmo non arriverà neanche a pagare gli
interessi del mutuo stesso e quindi a restituire le rate del
capitale.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN (U.V.) -
Je m'excuse, j'ai oublié de répondre à
la question posée par M. Sandri. Quand même il
ne s'agit pas
d'avoir des difficultés pour le remboursement; là on a prévu cette
méthode, afin que le Comité puisse avoir la garantie de pouvoir
payer tout de suite l'entreprise qui fera les travaux. Si on allait
donner une contribution, il n'y avait pas cette sûreté..
Quant à l'autre problème, les 500 millions recueillis de la part
du Comité, au moment où il y aura l'œuvre
terminée, ce sera beaucoup plus facile d'avoir de l'argent qui
puisse garantir la restitution des intérêts.
PRESIDENTE:
Pongo in votazione l'art. l:
ESITO DELLA VOTAZIONE
Presenti: 32
Votanti: 31
Favorevoli: 20
Contrari: 11
Astenuti: 1 (Aloisi).
Il Consiglio approva
PRESIDENTE:
Do lettura dell'art. 2:
Art. 2
1. L'erogazione di contributi annui di cui alla presente
legge avverrà anche ratealmente alle scadenze previste nei singoli
piani di ammortamento dei mutui ai quali si riferiscono, in base a
provvedimenti deliberativi della Giunta regionale.
PRESIDENTE:
Pongo in votazione l'art. 2:
ESITO DELLA VOTAZIONE
Presenti: 32
Votanti: 31
Favorevoli: 20
Contrari: 11
Astenuti: 1 (Aloisi).
Il Consiglio approva
PRESIDENTE:
Do lettura dell'art. 3:
Art. 3
1.
L'onore derivante alla Regione dalla applicazione
della presente legge valutato in annue £. 375.000.000 a decorrere
dall'esercizio 1988 per l'intera durata del piano di ammortamento
graverà sul capitolo che verrà istituito nella Parte Spesa del
bilancio di previsione della Regione per l'anno finanziario 1988 e
sui corrispondenti capitoli dei futuri bilanci con la seguente
denominazione: "Contributo alla Fondazione "MATER MISERICORDIAE",
con sede in Saint-Pierre, per gli oneri di ammortamento di un mutuo
passivo per lavori di costruzione del Monastero delle
Carmelitane".
2.
Alla copertura dell'onere di cui al precedente
comma si provvede per gli anni 1988 e 1989 mediante utilizzo per
lire 750.000.000. delle risorse disponibili iscritte al programma
3-2: altri oneri non ripartibili del bilancio pluriennale
1987/1989.
3.
Per gli anni successivi gli oneri previsti dalla
presente legge saranno iscritti con la legge di approvazione dei
relativi bilanci.
PRESIDENTE:
All'art. 3 vi è l'emendamento presentato dal
Presidente della Giunta, sostitutivo dell'intero articolo, di cui
do lettura:
EMENDAMENTO
L'art. 3 è così sostituito:
1.
L'onere derivante alla Regione dalla applicazione
della presente legge valutato in annue £. 281.250.000 a decorrere
dall'esercizio 1988 per l'intera durata del piano di ammortamento
graverà sul capitolo n. 23970 di nuova istituzione, nella Parte
Spesa del bilancio di previsione della Regione per l'anno
finanziario 1988 e sui corrispondenti capitoli dei futuri bilanci
con la seguente denominazione: "Contributo alla Fondazione "MATER
MISERICORDIAE", con sede in Saint Pierre, per gli oneri di
ammortamento di un mutuo passivo per lavori di costruzione del
Monastero delle Carmelitane".
2.
Alla copertura dell'onere di cui al precedente
comma si provvede:
- per l'anno 1988 mediante riduzione per £. 281.250.000 dello
stanziamento del Cap. 50000 "Fondo globale per il finanziamento di
spese per l'adempimento di funzioni normali (Spese correnti) del
bilancio di previsione per il corrente esercizio a valere
sull'accantonamento previsto all'allegato n. 8 al bilancio stesso
relativo all'istituzione di un ruolo per l'inquadramento dei Vigili
del Fuoco; su detto intervento risulta quindi disponibile la minor
somma di Lire 3.718.750.000.
- per gli anni 1989 e 1990 mediante utilizzo per £.
562.500.000 delle risorse disponibili iscritte al programma 3.2.
Altri oneri non ripartibili del bilancio pluriennale
1988/1990.
3.
Per gli anni successivi gli oneri previsti dalla
presente legge saranno iscritti con la legge di approvazione dei
relativi bilanci, nella misura stabilita in base ai piani di
ammortamento".
Pongo in votazione:
ESITO DELLA VOTAZIONE
Presenti: 32
Votanti: 31
Favorevoli: 20
Contrari: 11
Astenuti: 1 (Aloisi).
Il Consiglio approva
PRESIDENTE:
Viene aggiunto un art. 3/bis, che diventa
l'art. 4, di cui do lettura:
"Art. 3/bis
1. Alla Parte spesa del bilancio di previsione della Regione
per l'esercizio finanziario 1988 sono approvate le seguenti
variazioni:
in diminuzione
Cap. 50000 "Fondo globale per il finanziamento di spese per
l'adempimento di funzioni normali (Spese correnti)
£. 281.250.000
in aumento
2.1. Interventi a carattere generale 2.1.2. Altri
interventi
Cap. 23970 (di nuova istituzione) Codificazione:
2.1.2.4.2.5.08.0 7.02
"Contributo alla Fondazione "MATER MISERICORDIAE", con sede
in Saint-Pierre, per gli oneri di ammortamento di un mutuo passivo
per lavori di costruzione del Monastero delle Carmelitane
- L.R. n.
£. 281.250.000
Lo pongo in votazione:
ESITO DELLA VOTAZIONE
Presenti: 32
Votanti: 31
Favorevoli: 20
Contrari: 11
Astenuti: 1 (Aloisi).
Il Consiglio approva
PRESIDENTE:
Do lettura dell'art. 4, che diventa art.
5:
Art. 4
1. la presente legge è dichiarata urgente ai sensi del terzo
comma dell'art. 31 dello Statuto Speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
PRESIDENTE:
Pongo in votazione l'art. 4:
ESITO DELLA VOTAZIONE
Presenti: 32
Votanti: 31
Favorevoli: 20
Contrari: 11
Astenuti: 1 (Aloisi).
Il Consiglio approva
PRESIDENTE:
Ha chiesto di parlare il Consigliere
Baldassarre, per dichiarazione di voto, ne ha facoltà.
BALDASSARRE (P.S.D.I.) -
Avevo sperato fino all'ultimo
che l'umiltà da parte della maggioranza si manifestasse con
l'accettazione della nostra richiesta di rinvio di questo
provvedimento legislativo. Questo non si è verificato, non ha
funzionato la carità cristiana, si è confuso il lato spirituale con
il lato sociale. Il Presidente della Giunta ha tentato una difesa
d'ufficio cercando (naturalmente doveva farlo) appigli che non
reggono. Quando il Presidente della Giunta ha detto che il
Concordato non vieta finanziamenti da parte di enti pubblici, ha
letto anche che il Concordato prevede finanziamenti per opere
parrocchiali quando queste vengono da parte della Curia. Ma in
questo caso la Curia è latitante, si è estraniata da questo tipo di
discorso delle Carmelitane, c'è l'assenza totale in questa
richiesta.
Il Provvedimento senz'altro verrà approvato. Permettetemi con
tanta carità (oggi si sta sprecando questo termine) di ringraziare
il collega Ricco che oggi mi ha dedicato una preghiera; sembrano
quelle preghiere che sono dietro alle immagini sacre che mio figlio
ogni tanto porta a casa, però mi aspettavo la benedizione da parte
del Consigliere Ricco, ma non c'è stata. Ha detto che sono un uomo
di poca fede, io invece ho molta fede ... ho molta fede nel
Presidente della Commissione di Coordinamento, che non potrà
vistare un provvedimento del genere. Mi farò parte attiva domani
stesso nel presentare le mie osservazioni, come ho fatto in altre
occasioni, al Presidente della Commissione di Coordinamento, il
quale mi auguro sostenga l'illegittimità della legge. Può darsi che
questo non avvenga, però ho molta fede che possa verificarsi.
PRESIDENTE:
Ha chiesto di parare il Vicepresidente
Dolchi, ne ha facoltà.
DOLCHI (P.C.I.) -
Va detto come prima cosa che accettiamo
il voto dell'assemblea regionale, che abbiamo votato contro ma che
fidiamo nella regola che vige in una assemblea elettiva, e che, -
più volte ho avuto occasione di dirlo, - non abbiamo nè intenzione
nè è nostro costume di ricorrere a segnalazioni, fra virgolette,
anche perché non abbiamo canali in quel senso e rifiutiamo
tassativamente di cercarne.
Mi sia permesso, nel ribadire il voto che è già stato espresso
contrario,dire che personalmente sono stato assolutamente estraneo
a quello che il Presidente della Giunta ed altri hanno chiamato una
guerra di religione ed ho assistito anche con un certo malessere a
certe posizioni che tendevano a trasformare questo dibattito in
quel senso.
Io, proprio perché religioso e credente non sono, forse perché
sono l'unico che andrà nel limbo con i giovani che non sono ancora
battezzati, in questa veste mi sento estraneo; sono profondamente
rispettoso delle idee di quanti professano una fede, sia essa
cattolica od altro, ed ho un profondo rispetto per quelli che hanno
questa fede. Assisto molte volte, penso molto più di voi, a delle
funzioni religiose ed ho imparato che il sacerdote dall'altare dice
che è "cosa buona e giusta". Mi sembra che si può mettere in
discussione se la cosa che ha fatto il Consiglio regionale oggi è
stata buona; personalmente ritengo che non sia giusta perché sia
nel dibattito che nella manifestazione del voto abbiamo travalicato
quelle che sono le competenze del Consiglio regionale, abbiamo
affrontato problemi che non sono di nostra competenza.
Ma, e lasciatemi terminare confermando il voto negativo del
Partito Comunista, siccome noi confidiamo in una obiettiva
valutazione di questo provvedimento da parte del Presidente della
Commissione di Coordinamento e del Governo che lo ispira nel dare
il visto, questo monastero si costruirà con i tre miliardi e mezzo
del contributo, anche se per l'abbattimento del tasso d'interesse,
del Consiglio regionale. Sarà un monastero che almeno potrà
servire, passatemi l'espressione che vuole rialzare il tono di
questa giornata di tensione e di dibattito, a far si che anche in
Valle d'Aosta ci sia un luogo dove si possa all'alba fare quei
duelli che Allessandro Dumas ricordava si svolgevano a Parigi
vicino al convento delle Carmelitane scalze, e almeno il
Consigliere Beneforti ed Aloisi avranno un luogo per incontrarsi e
duellare....
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.) -
In attesa del duello, vogliamo dire
invece che abbiamo finito di duellare.
Il Presidente della Giunta se non altro ha colto uno stato
d'animo che era presente in questo Consiglio: lo stato di disagio
che c'era in ognuno di noi nell'affrontare un argomento così
spigoloso.
Abbiamo detto con sincerità tutto quello che dovevamo dire e
credo che siamo andati anche un po' al di là di quello che era il
dibattito sull'argomento ed abbiamo fatto bene, perché è servito se
non altro come elemento di meditazione e di riflessione nello
spirito del convento del Carmelo. Però da questo momento il nostro
stato d'animo è di estrema serenità, lo stato d'animo di chi ha
fatto una battaglia convinto di fare una battaglia giusta, ma con
questo accettando serenamente, senza preconcetti nel modo più
assoluto, il giudizio del Consiglio, che è giudizio di una
maggioranza che vota un suo provvedimento.
Credo che l'essere laico sia anche espressione di un estremo
spirito di tolleranza: credo che questo sia l'elemento
caratterizzante dell'essere laico. Accanto allo spirito di
tolleranza, c'è il rispetto per l'altro che deve essere sempre
considerato per quello che è, cioè un uomo che ha idee diverse
dalle tue ma che va rispettato per quello che pensa e per quello in
cui crede.
Concludiamo questo nostro dibattito annunciando un voto
sfavorevole per tutte le ragioni che abbiamo detto, ma tendendo la
mano a chi la pensa in maniera diversa da noi.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Penso che questo dibattito sia stato
importante soprattutto per testimoniare il profondo disagio delle
forze di sinistra di fronte ad un provvedimento di cui non
condividono l'impostazione; inoltre, per la sua lunghezza e per
l'approfondimento dei temi, si può dichiarare uno dei dibattiti
migliori di questa legislatura, proprio perché era in gioco ed è in
gioco lo stesso tipo di impostazione dell'Amministrazione
regionale.
Purtroppo dobbiamo dire con amarezza che avete scelto di dare un
taglio clericale al vostro tipo di amministrazione regionale e di
fare una connivenza con interessi che rendono nella popolazione
valdostana più alti gli steccati fra le idee delle persone. Questo
è un fatto tanto negativo quanto ritengo positivo il coraggio di
qualcuno che ha avuto l'onestà di dissociarsi dalla vostra
posizione. Il Consigliere Borbey diceva prima che Nuova Sinistra
spara a destra e a manca; voglio subito accettare il suo rimprovero
e fare i complimenti al coraggio dell'Assessore Faval che è uscito
da quest'aula prima della votazione del primo articolo e
giustamente se ne sta fuori per testimoniare una coerenza con le
proprie idee e con il proprio ideale politico. Questa è una
affermazione di onestà che non ho ritrovato in altri.
Il voto di Nuova Sinistra è contrario anche per un atteggiamento
un po' ridanciano, contento e soddisfatto che sicuramente qualcuno
avrà dopo questa votazione. Lo si può immaginare sempre dalle
parole de "Il Corriere della Valle" che stasera ho citato molto, il
quale in un articolo sul monastero a Quart dice:
"prima che
l'assemblea si sciogliesse, una bicchierata con il buon vino dei
canonici ha permesso ai presenti di scambiarsi le proprie
impressioni".
Penso che possiate tranquillamente bere alla nostra salute,
perché ne abbiamo proprio bisogno, visto i tempi magri che anche
nel senso della libertà religiosa si preannunciano per la nostra
Regione.
PRESIDENTE:
Prima di passare alla votazione segreta,
permettetemi come Presidente del Consiglio di ringraziare
l'assemblea per il tono pacato con cui è stata portata avanti la
discussione, e questo è anche segno di sensibilità ed aiuto alle
istituzioni.
Pongo in votazione la legge nel suo complesso per scrutinio
segreto.
Essendo le prime due votazioni finali, a scrutinio segreto,
risultate nulle, pongo in votazione la legge per schede
segrete:
VOTAZIONE PER SCHEDE SEGRETE
ESITO DELLA VOTAZIONE
Consiglieri presenti: 31
Consiglieri votanti: 30
Schede nulle: 2
Schede valide: 28
Sì: 20
No: 8
Astenuto: 1 (Aloisi).
Il Consiglio approva
