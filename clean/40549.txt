Classificazione
TRASPORTI E VIABILITÀ
Aeroporti



Oggetto del Consiglio n. 3321 del 27 marzo 2018 - Resoconto
OGGETTO N. 3321/XIV - Interrogazione: "Situazione dei lavori
di realizzazione della struttura adibita ad aerostazione
all'ingresso est della città di Aosta".
Grosjean (Président) -
Point n° 7 de l'ordre du jour. La
parole à l'Assesseur Marguerettaz pour la réponse.
Marguerettaz (UV)
- Pur con la volontà di fare il punto
rispetto a questo progetto, prima di rispondere mi corre l'obbligo
di definire due o tre punti rispetto all'aerostazione che rientra
nell'accordo di programma quadro stipulato nel 2007 tra la Regione,
l'ENAC e lo Stato. Questo progetto ha beneficiato di un
finanziamento statale di 3,213 milioni di euro. I lavori, affidati
da AVDA nel 2009 all'impresa Orion Costruzioni che ha fatto un
ribasso del 35 percento, sono stati interrotti il 29 gennaio 2013
con uno stato di avanzamento lavori di circa il 50 percento.
Pertanto l'interruzione non è avvenuta a causa di cambi come si
rileva dalle premesse dell'interrogazione, ma perché la società è
stata assoggettata a procedure concorsuali. Il riaffido dei lavori
sconta una serie di questioni squisitamente di carattere legale,
ovviamente non dovute a scelte: l'esito negativo nel tentativo di
affidare i lavori attingendo alla graduatoria originaria, il
contenzioso promosso da AVDA e respinto dal TAR nei confronti della
decisione della Regione di revocare al gestore aeroportuale il
ruolo di soggetto attuatore (questo è ancora pendente al Consiglio
di Stato, quindi hanno fatto un ulteriore ricorso), le procedure
per liberare il cantiere dalle attrezzature del precedente
appaltatore, e il procedere per affidare le attività connesse alla
progettazione delle opere di completamento. Posso anche convenire
che un cantiere abbandonato non faccia bella figura, ma ricordo a
tutti che la responsabilità della custodia di quel cantiere è
affidata ad AVDA.
Ora, nel rispondere in modo puntuale su quali sono le attività,
credo che la collega Morelli abbia facilità nel trovare una
delibera del 2016 in cui c'è una scelta della Regione e un
provvedimento dirigenziale del 15 febbraio 2017 della Struttura
opere edili in cui è stato approvato l'affidamento dei servizi di
ingegneria per il completamento delle opere (revisione della
progettazione esecutiva, direzione lavori e coordinamento della
sicurezza) a favore del raggruppamento che già aveva svolto i
relativi servizi per AVDA. In data 19 giugno 2017 è stato poi
sottoscritto il relativo disciplinare di incarico e in data 21
luglio 2017 si è proceduto - redigendo apposito verbale - alla
consegna del servizio di progettazione che prevedeva come primo
impegno la redazione del rilievo dello stato di fatto delle opere
per ottenere una situazione più aggiornata rispetto allo stato
consistente relativo al 2013. In data 25 settembre 2017 è stato
consegnato il rilievo. Sono tutte attività che la collega Morelli,
essendo in allora Presidente della IV Commissione, volendo, avrà
sicuramente anche avuto modo di vedere.
Nell'ambito dell'attività di progettazione si sono già svolti:
in data 27 febbraio 2018, un incontro con ENAC e, in data 8 marzo
2017, alcuni confronti con il gestore aeroportuale e con gli Enti
di Stato: Guardia di Finanza, Polizia di frontiera, Agenzia delle
dogane alla presenza del Corpo regionale dei Vigili del fuoco.
Rispetto allo stato di fatto, l'attività di progettazione e di
completamento sta pertanto andando avanti secondo quello che vi ho
detto.
Président -
La parole à la collègue Morelli pour la
réplique.
Morelli (ALPE) -
Il tono sottilmente polemico
dell'Assessore Marguerettaz mi sembra assolutamente ingiustificato.
È vero che la collega Morelli può andare a cercarsi le delibere e i
provvedimenti dirigenziali, però l'intento di questa interrogazione
mi sembra fosse chiaro: fare il punto sullo stato dell'arte dei
lavori di quest'opera che - lo sa bene anche lei - disturba
estremamente la comunità valdostana, perché è un relitto
inqualificabile alle porte della città di Aosta. Miglior biglietto
da visita per il capoluogo regionale credo che dovrebbe esserci
rispetto a questa costruzione scandalosamente disastrata che - lei
dice - è affidata ad AVDA. Benissimo, fatevi portavoce dello
scontento e dell'indignazione dei cittadini presso AVDA, perché è
assolutamente inguardabile; tra l'altro ci dicono che è stata
saccheggiata e, se era al 50 percento della realizzazione,
sicuramente adesso ne rimarrà il 10 percento. Fortunatamente la
stagione di certe grandi opere è tramontata, per questa grande
opera non è mai neanche cominciata, se non nella testa di qualche
amministratore del passato, che forse non è neanche così
passato.
Nel 2008 - ricordo che ero entrata in Consiglio regionale da
poco - il progetto dell'ampliamento dell'aeroporto e
dell'aerostazione faceva parlare molto. Come gruppo ALPE avevamo
presentato allora una mozione, che sono andata a ricercarmi e che
era chiarissima, con cui impegnavamo "la Giunta regionale a
sospendere la progettazione della nuova aerostazione - perché la
ritenevamo non sostenibile, sovradimensionata, estremamente
costosa, con un impatto esagerato per la comunità valdostana -
limitando il proprio intervento all'allungamento della pista e
all'estensione dell'impianto luci e all'ammodernamento degli
impianti di assistenza al volo", sui quali credo noi siamo sempre
stati favorevoli ad un miglioramento dell'aeroporto e impegnavamo
"l'Assessore al turismo, sport e trasporti - lo stesso che abbiamo
oggi - a predisporre, entro tre mesi, un nuovo piano organico di
miglioramento qualitativo della struttura aeroportuale esistente".
Proponevamo, e mi pare con buonsenso, di ampliare e ristrutturare
la struttura esistente facendone oggetto di un pubblico confronto
riguardo a tutte le sue implicazioni prima di sottoporlo
all'approvazione del Consiglio regionale. Lascio immaginare quale
fosse stata la reazione della maggioranza in Consiglio: siamo stati
trattati da tentenna, da non autonomisti perché siamo una Regione
autonoma - o una caricatura di essa - e siamo stati accusati di
agire secondo logiche esclusivamente ideologiche. Io non provo
nessuna soddisfazione nell'andare a rileggere questa mozione che
oggi si rivela ancora più fondata rispetto a dieci anni fa. Anche
questa è un'altra bella eredità del decennio del Governo Rollandin,
una bella eredità che il prossimo Governo regionale si troverà a
gestire, così come altre scelte sciagurate fatte nel passato. Nel
momento opportuno si poteva intervenire e ridimensionare - e lei lo
sa bene, Assessore Marguerettaz - ma si è voluto andare avanti.
Questo è il risultato e credo che sia sotto gli occhi di tutta la
comunità.
