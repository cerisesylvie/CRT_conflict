Classificazione
ASSETTO DEL TERRITORIO
Difesa ed uso del suolo - Sistemazione idrogeologica



Oggetto del Consiglio n. 933 del 7 ottobre 2021 - Resoconto
OGGETTO N. 933/XVI - Interpellanza: "Interventi volti alla
soluzione delle problematiche concernenti il deflusso delle acque
del torrente Bocqueil in Comune di Issogne".
Bertin (Presidente) -
Punto n. 38 all'ordine del giorno.
Per l'illustrazione il consigliere Ganis, ne ha facoltà.
Ganis (LEGA VDA) -
Prima di discutere l'interpellanza
vorrei, se possibile, far pervenire all'assessore competente alcune
fotografie sul tema trattato, affinché si possa disquisire su delle
criticità riscontrate realmente sul territorio, su segnalazioni
fatte da alcuni cittadini, al fine di evitare che ci venga detto
che i problemi non esistono; se possibile le faccio avere alcune
fotografie, grazie.
I rischi derivanti dalla scarsa manutenzione dei nostri corsi
d'acqua sono un problema che persiste da anni e che è stato oggetto
di molte iniziative presentate all'interno di quest'aula da parte
di diversi gruppi consiliari. Una delle ultime interpellanze è
finalizzata a conoscere le azioni per l'attuazione in funzione
preventiva degli interventi di pulizia degli alvei della Dora: è
stata discussa soltanto pochi mesi fa, esattamente il 26 maggio,
dal collega Dino Planaz. Il collega ha evidenziato le criticità che
possono emergere nel caso in cui non venga fatta la manutenzione
ordinaria dei torrenti, perché le abbondanti piogge potrebbe
causare rischi di esondazioni e allagamenti. Una manutenzione fatta
a dovere, invece, eviterebbe accumuli di detriti nei punti critici,
ad esempio nei punti di confluenza di due fiumi o di un torrente
dove capita spesso di vedere accumuli di detriti. Bisogna
evidenziare che negli anni si è cercato di addivenire a una
soluzione del problema facilitando il regolare deflusso delle acque
dei torrenti, che scendendo a valle si incrociano con affluenti di
portata maggiore. Ed è proprio in questi punti che si possono
trovare accumuli di materiale di inerti che vanno a interferire con
il regolare deflusso delle acque e che potrebbero rappresentare
un'importante aggravante in caso di eventi idrogeologici
estremi.
L'interpellanza che presentiamo oggi è finalizzata a evidenziare
nello specifico la presenza di materiali inerti nel comune di
Issogne e più esattamente nel punto di confluenza del torrente
Bocqueil nella Dora Baltea. Grazie alla collaborazione di un
ingegnere, si è evidenziato che la quantità di materiali inerti
depositati in prossimità del punto di confluenza con la Dora Baltea
e collocati naturalmente in prossimità del ponte potrebbero, come è
già avvenuto negli anni passati, creare uno sbarramento e di
conseguenza una serie di allagamenti nelle aree urbane vicine.
Fortunatamente non sempre si manifestano situazioni simili, ma
dato che il clima è cambiato in questi ultimi anni e che le
precipitazioni sono sempre meno frequenti, quando piove la quantità
d'acqua che si riversa tende a essere abbondante e di forte
intensità, arrivando a creare delle vere e proprie bombe d'acqua
imprevedibili e devastanti per la natura e per l'uomo. È proprio
per questo motivo che bisogna intervenire in tempi brevi, al fine
di poter sistemare preventivamente le criticità segnalate su tutto
il nostro territorio valdostano.
Chiediamo quindi all'assessore competente se sia a conoscenza
del problema segnalato situato nel comune di Issogne e, in caso
affermativo, quali sono i tempi di intervento previsti al fine di
addivenire a una soluzione del problema.
Presidente -
Risponde l'assessore Marzi, ne ha
facoltà.
Marzi (AV-SA) -
Le premesse dell'interpellanza confermano
la particolare attenzione dedicata ai corsi d'acqua quali elementi
fondanti del nostro ambiente ed ecosistema. Pertanto anche in
questa occasione, per rispetto dell'attenzione prestata al tema dai
colleghi del gruppo Lega, mi sento in dovere di ripercorrere,
sempre in sintesi, quanto ho già affermato in occasione
dell'iniziativa da lei richiamata e illustrata nello scorso mese di
maggio dal suo collega di gruppo Planaz.
In premessa è infatti necessario ribadire che cosa si intende
per manutenzione degli alvei e soprattutto quali sono le effettive
esigenze idrauliche che rendono necessari questi tipi di
intervento. In generale i tecnici intendono per manutenzione
l'insieme delle azioni continue volte a ridurre i rischi di degrado
della terra e delle opere presenti, sia nei territori di monte che
di valle. Nel caso dei corsi d'acqua si tratta di mantenere
l'assetto delle opere degli alvei attraverso i seguenti interventi:
rimozione dei materiali trasportati dalle piene, potatura e taglio
di alberature di ostacolo al deflusso delle piene ricorrenti
dall'alveo e dalle sponde, rinaturazione e protezione delle sponde
dissestate in frana o in erosione, ripristino della sezione d'alveo
e di deflusso, rimozione dei depositi alluvionali o di altri
materiali, manutenzione degli argini e delle opere accessorie,
ripristino di spondali a diversa tipologia, ripristino e
consolidamento di briglie e soglie delle opere di contenimento dei
fenomeni di stabilità dei versanti.
Tali azioni comportano che a monte sia condotta un'attenta
valutazione delle caratteristiche dei depositi e della vegetazione
presente in alveo. Questo per evitare di considerare i corsi
d'acqua non come ecosistemi vivi ed elementi importanti del
paesaggio del territorio, bensì come canali la cui unica funzione è
far defluire le acque stesse. Per chiarezza, gli accumuli di
materiali inerti non sono la causa degli eventi citati, ma la
conseguenza degli interventi realizzati negli anni che hanno
modificato tracciato, assetto e pendenza dei corsi d'acqua. Queste
modifiche, introdotte negli alvei naturali, purtroppo determinano
in caso di grandi piene la formazione di accumuli in brevissimo
tempo anche nelle sezioni più pulite.
Rispondendo al primo quesito, i tecnici dell'Assessorato
conoscono molto bene la situazione del torrente Bocqueil a seguito
degli eventi meteo di ottobre 2020. Il torrente infatti è stato
oggetto di ripristino della funzionalità idraulica nel tratto a
monte delle frazioni Sommet-de-ville e le Barmet e la riparazione
degli argini a briglia nel tratto sottostante fino alla frazione
Follias. Tali interventi sono stati ultimati nel maggio di
quest'anno per una spesa di circa 147 mila euro: il torrente è
stato continuamente monitorato sia attraverso sopralluogo dei
tecnici delle due strutture competenti per le regimazioni
idrauliche cioè assetto idrogeologico, bacini idromontani per il
reticolo idraulico secondario e opere idrauliche per quello
principale, sia attraverso i periodici sopralluoghi svolti dalle
stazioni forestali a verifica dello stato di conservazione delle
opere idrauliche e degli alvei. A seguito di tali monitoraggi non
si è ravvisata la necessità di intervenire a pulizia dell'attuale
modesto quantitativo di materiale depositato nei pressi della
confluenza della Dora Baltea.
Con riferimento al secondo quesito, la situazione non comporta
alcuna significativa compromissione del regime idraulico dei due
corsi d'acqua, torrente e Dora Baltea. Ricordo che la competenza
ordinaria sui torrenti spetta all'Assessorato alle finanze, opere
pubbliche e territorio, mentre spetta alle amministrazioni locali
segnalare eventuali situazioni ritenute critiche. A tale proposito
preciso che, nelle settimane successive ai predetti sopralluoghi,
non risultano essere pervenute richieste da parte delle autorità
comunali indicanti problematiche specifiche sul torrente in
oggetto.
Nel ringraziarla per le fotografie che, mentre lei spiegava
l'interpellanza, io ho già girato alle strutture competenti e di
fatto rapportandoci anche all'interrogazione di ieri sullo Chalamy,
a breve andremo a fare un sopralluogo e a questo punto lo faremo
con tutti i crismi del caso, nel senso che mi metto anche il
simpatico cappellino che mi fa sembrare un
Minion
e alla
fine della fiera diamo connotazione alla cosa. Come ho già avuto
modo di dire ieri al collega, in realtà il sottoscritto è andato a
vedersi questi posti, come citato la volta scorsa, però ho la
tendenza, soprattutto quando lo faccio per i fatti miei e quindi in
motocicletta - purtroppo se ne stanno accorgendo i colleghi della
viabilità delle altre strutture che sono una specie di "trottolone"
- di non dare connotazione pubblica alla cosa, nel senso che non è
che mi metto a fare la fotografia di me stesso; già faccio schifo a
farmi i
selfies
normalmente, immaginatevi se mi metto a
farli anche cercando di prendere massi, pietre, fiumi e
quant'altro: i risultati sarebbero, anche da un punto di vista
fotografico, abbastanza scadenti.
L'oggetto del contendere, rispetto al fatto che vengano fatte
delle iniziative su questo tema, è a me assolutamente gradito e
ritengo sia anche davvero sintomo di una sensibilità assoluta. C'è
però una questione che, secondo me, va tarata a monte e cioè il
concetto di rischio.
Il concetto di rischio è assolutamente fondamentale e in alcuni
casi tra l'altro trattato, soprattutto per quanto riguarda i drammi
che abbiamo dovuto vivere, ad esempio, un anno fa a ottobre del
2020 per tutta una serie di motivi, sia di ordine climatico che
legati agli aspetti morfologici della nostra regione, contemperato
alle azioni che si devono porre in essere. Cosa vuol dire? Vuol
dire che noi abbiamo un territorio così delicato da gestire, che
abbiamo una struttura territoriale che interviene direttamente su
tutta una serie di accidenti che possono capitare su un territorio
così imponente, ma anche così delicato, che prefigura
principalmente il fatto che questo territorio debba essere
monitorato: tutte le volte che io esplicito delle cifre, dico degli
interventi che sono stati fatti, esplicito il fatto che
continuativamente le cose vogliono essere fatte, vuol dire che si
sta facendo il massimo possibile rispetto a quello che umanamente è
dovuto, e cioè si monitora e si fa attenzione. Questo non evita il
fatto che possano accadere delle cose fuori dall'ordinario non
previste, perché nel concetto di rischio c'è una parte che è l'alea
che fa distinzione tra certezza e rischio stesso. È nella capacità
di valutare un rischio, e non di escluderlo nella sua totalità
perché altrimenti non sarebbe un rischio, che si racchiude il
compito della pubblica amministrazione e di tutti quanti noi,
perché altrimenti sembra che si presentano delle situazioni di
difficoltà che in alcuni casi hanno anche delle conseguenze
drammatiche, alluvioni e quant'altro, e che questo sia dovuto a
incuria. No, il fatto che ci si prenda cura di un territorio tutti
i giorni, è il massimo che una pubblica amministrazione può fare
per fare in modo che le possibilità che succeda qualcosa di non
previsto si riducano. Il fatto che ci sia un continuo monitoraggio
e una continua sollecitazione nei confronti di problematiche di
questo genere, non solo fa piacere, ma è corollario di un'azione
quotidiana di attenzione a questo genere di problematiche o
fattispecie presenti su tutto il territorio valdostano.
Quanto richiamato ieri, ad esempio, rispetto al fatto che non
sono ancora stati eseguiti dei lavori, non ha nulla a che vedere
con il fatto che, da un punto di vista operativo, si sia fatto
tutto quello che si doveva per fare in modo che prima o poi la
ditta aggiudicatrice, vada a compiere un lavoro. Il fatto che non
sia ancora andata non ha nulla a che vedere con il fatto che sia
stato fatto tutto quanto quello che doveva essere eseguito. Questo
è il tema di riferimento.
Presidente -
Per la replica consigliere Ganis, ne ha
facoltà.
Ganis (LEGA VDA) -
Grazie assessore per le risposte.
Anzi, le dirò di più: grazie per la collaborazione e per la volontà
di fare un sopralluogo, spero senza cappellino.
Premetto che c'è stata una perizia da parte di un ingegnere
ambientale e dalle foto il problema, come lei ha appurato, esiste.
Vorrei darle alcune informazioni, perché penso che lei guardando le
fotografie non riesca a stabilire o a stimare la quantità di
materiali inerti, quindi le do io alcune informazioni. Da una stima
tecnica il materiale presente nel torrente Bocqueil ha un fronte
detritico di circa 350 metri cubi; per fare un paragone e rendersi
conto della quantità di materiale presente, un camion da cava
trasporta circa dieci metri cubi. Da qui se ne deduce che
bisognerebbe impegnare circa trentacinque camion, trentacinque e
non due, per asportare tutta la quantità di materiale inerte -
un'operazione da programmare e da eseguire nell'immediato, credo -
perché la presenza di detriti negli alvei, soprattutto nelle
briglie, e mi collego all'interrogazione di ieri fatta dal collega
Brunod e che ho firmato anche io, produce come effetto
l'innalzamento del fondo, aggravando il rischio di inondazione e
andando a vanificare tutti gli investimenti che sono stati fatti
per assicurare il giusto grado di protezione al territorio e alla
popolazione.
Concludo evidenziando che le opere pubbliche, oltre a essere
realizzate, debbono anche essere mantenute in perfetto stato e,
come lei sa, tutto questo rimarrà agli atti.
