Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 387 del 11 febbraio 2004 - Resoconto
OGGETTO N. 387/XII - Controlli a seguito di episodi di
contaminazione di fontine. (Interrogazione)
Interrogazione
Venuti a conoscenza che nei giorni scorsi sono risultate
contaminate da una tossina cancerogena e sono state distrutte sei
forme di fontina;
Appreso che sono stati compiuti numerosi campionamenti su
mangimi, latte e prodotti lattiero caseari di aziende di produzione
presenti nel territorio valdostano e che si è provveduto anche ad
effettuare campionamenti randomizzati su prodotti di provenienza
extra regionale;
i sottoscritti Consiglieri regionali
Interrogano
l'Assessore competente per sapere:
- quali sono i risultati dei controlli effettuati sui
prodotti provenienti dalla regione e non;
- quali sono i motivi di contaminazione delle
fontine;
- quali sono le precauzioni che l'Assessore ha messo in atto
per garantire da una parte la qualità dei nostri prodotti e
dall'altra i consumatori.
F.to: Comé - Viérin Marco - Stacchetti - Lanièce
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Rispondo volentieri a questo tema, che è molto
importante e su cui bisogna stare molto attenti. È una
preoccupazione sicuramente giusta, però posso dire con serenità che
è tutto sotto controllo, a questo momento. Vi prego però - è
un'attenzione che dobbiamo avere tutti - di non usare il termine
"fontine" e "contaminazione da aflatossine su fontine", perché
quanto è stato rilevato, la presenza di aflatossine nel latte e
quindi nei prodotti caseari, comporta il riscontro solo su prodotti
lattiero-caseari - come abbiamo detto noi nel comunicato stampa - e
su formaggi che non sono ancora diventati fontina che, come sapete
meglio di me, diventa tale dopo 90 giorni e dopo l'apposizione di
un marchio apposito.
Nel comunicato stampa che abbiamo fatto il 5 gennaio e che ho
ripreso qui, dicevamo in modo chiaro questo: latti e prodotti
lattiero-caseari; purtroppo è stato riportato in altro modo su un
giornale, però su questo dobbiamo vigilare e voi, che avete
un'attenzione particolare per i nostri agricoli e per il nostro
prodotto, sapete quanta importanza e che riscontri può avere una
informazione di questo tipo!
Cosa è successo? Direi che è successo in tal modo: in autunno,
in seguito a dei casi eclatanti in Lombardia e in Piemonte, i
nostri Servizi di veterinaria e lo zooprofilattico si sono attivati
per fare autonomamente dei controlli in Valle d'Aosta. Lo dico con
soddisfazione, non ho nessun merito in questo, però il nostro
sistema di prevenzione è partito molto prima della circolare
ministeriale in proposito: questo è un dato positivo e
significativo per quello che riguarda tutto il nostro sistema di
prevenzione. Sono state fatte 20 campionature sul latte alla
ricerca dell'aflatossina; voi sapete che l'aflatossina è un
prodotto tossico, viene prodotto da miceti, da funghi, e questa
produzione è particolarmente rilevante in periodi molto caldi e
secchi, quindi probabilmente il clima di questa estate ha favorito
la produzione soprattutto nel mais e in alcuni cereali di questi
miceti; miceti che, a loro volta, hanno prodotto queste
aflatossine, le quali sono presenti nella formula di aflatossina 1
nel latte.
Non è sicuramente un prodotto cancerogeno, però è iscritto alla
lista "B2" di prodotti tossici: questo vuol dire che hanno una
probabilità di essere cancerogeni, non ancora verificata sull'uomo,
ma molto significativa sull'animale. Questo prodotto, aflatossina
1, ha ancora delle ulteriori trasformazioni nella produzione del
formaggio e passa da aflatossina 1 a aflatossina 2 che sembra meno
tossica. I nostri veterinari sono partiti autonomamente
quest'autunno, hanno fatto 20 prelievi sul latte secondo la tecnica
che è la più valida in Europa, unanimemente conosciuta che è la
tecnica "HPLC". È un sistema elettroforetico molto preciso che
richiede dei macchinari importanti che qui non abbiamo. L'unico
dato da migliorare è che questi prelievi sul latte ci hanno dato un
risultato solo un mese dopo il prelievo stesso; di questi 20
prelievi 2 sono stati significativamente positivi. Dico che il
tasso tollerato sul latte con una circolare europea è di 0,05 di
aflatossina; la normativa è la normativa CE n. 1528, che prevede la
tolleranza di 0,05 microunità sul latte, e questi 2 prelievi
positivi erano uno di 0,581 e uno, molto alto, di 0,193.
A questo punto i nostri veterinari hanno sequestrato questo
prodotto caseario; ci siamo riuniti e abbiamo collaborato con il
Servizio veterinario dell'Assessorato, dell'ASL, con l'Istituto
zooprofilattico, anche con i NAS abbiamo fatto delle riunioni molto
utili, perché? Perché questa presenza dell'aflatossina nel latte
deriva sicuramente dal mangime. Come sapete, i mangimi in Valle
vengono praticamente tutti da altre regioni dove vengono prodotti;
fra l'altro, hanno un certificato di autocertificazione, cioè di
qualità, che non dovrebbe contenere queste aflatossine.
Probabilmente il clima torrido di questa estate ha favorito questa
presenza.
In seguito a queste riunioni sono partiti dei controlli più
larghi, sia sul latte - anche nei supermarket -, sia sugli altri
formaggi e sui mangimi. A questo punto i 2 prelievi sul latte
positivi hanno dato origine a 2 prelievi positivi anche sul
formaggio, per cui questi formaggi sono stati chiaramente
distrutti. Non abbiamo riscontrato la presenza di aflatossine sui
mangimi in nessuno dei mangimi tastati: questo vuol dire però che
c'è stato un po' di ritardo fra il prelievo e il 1° risultato, per
cui i mangimi che erano stati utilizzati al momento del prelievo
non erano più presenti nelle stalle; gli altri controlli sono stati
tutti negativi.
Questo cosa vuol dire? Direi che il fenomeno intanto è
circoscritto, è stato non solo annullato, ma non vi sono state
altre positività evidenti ed è partita una forma di monitoraggio
più precisa anche perché - cosa che non avevamo prima - è uscita
una circolare del ministero che prevede dei controlli molto
precisi. Direi che è stato un episodio che ormai dovrebbe essere
risolto, il nostro formaggio sarà sempre più controllato. Credo di
poter dire che non corriamo alcun rischio e, comunque, il sistema
di prevenzione e di controllo è molto valido e sarà sostenuto.
Si dà atto che dalle ore 9,25 presiede il Vicepresidente
Nicco.
Presidente - La parola al Consigliere Comé.
Comé (SA) - Intanto ringrazio l'Assessore per l'ampia e
dettagliata risposta. Mi fa piacere che il tutto sia sotto
controllo, come ha detto l'Assessore. Avevo fatto questa
interrogazione perché i giornali locali usciti, rispetto al
comunicato che era stato emanato dall'Assessore in data 5 gennaio,
avevano specificato che erano delle fontine ad essere state
distrutte.
Mi ritengo abbastanza soddisfatto della risposta e, a fronte
della preoccupazione che avevo, anche per un discorso di tutela del
nostro prodotto e dei consumatori, mi pare che da parte
dell'Assessore vi siano state delle garanzie per la tranquillità
più totale.
