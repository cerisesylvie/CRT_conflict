Classificazione
ACQUE
Acque pubbliche
ENERGIA
Energia idroelettrica



Oggetto del Consiglio n. 1683 del 13 gennaio 2016 - Resoconto
OGGETTO N. 1683/XIV - Interpellanza: "Valutazioni in ordine
alla realizzazione di un impianto per la produzione di energia
elettrica nel comune di Valpelline".
Follien (Presidente) -
Punto n. 16 all'ordine del giorno.
La parola al Consigliere Bertin per l'illustrazione.
Bertin (ALPE)
- Grazie Presidente.
Questa è un'interpellanza che concerne la realizzazione di una
centralina nel comune di Valpelline, una centralina
sull'acquedotto. La vicenda risale a qualche tempo fa ed è già
stata affrontata, la questione è stata sollevata dalla minoranza
consiliare del Comune di Valpelline qualche tempo fa e riguarda
essenzialmente la parte relativa alla proprietà delle condotte che
servirebbero questa centralina. Per realizzare la centralina in
questione, si costruirebbe una nuova condotta che in seguito
diventerebbe parte dell'acquedotto comunale. Sia la centralina che
la nuova condotta, secondo questo progetto, sarebbero di proprietà
di un soggetto privato. La questione riguarda proprio quest'aspetto
della proprietà. È una vicenda piuttosto complessa dal punto di
vista tecnico, ma che potrebbe avere delle conseguenze anche
piuttosto difficili nella gestione successiva dell'acquedotto. In
pratica questo soggetto privato realizza una nuova condotta che in
seguito farebbe parte dell'acquedotto comunale, ma questa nuova
condotta, per ragioni strettamente finanziarie, sarebbe di
proprietà del soggetto privato che cederebbe la proprietà soltanto
alla fine dell'utilizzo della centralina, cederebbe al Comune
questa condotta soltanto alla fine dell'utilizzo in ragione della
fine della convenzione.
Questa questione relativa alla proprietà ha degli effetti
piuttosto complessi, anche perché generalmente queste condotte
degli acquedotti sono pubbliche e quest'aspetto può complicare la
questione soprattutto in prospettiva, oltre a rappresentare una
sorta di privatizzazione della distribuzione delle acque, rischia
di generare dei problemi per quanto riguarda la futura attivazione
del servizio idrico integrato soprattutto per quel che riguarda la
gestione, il gestore del servizio idrico si troverebbe ad avere
situazioni diverse relativamente alla proprietà delle condotte,
cosa che da una prima analisi rischierebbe di produrre dei problemi
piuttosto seri riguardo all'effettiva operatività di quest'aspetto,
anche perché questa questione della proprietà delle condotte di un
acquedotto è comunque una questione piuttosto singolare. Per questo
ci chiediamo se vi sia un'analoga situazione in Valle d'Aosta
riguardo alla proprietà delle condotte degli acquedotti e quali
siano le valutazioni che fa il Governo regionale sulla questione
della proprietà e soprattutto sulle possibili implicazioni riguardo
alla gestione del futuro sistema idrico integrato in relazione
proprio alla proprietà delle condotte degli acquedotti.
Presidente -
Grazie Consigliere Bertin. La parola
all'Assessore Baccega per la risposta.
Baccega (SA) -
Grazie Presidente.
Come il Consigliere Bertin ha detto, è una questione che risale
alla data della subconcessione rilasciata alla ditta Ceab nel 2013,
che consentiva di derivare dalle vasche dell'acquedotto di
Valpelline nel vallone di Arpisson. Nel 2015 la stessa società ha
chiesto di apportare una variante non sostanziale alla
subconcessione sopracitata, che consisteva nella scissione
dell'unica subconcessione in due titoli differenti con la
realizzazione di due impianti idroelettrici distinti e più
precisamente: uno per la derivazione della vasca di carico della
sorgente Arpisson a quota 2.031 metri e l'altra per la derivazione
della vasca di carico delle sorgenti di Planes a quota 1756 metri.
È un po' di storia, ma serve.
A seguito della comunicazione della Struttura pianificazione e
valutazione ambientale dell'Assessorato territorio e ambiente è
stato comunicato alla società che la variante richiesta,
limitatamente alla derivazione alimentante la centrale di Fouillou,
non era da sottoporre a procedura di VIA, mentre quella
dell'impianto di Arpisson era da sottoporre a procedimento di
verifica di assoggettabilità a VIA e si è quindi proceduto
all'istruttoria della sola parte relativa alla centralina di
Fouillou. Nel 2015 la Giunta regionale approvava la subconcessione
in variante e stabiliva che dovranno essere rispettate tutte le
condizioni inserite nella convenzione tra il Comune di Valpelline e
la società Ceab per l'utilizzo delle infrastrutture della rete
acquedottistica comunale di Arpisson nel comune di Valpelline,
approvata con la deliberazione del Consiglio comunale di Valpelline
il 29 giugno 2015. Questa convenzione prevede che il privato
realizzi una nuova condotta, che preleva l'acqua poco a valle della
sorgente e la reimmette nella rete dell'acquedotto, dopo l'utilizzo
idroelettrico, a monte del Paese. Questa condotta sarà quindi
trasferita allo scadere della concessione - ma lei lo ha già detto
- al Comune, nel 2043. Su questa convenzione si è espresso in modo
favorevole lo studio legale che è stato coinvolto dal Comune di
Valpelline a seguito di una richiesta di parere in merito alla
procedura.
Rispondendo al primo quesito, non risultano altri casi analoghi,
ad esclusione degli acquedotti frazionali che distribuiscono le
acque assolvendo una funzione pubblica, ma con un'infrastruttura di
proprietà privata. Nel caso specifico il soggetto privato conserva
la proprietà di un tratto della condotta per il periodo della
concessione e ne utilizza altri tratti esistenti nella proprietà
del Comune. In ogni caso il nuovo tratto è già previsto che sia
dato alla fine della concessione al Comune e, come specifica il
parere legale appositamente richiesto dal Comune, anche nel periodo
di esercizio della concessione il diritto dell'ente ad attraversare
la condotta di proprietà del privato è una servitù di uso pubblico
e pertanto, a norma dell'articolo 823 del Codice civile, non è
estinguibile e non è idonea a formare oggetto di diritti a favore
di terzi ed è tutelabile in via amministrativa dal Comune, questo
vuol dire che siamo alla stregua di un bene demaniale.
Rispondendo al secondo quesito: "quali siano le valutazioni del
Governo regionale...", il Comune di Valpelline ottiene il
rifacimento di un tratto di acquedotto
ex novo
, che, secondo
gli studi, era diventato un po' un colabrodo per effetto delle
diverse perdite e ha la garanzia della manutenzione delle opere per
ogni intervento necessario alla loro conservazione di un'altra
parte. Sul tratto che risulta di proprietà privata viene costituita
una servitù di uso pubblico non estinguibile, non idonea a formare
oggetto di diritti a favore di terzi e tutelabile in via
amministrativa dal Comune come affermato dal parere legale, come ho
detto poco fa. Nel caso specifico l'operazione consente il
risparmio dei costi di investimento e economie gestionali per il
Comune a fronte del permesso dell'utilizzo di condotte di acqua
potabile, secondo una precisa e puntuale convenzione riconosciuta
nell'atto di subconcessione di utilizzo idroelettrico delle acque.
La finalità e la garanzia della distribuzione idrica non viene
messa in discussione visto che la produzione idroelettrica viene
prima che sia possibile l'utilizzo dell'acqua potabile. Queste
iniziative che permettono di conservare in mano comunale la
gestione della distribuzione dell'acqua potabile con i risparmi dei
costi non possono quindi che essere accolte favorevolmente. In sede
di rilascio delle subconcessioni di derivazione si vigilerà
affinché queste operazioni siano tali da non compromettere la
finalità pubblica delle infrastrutture e siano regolate da precise
e puntuali convenzioni che salvaguardino il ruolo pubblico, come in
questo caso.
Concludendo si ha quindi una valutazione estremamente positiva,
dove il rapporto pubblico/privato si concretizza in notevoli
benefici per la collettività.
Presidente -
Grazie Assessore. La parola al Consigliere
Bertin per la replica.
Bertin (ALPE)
- Grazie Presidente.
Non entro nel merito delle scelte del Comune di Valpelline,
anche se ho molte perplessità sull'affare, come lo presenta lei.
Secondo me, la questione non è proprio da porre in questi termini,
non è un cosiddetto "contratto
win
-
win
" in cui
vincono tutti, qui non è propriamente così. La questione, al di là
dell'aspetto relativo al Comune di Valpelline, è più generale e
riguarda questa modalità di intervenire sugli acquedotti ed è
proprio legato al futuro, se mai ci sarà, un servizio idrico
integrato per la gestione di tutte queste reti e condotte da parte
di un soggetto unico che si troverebbe nella condizione di avere
all'interno del suo patrimonio da gestire diverse tipologie di
proprietà: private, pubbliche e quant'altro. Il fatto poi che
questa sia l'unica situazione in Valle d'Aosta di questo genere
testimonia anche il fatto che è una pratica piuttosto
sconsigliabile da un punto di vista generale, anche perché i beni
che fanno parte del demanio pubblico non dovrebbero e non
potrebbero essere concessi in
leasing
, perché di fatto poi
se questa pratica andasse avanti, i Comuni cederebbero parte del
loro acquedotto, riacquistandolo dopo vent'anni, o nel caso di una
nuova condotta riprendendo questa nuova condotta soltanto alla fine
della convenzione con il privato e nel frattempo il privato
utilizzerebbe questa condotta come garanzia per un
leasing
o
qualcosa del genere. Nell'eventualità che questa società, che ha
dato in leasing questo suo bene, fallisse, non so quali conseguenze
potrebbe avere questa situazione.
Non è così chiara e così limpida la questione relativa alla
proprietà e, secondo me, nei termini generali, per una gestione
futura del servizio idrico integrato, questo è un elemento di
debolezza che potrebbe avere conseguenze più gravi in un secondo
momento, quando e se questo servizio sarà mai attivato, ma la legge
statale e regionale prevede che lo sia. Pertanto starei attento,
sarei molto meno entusiasta di come sembra essere lei rispetto a
queste pratiche, che, da una parte, introducono elementi privati in
una distribuzione di un servizio che dovrebbe essere come tale
pubblico come l'acqua, quando c'è di mezzo l'acqua, un bene comune
come si dice, in questa prospettiva dovrebbe essere gestito.
In termini generali, a mio avviso, questi interventi sugli
acquedotti, queste micro centraline dovrebbero essere realizzate
nel caso dai Comuni, se proprio si devono realizzare, e dovrebbe
essere di proprietà dei Comuni
in house
o qualcosa del
genere, perché se benefici ci devono essere, questi benefici
dovrebbero ricadere sulla collettività comunale e non essere
trasferiti a soggetti privati. In generale, al di là di questo, c'è
proprio un problema relativo alla proprietà della condotta, che, a
mio avviso, è stata un po' sottovalutata.
Sulle questioni prettamente tecniche ritorneremo magari
eventualmente in un secondo momento, ma mi sorprende un po' questa
valutazione estremamente positiva su quest'aspetto della proprietà
delle condotte in termini generali. Grazie.
