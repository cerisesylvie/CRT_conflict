Classificazione
ISTRUZIONE PUBBLICA
TRASPORTI E VIABILITÀ
Trasporti



Oggetto del Consiglio n. 632 del 28 luglio 2014 - Resoconto
OGGETTO N. 632/XIV - Interrogazione: "Adozione di misure atte
a garantire il mantenimento del servizio di trasporto scolastico
nella Valle del Lys".
Presidente
- La parola all'Assessore Marguerettaz.
Marguerettaz (UV) -
Grazie.
Il collega Bertschy si rifà ad un problema che c'era stato nella
Valle di Gressoney per il trasporto pubblico, soprattutto per il
trasporto alunni, nel momento in cui purtroppo avevamo dovuto fare
una serie di razionalizzazioni sulle corse del mattino (cosa che
poi era stata risolta e che aveva dato le risposte). Ovviamente,
rispetto a questo tema, non vorremmo e non vogliamo trovarci nella
stessa condizione. Le riunioni con i plessi scolastici, con le
istituzioni scolastiche avverranno appena verrà definito il numero
e l'entità delle classi, delle iscrizioni, in modo da fare una
programmazione adeguata. Quindi, appena avremo questi dati,
sicuramente prima dell'inizio dell'anno scolastico, ci sarà una
programmazione adeguata.
Presidente -
La parola al collega Bertschy.
Bertschy (UVP) -
Grazie Assessore.
La risposta è una risposta che non ha contenuto, evidentemente,
per quella che è la sua conclusione, non ha ancora avuto modo di
poter lavorare non essendo definiti alcuni dettagli.
L'interpellanza aveva uno spirito propedeutico proprio a non creare
la situazione di disagio e anche di difficoltà sia per le famiglie
che per i servizi dell'Assessorato. All'ultimo minuto, e come
sempre quando si presentano i problemi, poi si deve correre per
trovare delle soluzioni.
L'intenzione è quindi quella di mantenere un'attenzione sul
problema e soprattutto di trovare, se possibile, delle soluzioni
durature nel tempo. È vero che mettere insieme le varie difficoltà
dei vari plessi scolastici...tra l'altro in Bassa Valle bisognerà
anche fare un ragionamento un po' più articolato sulle scuole,
viste le difficoltà di quest'ultimo anno, però quello che noi
vogliamo segnalare e sottolineare con questa interpellanza - che
riprende un tema che, tra l'altro, abbiamo trattato con la collega
Certan nel Consiglio di qualche mese fa - è proprio quella di dare
priorità assoluta ai ragazzi, alle famiglie, alla scuola, al
disagio che vivono le persone in montagna e che hanno bisogno di
servizi efficaci per continuare a presidiare il territorio.
La risposta quindi non è soddisfacente e, allo stesso tempo,
spero che la sua attenzione, l'attenzione delle Strutture sia
massima in questo periodo di vacanze, perché altrimenti ci
troveremo, come al solito, ad inseguire i problemi invece che
anticiparli con delle soluzioni opportune.
Presidente -
Grazie collega. Punto 6 all'ordine del
giorno.
