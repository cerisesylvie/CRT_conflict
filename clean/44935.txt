Classificazione
FINANZA REGIONALE E LOCALE
STATUTO



Oggetto del Consiglio n. 1770 del 28 luglio 2022 - Resoconto
OGGETTO N. 1770/XVI - Interrogazione: "Notizie in merito alle
interlocuzioni in sede di Conferenza Stato-Regioni finalizzate a
valutare il ripristino dell'Iva agevolata al 10 percento per il
pellet".
Bertin (Presidente) -
Punto n. 13. Risponde il Presidente
della Regione.
Lavevaz (UV) -
Con quest'interrogazione si chiede a che
punto siano le interlocuzioni in sede di Conferenza Stato-Regioni
per ripristinare l'IVA agevolata al dieci percento, al fine di
consentire un buon risparmio alle famiglie che risiedono in aree
climaticamente svantaggiate del Paese, il cui riscaldamento è
necessario per la maggior parte dell'anno. L'interrogazione
evidenzia una questione non nuova, considerato che l'esclusione
dell'aliquota IVA al dieci percento risale al 2015, ma che è
entrata ora in una tempesta perfetta, oserei dire, le cui vittime
sono, come spesso accade, i consumatori finali.
Nonostante l'IVA al 22 percento, infatti, fino al 2021, il
prezzo del pellet è rimasto sostanzialmente stabile anche durante
la pandemia, determinando anche, a seguito dell'agevolazione messa
in atto, una rapida diffusione dell'acquisto di stufe, impianti a
biomassa e una altrettanto rapida crescita della domanda di questo
combustibile.
La situazione è cambiata a seguito dell'invasione russa in
Ucraina. Abbiamo scoperto che l'Italia dipende da altri Paesi anche
per l'approvvigionamento di legno e di pellet e quindi, come per il
gas e le altre materie prime, anche in questo caso siamo in balia
delle tensioni internazionali. La guerra in Ucraina non solo ha
tolto dal mercato un importante produttore di pellet, ma ha anche
indotto le grandi centrali a biomassa del nord Europa a fare
incetta di questo combustibile, a discapito del segmento
domestico.
Sono poi aumentati i costi di produzione, il trasporto del
pellet e l'inflazione ha ripreso a correre.
A fronte dell'aumento del gas e delle altre materie prime
energetiche, aumenta di conseguenza la domanda domestica di
alternative meno costose, come il pellet, e la tempesta perfetta
appunto si concretizza nella legge di mercato per cui all'aumento
della domanda di una risorsa meno disponibile, i prezzi schizzano
alle stelle.
La mozione a cui fa riferimento l'interrogazione, approvata a
dicembre dello scorso anno, già all'inizio del mese di febbraio
2022 è stata formalmente portata all'attenzione dei parlamentari
valdostani e del presidente della Conferenza delle Regioni e delle
Province autonome. Da allora l'argomento è entrato nell'agenda
della Conferenza delle Regioni confluendo nel contesto più generale
delle misure volte a ridurre gli effetti della guerra in Ucraina,
in particolare dei costi energetici a carico delle famiglie e delle
imprese. Ad esempio, un documento di proposte delle Regioni
presentato al Governo italiano nel marzo scorso, in cui tra l'altro
era evidenziata la necessità di incentivare la gestione sostenibile
delle superfici forestali italiane, anche per contenere la
dipendenza dall'estero di materiale a scopi energetici quale il
pellet.
Per quanto riguarda l'IVA, emendamenti per la riduzione dell'IVA
applicata al pellet sono stati presentati da tutte le forze
politiche in ogni occasione utile. Da ultimo in occasione della
conversione in legge del decreto legge 21 marzo 2022 n. 21, recante
"Misure urgenti per contrastare gli effetti economici e umanitari
delle crisi Ucraina". L'argomento inoltre sarebbe stato posto del
senatore Lanièce e da tutto il gruppo per le autonomie in occasione
della prossima legge finanziaria dello Stato.
Quello che colpisce da parte di un Governo, che almeno in teoria
aveva un ampio sostegno parlamentare, è stata l'assenza di
qualunque disponibilità al confronto su tutti questi emendamenti e
queste proposte, finalizzati comunque a dare delle risposte a
oggettive difficoltà economiche delle famiglie.
Presidente -
Per la replica il consigliere Ganis.
Ganis (LEGA VDA) -
Grazie Presidente per la risposta.
Siamo fortunati, qualcuno a Roma si è interessato alla nostra
situazione qui in Valle, quindi ringraziamo il Senatore. Noi otto
mesi fa ne parlavamo già in questo Consiglio: certo che diminuire
l'IVA di dieci punti percentuali sarebbe stato un piccolo aiuto
alle famiglie, ma certo non risolutivo.
Come ha detto lei, già nel novembre 2021 come gruppo Lega
avevamo presentato una mozione votata in questo Consiglio. Si
chiedeva al Governo l'impegno a trovare una soluzione per aiutare i
valdostani ad affrontare i costi del riscaldamento attraverso una
misura di sostegno, oppure tramite la riduzione dei costi con il
ripristino dell'IVA agevolata.
Oggi, come ha detto lei Presidente, le cose sono cambiate, il
prezzo del pellet è aumentato, per non dire raddoppiato, ma è
aumentato anche il costo dell'energia. In generale, come abbiamo
potuto constatare, chi ne paga le conseguenze sono le famiglie e le
imprese.
In questi giorni sui giornali sono apparsi articoli che
cercavano di far luce sul problema, additando in particolar modo i
commercianti, come se fossero loro gli speculatori. Tutti quanti
noi sappiamo che non è così, che l'aumento del costo del pellet è
dovuto, come ha detto lei, anche all'aumento del costo delle
materie prime e alla difficoltà di reperirle; oltretutto negli
ultimi anni sono venute a mancare anche le industrie che lavorano
il legname e per questo sarebbe importante creare una filiera del
legno nel nostro territorio.
Vorrei rendere edotte le persone che parlano di speculazione sul
pellet, di quanto sia aumentato il costo di acquisto al fornitore.
Vorrei fare un esempio: nel 2021 un carico di pellet costava circa
6200 euro, oggi costa 11 mila euro, quindi non mi pare una
speculazione. Tutto questo è dovuto ai motivi che abbiamo elencato:
costo delle materie prime, caro energia, la mancanza sul territorio
nazionale e regionale di una filiera del legno. Pensate che noi
importiamo circa l'85 percento del pellet, quindi tutto questo ha
provocato un aumento.
Occorre intervenire al più presto tramite interventi mirati e
immediati. Tra poco arriverà il momento di accendere le stufe e, se
non si corre ai ripari nell'immediato, molte famiglie valdostane
andranno incontro a numerose difficoltà. Lo
chèque énergie
,
come hanno sottolineato il collega Aggravi e il collega Manfrin,
andava in quella direzione, ma voi ce lo avete bocciato.
