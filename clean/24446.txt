Classificazione
AGRICOLTURA



Oggetto del Consiglio n. 3369 del 5 marzo 2008 - Resoconto
OGGETTO N. 3369/XII - Disegno di legge: "Disposizioni urgenti
in materia di agricoltura e di sviluppo rurale. Modificazioni alle
leggi regionali 12 dicembre 2007, n. 32, 16 novembre 1999, n. 36, e
26 aprile 2007, n. 7".
Articolo 1
(Modificazioni all'articolo 50 della legge regionale 12
dicembre 2007, n. 32. Investimenti nelle aziende agricole)
1. La lettera e) del comma 1 dell'articolo 50 della legge
regionale 12 dicembre 2007, n. 32 (Legge finanziaria per gli anni
2008/2010), è sostituita dalla seguente:
"e) realizzazione di impianti di biogas per
l'autoconsumo.".
2. Alla lettera b) del comma 2 dell'articolo 50 della l.r.
32/2007, sono aggiunte, in fine, le seguenti parole: ". Detta
maggiorazione non si applica agli investimenti che comportano un
aumento della capacità produttiva".
Articolo 2
(Modificazioni all'articolo 53 della l.r. 32/2007. Aiuti
relativi a fitopatie e infestazioni parassitarie)
1. Dopo il comma 3 dell'articolo 53 della l.r. 32/2007 è
aggiunto il seguente:
"3bis. La compensazione delle perdite è calcolata
esclusivamente in relazione al valore di mercato delle colture
distrutte dalle fitopatie o infestazioni parassitarie o delle
colture distrutte per disposizione delle competenti autorità
nell'ambito di programmi pubblici obbligatori di prevenzione o
eradicazione e alle perdite di reddito dovute a difficoltà di
reimpianto.".
2. Dopo il comma 3bis dell'articolo 53 della l.r. 32/2007,
introdotto dal comma 1, è aggiunto il seguente:
"3ter. Gli aiuti non devono riferirsi a malattie per le quali
la legislazione comunitaria fissa oneri specifici per le misure di
controllo.".
3. Dopo il comma 3ter dell'articolo 53 della l.r. 32/2007,
introdotto dal comma 2, è aggiunto il seguente:
"3quater. Gli aiuti non devono riferirsi a misure per le
quali la legislazione comunitaria stabilisca che i relativi costi
sono a carico delle aziende agricole, a meno che il costo di tali
misure di aiuto non sia interamente compensato dagli oneri
obbligatori imposti ai produttori.".
4. Dopo il comma 3quater dell'articolo 53 della l.r. 32/2007,
introdotto dal comma 3, è aggiunto il seguente:
"3quinquies. I regimi di aiuto devono essere introdotti entro
tre anni dal verificarsi delle spese o delle perdite. Gli aiuti
devono essere versati entro quattro anni dal verificarsi delle
spese o delle perdite.".
Articolo 3
(Modificazioni all'articolo 54 della l.r. 32/2007. Aiuti per
perdite dovute ad avversità atmosferiche)
1. Il comma 3 dell'articolo 54 della l.r. 32/2007 è
sostituito dal seguente:
"3. Ai fini della concessione degli aiuti di cui al comma 1,
la riduzione del reddito è calcolata
sottraendo il risultato
ottenuto moltiplicando i quantitativi prodotti nell'anno in cui si
sono verificate le avversità atmosferiche per il prezzo medio di
vendita ottenuto in tale anno dal risultato ottenuto moltiplicando
i quantitativi medi annui prodotti nei tre anni precedenti per il
prezzo medio di vendita ottenuto durante lo stesso periodo di
riferimento.".
2. Dopo il comma 6 dell'articolo 54 della l.r. 32/2007, è
aggiunto il seguente:
"6bis. I regimi di aiuto devono essere introdotti entro tre
anni dal verificarsi delle spese o delle perdite. Gli aiuti devono
essere versati entro quattro anni dal verificarsi delle spese o
delle perdite.".
Articolo 4
(Modificazione all'articolo 55 della l.r. 32/2007. Aiuti per
il pagamento di premi assicurativi)
1. Dopo il comma 2 dell'articolo 55 della l.r. 32/2007, è
aggiunto il seguente:
"2bis. Gli aiuti non devono ostacolare il funzionamento del
mercato interno dei servizi assicurativi e non devono essere
limitati ad un'unica compagnia di assicurazioni o a un unico gruppo
assicurativo comprendente diverse compagnie, né essere subordinati
alla stipula di un contratto assicurativo con un'impresa stabilita
in Valle d'Aosta.".
Articolo 5
(Modificazione all'articolo 58 della l.r. 32/2007. Aiuti
diretti a promuovere il miglioramento della qualità dei prodotti
agricoli)
1. Dopo il comma 3 dell'articolo 58 della l.r. 32/2007, è
aggiunto il seguente:
"3bis. Gli aiuti devono essere accessibili a tutti i soggetti
ammissibili sulla base di criteri oggettivamente definiti. Qualora
i servizi di cui al presente articolo siano prestati da
organizzazioni di produttori o da altre organizzazioni agricole di
mutuo sostegno, l'appartenenza a tali organizzazioni non deve
costituire una condizione per avere accesso al servizio. Gli
eventuali contributi dei non soci ai costi amministrativi
dell'organizzazione o dell'associazione devono essere limitati ai
costi in proporzione al servizio prestato.".
Articolo 6
(Modificazioni all'articolo 60 della l.r. 32/2007. Assistenza
tecnica alle aziende operanti nel settore della trasformazione e
commercializzazione dei prodotti agricoli).
1. La rubrica dell'articolo 60 della l.r. 32/2007 è
sostituita dalla seguente: "Assistenza tecnica e altri aiuti di
importanza minore alle aziende operanti nel settore della
trasformazione e commercializzazione dei prodotti
agricoli".
2. Dopo la lettera c) del comma 1 dell'articolo 60 della l.r.
32/2007, è aggiunta la seguente:
"cbis) a valorizzare i sottoprodotti.".
Articolo 7
(Modificazioni all'articolo 75 della l.r. 32/2007)
1. Al comma 1 dell'articolo 75 della l.r. 32/2007, le parole:
"novanta giorni" sono sostituite dalle seguenti: "centottanta
giorni".
Articolo 8
(Sostituzione dell'articolo 12 della legge regionale 16
novembre 1999, n. 36. Controlli e promozione delle produzioni
agricole ottenute mediante metodi biologici)
1. L'articolo 12 della legge regionale 16 novembre 1999, n.
36 (Disposizioni in materia di controlli e promozione per le
produzioni agricole ottenute mediante metodi biologici), è
sostituito dal seguente:
"Articolo 12
(Interventi finanziari)
1. Al fine di contribuire alle spese sostenute per il
controllo e la certificazione del processo produttivo, possono
essere concessi aiuti, sotto forma di servizi agevolati che non
comportino pagamenti diretti in denaro, ai produttori agricoli e ai
raccoglitori dei prodotti spontanei iscritti nelle corrispondenti
sezioni dell'elenco regionale di cui all'articolo 7.
2. La Giunta regionale individua, con propria deliberazione,
i servizi agevolati e le relative modalità di erogazione.
L'ammontare degli aiuti non può comunque superare il 100 per cento
della spesa relativa ai servizi agevolati.
3. Gli aiuti devono essere accessibili a tutti i soggetti
ammissibili sulla base di criteri oggettivamente definiti. Qualora
i servizi di cui al comma 1 siano prestati da organizzazioni di
produttori o da altre organizzazioni agricole di mutuo sostegno,
l'appartenenza a tali organizzazioni non deve costituire una
condizione per avere accesso al servizio. Gli eventuali contributi
dei non soci ai costi amministrativi dell'organizzazione o
dell'associazione devono essere limitati ai costi in proporzione al
servizio prestato.
4. Ai preparatori iscritti nella corrispondente sezione
dell'elenco regionale di cui all'articolo 7 possono essere concessi
aiuti al fine di contribuire alle spese sostenute per il controllo
e la certificazione del processo produttivo; detti aiuti sono
concessi ai sensi del regolamento (CE) n. 1998/2006 della
Commissione, del 15 dicembre 2006, relativo all'applicazione degli
articoli 87 e 88 del trattato agli aiuti di importanza minore (de
minimis).
5. Gli interventi finanziari della presente legge non sono
cumulabili con analoghi benefici previsti da leggi regionali aventi
per oggetto le stesse spese.".
2. Dopo le parole: "regolamento CEE n. 2092/91", ovunque esse
ricorrano nella l.r. 36/1999, sono inserite le seguenti: "e
successive modificazioni e integrazioni".
Articolo 9
(Modificazioni alla legge regionale 26 aprile 2007, n. 7.
Attribuzioni dell'Agenzia regionale per le erogazioni in
agricoltura (AREA VdA))
1. Dopo il comma 4 dell'articolo 2 della legge regionale 26
aprile 2007, n. 7 (Istituzione dell'Agenzia regionale per le
erogazioni in agricoltura della Regione autonoma Valle
d'Aosta/Vallée d'Aoste (AREA VdA)), è inserito il seguente:
"4bis. All'Agenzia possono essere inoltre affidate, con le
modalità stabilite con deliberazione della Giunta regionale, le
funzioni di Autorità di certificazione dei programmi finanziati a
valere su risorse comunitarie e statali per il periodo
2007/2013.".
2. La lettera b) del comma 1 dell'articolo 6 della l.r.
7/2007 è sostituita dalla seguente:
"b) il trasferimento ordinario regionale per il funzionamento
dell'Agenzia, compreso l'esercizio delle funzioni affidate ai sensi
dell'articolo 2, comma 4bis;".
Articolo 10
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- La parola al relatore, Consigliere
Borre.
Borre (UV)
- Il disegno di legge n. 207 apporta
essenzialmente modifiche a due leggi del settore agricolo,
recependo osservazioni della Commissione europea: la prima, appena
approvata da questa Assemblea e inserita nella finanziaria, (titolo
III legge n. 32/2007); la seconda riguardante l'Agenzia per i
pagamenti degli aiuti agricoli, legge n. 7/2007. Ci troviamo dunque
a dover apportare alcune modifiche agli articoli del titolo III
della finanziaria a soli tre mesi dalla sua approvazione.
Più che illustrare quanto già contenuto nella relazione, mi
preme ripercorrere la genesi di questo disegno di legge. Ricordo
intanto che l'inserimento in finanziaria dei cosiddetti "aiuti di
Stato" in agricoltura aveva avuto lo scopo di rendere l'iter di
approvazione più rapido e quindi di consentire all'Assessorato
competente di poter operare immediatamente all'inizio del 2008.
Bisogna poi ricordare che gli aiuti in agricoltura, previsti dalla
nostra legge, erano stati definiti nell'ambito del regolamento
cosiddetto "di esenzione", ossia: rimanendo all'interno delle
regole di quel regolamento comunitario si può evitare la lunga
procedura di notifica, di esame da parte della Commissione, di
negoziato e di approvazione finale.
È successo invece che nei dieci giorni successivi alla
comunicazione a Bruxelles della legge regionale sono arrivate delle
osservazioni da parte dei servizi comunitari ad alcuni degli
articoli contenuti nella legge. In pratica la Commissione ha
espresso dei dubbi circa la conformità dei nostri articoli alle
disposizioni del regolamento utilizzato e, sulla base di questi
dubbi, ha chiesto alle autorità italiane di fare delle modifiche
puntuali. Bisogna essere molto chiari su questo punto: non si
tratta di questioni di legittimità degli aiuti o di modifiche che
cambino la sostanza degli aiuti, ma di pure manutenzioni
formali!
Riassumendo: sulla base dei dubbi formulati dai funzionari
comunitari, questa Assemblea legislativa è chiamata ad apportare
alcune modifiche formali al testo della legge regionale n. 32 del
2007. È un modo di procedere piuttosto contorto, ma l'Assessorato
dell'agricoltura aspetta queste modifiche per poter rendere attivi
quegli aiuti. Di qui il disegno di legge, la dichiarazione
d'urgenza, l'immediato esame da parte della III Commissione, che
l'ha approvato all'unanimità.
Davvero questo, che è ben più di un episodio, deve far rifletter
sul reale grado di autonomia legislativa che è rimasta a questa
Assemblea, almeno in campo agricolo.
Oltre ai ritocchi chiesti dai servizi comunitari, all'articolo 6
è stato introdotto un sostegno per la valorizzazione dei
sottoprodotti agricoli e all'articolo 7 si eleva a 6 mesi il tempo
per la definizione delle deliberazioni attuative. L'articolo 9
porta invece modifica alla legge istitutiva dell'Agenzia regionale
per le erogazioni in agricoltura. Si tratta di prevedere tra le
funzioni di AREA anche quella di certificazione dei programmi
finanziati dai fondi strutturali. In pratica, si va a meglio
esplicitare quanto già contenuto all'articolo 6 della legge
istitutiva. Il Dipartimento politiche strutturali e affari europei
ha infatti previsto, nell'ambito della semplificazione, di
attribuire la funzione di certificazione ad una struttura già
esistente.
Si dà atto che dalle ore 18,48 presiede il Vicepresidente
Tibaldi.
Presidente
- È aperta la discussione generale.
La parola al Consigliere Bortot.
Bortot (Arc-VA)
- Non abbiamo nessuna difficoltà a votare
questa legge, c'è però un aspetto che vogliamo sottolineare.
Nell'ultima adunanza del Consiglio abbiamo presentato
un'interpellanza per capire gli intoppi che si frapponevano, da
parte dell'UE, all'approvazione del Piano di sviluppo rurale.
L'Assessore ci aveva risposto dicendo che non c'era nessun tipo di
problema: il piano è stato approvato (la notizia era del giorno
precedente) e poi ci troviamo con un disegno di legge per recepire
tutte le osservazioni sollevate dall'UE.
Sono andato in giro a dire agli agricoltori di non preoccuparsi
(perché c'è fibrillazione nel settore, che riguarda i compensi, i
contributi, le erogazioni...) in quanto l'Assessore ha detto che
non vi sono problemi, il Piano di sviluppo rurale è stato
approvato.
Quindi - è già successo con altri Assessori, - vorrei più
correttezza nei nostri confronti: l'Assessore - e credo la
maggioranza - sapeva che c'era una serie di obiezioni da parte
dell'UE rispetto alla problematica Piano di sviluppo rurale
regionale. Avevo anche sollevato il problema degli interessi: avevo
sottolineato che alcune proposte di modifica, e alcuni ritardi,
erano dovuti ad interessi personali su chi ha steso quel Piano di
sviluppo rurale (mi è stato ribadito da questa proposta di disegno
di legge) e quindi, ripeto, nella misura in cui voteremo questo
disegno di legge solleviamo una serie di osservazioni.
Non è che possiamo aprire gli uffici a Bruxelles (con la Liguria
e il Piemonte) per rappresentarci con l'Euroregione e non andare a
muso duro con la CE rispetto a una serie di osservazioni che ci
hanno sollevato. Abbiamo fatto un convegno sul biogas a Pollein 15
giorni fa, abbiamo detto che per la legge finanziaria dello Stato
dello scorso anno il biogas è un'attività a tutti gli effetti
assimilata alle produzioni agricole, (quindi non è che occorre fare
delle aziende per fare il biogas) e adesso scopriamo che l'UE ci
comunica che le aziende possono fare il biogas con tutti i criteri
che sono emersi in quel convegno, e di cui è giusto tener conto,
solo per l'autoconsumo.
Allora capite che se un'azienda ha 400 mucche e produce biogas,
per la dimensione dell'azienda, il numero delle persone, la
quantità di energia che consuma, va bene l'autoproduzione; ma
vorrei capire se per autoproduzione si intende anche quella dei
nostri agricoltori che si consorziano, e se, a quel punto, quello
che producono supera di un minimo il livello dell'alto consumo, non
vengono riconosciuti i contributi necessari per quei tipi di
impianti.
Non so chi va a Bruxelles, ossia... abbiamo il postino che manda
le nostre leggi alla CE, ce le guardano e inviano osservazioni, noi
le recepiamo ed è finita così ... Ma c'è una trattativa? C'è
qualcuno che va a Bruxelles, c'è un incontro con un commissario a
nome di tutti gli agricoltori di montagna? C'è una trattativa
aperta, c'è un rispetto delle nostre prerogative?
Ripeto, noi votiamo questa proposta perché non possiamo adesso
aprire un contenzioso con l'UE, ma questi capiscono qualcosa di
agricoltura di montagna? Questo vorrei capire, e non sono qui a
difendere, "tout court", l'agricoltura di montagna! Ma se non
riusciamo a far sì che a Bruxelles capiscano che l'agricoltura di
montagna è un problema di manutenzione del territorio montano, non
ne verremo mai a capo, perché tutte le direttive sono basate su
presupposti riferiti ad aziende di una certa dimensione. Se non
apriamo un contenzioso con Bruxelles sulla agricoltura di montagna,
andremo gradualmente - una volta diciamo che è Bruxelles, un'altra
volta diciamo che è Roma, non abbiamo mai nessuna responsabilità -
a soffocare, con tutta una serie di imposizioni che ci derivano da
chi non conosce questa realtà, l'intero comparto agricolo della
nostra Regione!
Presidente
- Ricordo che il disegno di legge ha ricevuto
un parere unanime favorevole dalla III Commissione e che
quest'ultima ha predisposto un emendamento - che dopo esamineremo -
all'articolo 3.
La parola al Consigliere Sandri.
Sandri (PD)
- Questo disegno di legge, già lo dico ora,
il "Partito Democratico" lo voterà con convinzione, però è
portatore di due problemi rilevanti, che in parte sono stati
evidenziati dal collega Bortot.
Il primo è rispetto alla sede di Bruxelles. Noi, più volte - mi
dispiace che non sia presente il Presidente della Regione, perché è
a lui che ci eravamo rivolti - abbiamo qui evidenziato la scarsa
dotazione di personale della sede. Non è così importante avere 500
mq nella via Tal dei Tali, che dovremo riempire con i funzionari
della Camera di commercio del Piemonte e della Valle d'Aosta, per
fare attività, ci vogliono le persone competenti.
Le persone competenti si costruiscono negli anni, si
costruiscono facendo dei contratti che consentano di avere delle
prospettive; il risultato dell'ufficio di Bruxelles è che ha avuto
cinque responsabili diversi negli ultimi 5 anni! Adesso il
Responsabile sta resistendo di più, e speriamo che duri più a
lungo, ma quelli che sono stati l'anello di congiunzione di tutti
questi anni, a furia di andare avanti a contratti annuali con
"Finaosta", alla fine hanno cercato qualcosa di meglio e oggi uno è
alla rappresentanza del Ministero delle finanze negli USA, (cioè
non un posticino propriamente di second'ordine) a fare del lavoro
per gli USA e non per la Valle d'Aosta!
È chiaro che poi diventa difficile avere i canali giusti con
Bruxelles! So che l'Assessore Isabellon si è anche recato
personalmente a Bruxelles, in alcune occasioni, per valutare questi
aspetti, ma lì è il meccanismo che è sbagliato.
I funzionari degli Assessorati devono interagire con il nostro
Ufficio di rappresentanza di Bruxelles, che dovrebbe avere dei
funzionari in luogo che fanno il lavoro di interfaccia con la
Commissione, e attraverso loro andare a chiedere lumi negli uffici,
andare a vedere nelle commissioni tecniche, andare a fare il lavoro
di preparazione di tutti i nostri provvedimenti! Non si deve
pensare, come invece stiamo facendo oggi, che una gita, una volta
tanto, a Bruxelles riesca a risolvere i problemi, perché non è
così, perché i problemi si risolvono quando ci sono delle
conoscenze consolidate, approfondite e costruite negli anni.
Ho fatto l'esempio, quando si parlava di Bruxelles, della
Regione Toscana che da 12 anni, dall'apertura, ha sempre lo stesso
funzionario; è chiaro che costui, in 12 anni, si è costruito delle
entrature impressionanti in tutte le varie istituzioni! Quando noi
arriviamo lì e chiediamo chi rappresenta la Valle d'Aosta, è sempre
una faccia nuova! È chiaro che poi non si costruisce nulla!
E allora viene fuori - qui c'è il secondo problema - che
facciamo una legge sull'Agenzia regionale delle erogazioni in
agricoltura, e tre mesi dopo la dobbiamo smentire: questo non va
bene! Non è colpa dell'Assessore né della Commissione, che ha
lavorato bene, ma è evidente che i meccanismi di coordinamento fra
Aosta e Bruxelles non vanno bene.
Ci sono i soliti antieuropeisti dell'estrema Sinistra che
gridano "Bruxelles ladrona", eccetera: queste posizioni (mi scusi
il collega Bortot) fanno ridere, non è questo! Bruxelles fa il suo
lavoro: dobbiamo essere noi capaci di interpretare quello che è il
nostro referente, perché in agricoltura ormai per il 99% delle
decisioni non è più Roma, è Bruxelles, e allora lì dobbiamo
costruire! Che ci sia un funzionario, visto che la politica
agricola è essenziale per l'Europa, che fra il 30-40% del budget
europeo si riferisce all'agricoltura, che in Valle d'Aosta
spendiamo più di 100 milioni di euro all'anno per il Piano di
sviluppo rurale, ripeto, vogliamo che ci sia un rappresentante
dell'agricoltura a Bruxelles, che si occupi di questo? Vogliamo
fare in modo che ci sia un referente? Perché è chiaro che i
referenti che ci sono adesso devono essere un po' dei tuttologi,
perché sono in 2: c'è un'impiegata che coordina la parte
amministrativa e poi ci sono due persone, di cui una precaria di
"Finaosta" e l'altra un caposervizio di nomina fiduciaria! Quindi,
di personale strutturato della nostra amministrazione, non abbiamo
nessuno, a Bruxelles! E poi vengono fuori questi problemi!
Ma vogliamo capire che è il momento di mandarcene almeno uno per
l'agricoltura! Vicino a lei c'è l'Assessore Fosson, ma non mi
sembra che ci sia bisogno, per adesso, di un funzionario della
Sanità, perché le questioni sanitarie con Bruxelles sono per ora
molto limitate, ma in agricoltura è determinante che ci sia un
funzionario che capisca, che abbia la possibilità di interagire!
Non c'è bisogno di partire da qua e di andare a Bruxelles, se
abbiamo un funzionario esperto in materia, ma deve essere uno a cui
non puoi dare trecentomila incarichi, ma gli si deve dire: "tu ti
occupi di agricoltura!". Allora, un funzionario che in sede ha
dimostrato capacità etc., lo si invia a Bruxelles, ma non per sei
mesi, ma per quattro o cinque anni, in modo da avere la possibilità
di costruire questi rapporti, questi dossier. Poi, quando si
presenteranno i problemi, il funzionario di Aosta, al limite, va a
Bruxelles a parlare con il nostro funzionario che è lì, poi sarà
lui che si attiverà; dall'altra parte il Commissario europeo
dell'agricoltura avrà davanti sempre la stessa persona, cioè il
rappresentante tecnico della Valle d'Aosta. Quindi non incorreremo
più in queste corse all'ultimo minuto per salvare i contributi e le
erogazioni in agricoltura! Non stiamo a discutere sull'obiettivo
della legge, ma dobbiamo capire che questo è il percorso.
La seconda osservazione riguarda la costruzione della legge che
abbiamo accelerato. Noi eravamo fra quelli che hanno cercato di far
aprire prima possibile l'AREA, perché era essenziale (mi diceva
l'Assessore stamani che i risultati sono anche incoraggianti,
quindi tutto bene) però la fretta ci ha fatto fare un gattino
cieco, nel senso che abbiamo presentato un progetto di legge che,
pochi mesi dopo, non andava bene.
Allora credo che anche nel lavoro di Commissione bisognerebbe
tener conto che quando l'opposizione chiede di fare maggiore
attenzione, non è che abbia sempre atteggiamenti dilatori o
ostruzionistici, ma è perché probabilmente qualcosa non funziona
bene.
Non dico che tutti i progetti di legge siano approvati con il
parere scritto dell'UE, così come ce l'abbiamo del CELVA, ma quanto
meno che la struttura competente in materia ci mandi una frase, una
relazione, un piccolo scritto in cui si dice: "per quanto riguarda
tutti i riferimenti europei, è conforme a questo e a
quell'altro...", questo è un documento che dovremmo rendere
routinaria, in modo che i Consiglieri possano vedere che questo non
è solo compatibile con la normativa statale e regionale ma anche
con quella comunitaria.
È uno sforzo grosso che dobbiamo fare, ma quando ci chiamiamo
"carrefour d'Europe", e poi cadiamo su questi problemi, dimostriamo
che siamo una realtà troppo chiusa in sé stessa. Ci siamo abituati
a un certo modo di essere che ha funzionato bene per tanti anni, ma
che adesso necessita di grossi cambiamenti.
Vi do solo un dato per farvi capire: la rappresentanza della
Baviera, che però è un "Land" molto più grande della nostra
Regione, è un palazzo contornato da un enorme parco in cui lavorano
160 persone! Il gruppo di lavoro comune fra Toscana, Umbria, Marche
e Lazio sono 65 persone, in cui ognuno ha la sua rappresentanza e
poi ci sono dei gruppi tecnici comuni.
Noi abbiamo messo in piedi una buona iniziativa con Liguria,
Piemonte, Rhône-Alpes e Provence, la Regione Côte d'Azur, e credo
che si debba arrivare a dimensioni di questo genere. Vogliamo che
su un settore così fondamentale, collegato con la montagna etc., il
gruppo di funzionari che si occupa di agricoltura sarà a nostra
cura, così su quel settore abbiamo qualcuno competente? Queste sono
le scelte strategiche su cui ci dobbiamo confrontare, altrimenti si
parla sempre di fare questo e quello, ma perdiamo di vista il
risultato. Credo sia importante riflettere su questi piccoli
incidenti di percorso, per trarne delle conclusioni importanti.
Auspico che il prossimo Governo regionale si renda conto che il
punto di vista Bruxelles è fondamentale e che su Bruxelles bisogna
investire tanto, non in mattoni ma in intelligenza umana, perché la
grande ricchezza della Regione, come tutte le Regioni del mondo,
sono proprio le persone che vi abitano!
Presidente
- Se nessun altro chiede di intervenire,
dichiaro chiusa la discussione generale.
La parola all'Assessore all'agricoltura e risorse naturali,
Isabellon.
Isabellon (UV)
- Innanzitutto ringrazio il relatore,
nonché Presidente della III Commissione, Borre, che ha illustrato
la finalità di questo provvedimento, che va a rispondere a quelle
che sono alcune osservazioni, che fanno seguito alla comunicazione
prevista dal regolamento di esenzione 1857 in merito alla legge n.
32, riguardante tutti gli aiuti di Stato (nel caso specifico, gli
aiuti regionali) per il settore dell'agricoltura, che non ha nulla
a che vedere con il PSR! Perché io, invece, sono molto preoccupato
da quello che ha affermato il collega Bortot, ed è una
preoccupazione che la dice lunga su quelle che sono le origini
delle fibrillazioni che a volte ci sono sul territorio, perché, se
tanto mi dà tanto (e qui devo riconoscere una buona fede da parte
del collega Bortot, però se la buona fede è esercitata in
situazioni di conversazione di salotto va bene, ma quando si vanno
a fare delle riunioni in giro e magari si è all'origine della
confusione e della fibrillazione che poi è conseguente a questo...)
ritengo che questo sia un possibile danno. Certe affermazioni
legate ai funzionari che non capiscono, al fatto che nessuno fa il
suo dovere, che chi deve occuparsi di qualcosa non lo fa e che
andando in giro si rileva della confusione, dopo magari aver
partecipato a riunioni di qualche comitato presso gli agricoltori
bisogna capire da dove deriva questa confusione. Il PSR non ha
nulla a che vedere con la legge n. 32, perché del PSR ne abbiamo
parlato (e ne riparleremo, visto che andrà in Commissione) visto
che riguarda solo le misure cofinanziate... andrà prossimamente in
Commissione e verrà in Consiglio regionale, ma non ha nulla a che
vedere con la legge n. 32! Per questo sono preoccupato, perché
quando si vanno a diffondere certi elementi di confusione, si
rischia di fare del danno, naturalmente in buona fede, all'uditorio
che magari da questo trae delle informazioni non corrette.
Prima di dire che i funzionari non capiscono, bisogna capire di
cosa si parla, perché purtroppo a volte certe situazioni di
fibrillazione, ripeto, nascono da queste premesse.
Il PSR non ha nulla a che vedere, ne parleremo più avanti, in
Commissione e in Consiglio, e in quella occasione avremo di che
discutere di un Piano di sviluppo rurale che è stato approvato
recentemente e che fa il suo percorso amministrativo.
Sulla legge n. 32 invece, in questo momento, stiamo vedendo
alcune piccole modifiche, che sono legate a un normale iter, perché
la comunicazione prevista prevede già, di per sé, la necessità di
poter apportare qualche correttivo, ma non è una notifica che
richiede tempi lunghi. E qui torno a ringraziare la Commissione,
che ha votato all'unanimità, perché a volte partecipare alle
Commissioni permette di chiarire le cose (il collega Venturella ne
è buon testimone): quando abbiamo parlato di biogas in Commissione,
abbiamo detto che non aveva nulla a che vedere con quello che
poteva essere l'obiettivo dell'incontro di Pollein, che ha chiarito
tante cose in merito alle iniziative relative al biogas, perché lì
non si parla di discorsi aziendali. Il discorso aziendale è una
cosa e il discorso di utilizzo della risorsa reflui zootecnici per
produrre biogas con la relativa trasformazione, produzione di
energia, utilizzo successivo è un'altra. Questo credo sia da
chiarire, e prego tutti i Consiglieri che vogliono occuparsi di
questi argomenti di approfondire per bene le questioni, prima di
diffondere all'esterno degli elementi di confusione. Siamo anche
disponibili, quando ci sono delle riunioni sul territorio, a
partecipare (naturalmente io non partecipo, perché a volte hanno
una finalità di carattere neutro e partecipando sembra di voler
dimostrare un interessamento che può essere legato
all'appartenenza) ma la disponibilità deve esserci da parte dei
nostri funzionari, perché la confusione è l'elemento peggiore che
possiamo diffondere dei momenti in cui ci sono dei cambiamenti. Lo
dico con la massima serenità, però prego che a questo si dia
ascolto.
Tornando al biogas, è un argomento che è stato dibattuto
recentemente in un seminario organizzato dalla III Commissione in
quel di Pollein. Si sono esaminate delle opportunità, si è visto
cosa comporta l'utilizzo del biogas come risorsa per quel che
riguarda il coinvolgimento delle aziende agricole, abbiamo chiarito
diversi aspetti e anche dal punto di vista finanziario quelle che
possono essere le opportunità, che non sono da confondere con gli
aiuti aziendali, perché l'articolo in questione, che è stato
oggetto di osservazione della Comunità europea, riguarda gli
investimenti aziendali, ma non solo. Per gli investimenti aziendali
ci sono delle regole che vanno tenute in considerazione, quindi
nulla vieta che pur essendoci questa regola, si proceda a degli
investimenti per quel che riguarda l'aspetto del biogas, che
riguardano non solo le aziende agricole in sé, ma anche gli altri
attori che ci sono sul territorio. Nel caso specifico, a Pollein,
si è parlato degli investimenti per tutte le infrastrutture
necessarie, già attivate nella precedente programmazione, come la
realizzazione di platee internazionali di stoccaggio, che possono
realizzare i Comuni; si è parlato di sviluppi sul fronte energia:
abbiamo una legge sull'energia che regolamenta la possibilità di
ricavare l'energia! Non si può fare un minestrone e mescolare
tutto, perché questo sì che crea confusione, in quanto gli
indirizzi delle varie opportunità vanno perseguiti seguendo le
regole del momento.
La chiarezza è alla base di tutto: è lecito che ognuno si occupi
di tutti i settori, ma è importante che permanga una certa
consapevolezza che una notizia errata o un'interpretazione errata
può ingenerare confusione, riconoscendo con questo la massima buona
fede, perché, questo ci tengo a dirlo, e nel caso del collega
Bortot, non ho dubbi in proposito. Il mio è solo un invito.
Per quel che riguarda le osservazioni del collega Sandri sulla
sede di Bruxelles, è un tema che non ritengo di affrontare, perché
non è oggetto di esame da parte di questo strumento legislativo e
le considerazioni sono forse già emerse in altri momenti, parlando
della nostra operatività, a livello generale, a Bruxelles.
Vorrei solo chiarire una situazione. Qui introduciamo,
all'articolo 9, alcune modificazioni alla legge istitutiva
dell'AREA, la n. 7/2007, ma non per smentire un'impostazione errata
di questa struttura, quanto - e credo sia un percorso virtuoso -
per aumentare il raggio di azione di questa organizzazione, per
evitare la creazione di una strutture in più per delle finalità che
non erano previste nel momento in cui si è approvata la legge.
In effetti, la richiesta è stata presentata dagli uffici
competenti, in quanto le funzioni e le risorse finanziarie
dell'Agenzia regionale per l'erogazione in agricoltura, che è
l'obiettivo dell'AREA, con le modifiche proposte, consentono di
individuare nell'agenzia quella autorità di certificazione dei
programmi operativi cofinanziati dell'FSE (Fondo sociale europeo) e
del FERS (Fondo europeo di sviluppo regionale), ai sensi degli
articolo 59 e 61 del regolamento comunitario n. 1083/2006 e di
organismo di certificazione del programma cofinanziato dal fondo
per le aree sottoutilizzate (FAS).
Queste sono delle potenzialità in più che possono essere prese
in considerazione dall'AREA, quindi è un'estensione dell'attività
dell'AREA e credo sia un'ulteriore dimostrazione che questa
struttura può essere utile al funzionamento della macchina
regionale.
Questo non era stato preso in considerazione all'epoca, ma
questo aumento di sviluppo dell'attività dell'AREA è sicuramente un
obiettivo importante, perché ci evita di andare a creare una
struttura "ad hoc", poiché, nel momento in cui dovesse essere
fatto, verremmo accusati di creare un'ulteriore struttura che va ad
appesantire l'insieme della macchina burocratica. Era solo un
chiarimento in questo senso.
Credo di avere dato qualche indicazione in più! Non me ne voglia
il collega Bortot, ma a volte è necessario chiarire anche certi
dubbi, che se non ci sono è sicuramente un bene per tutti, perché
quando ci troviamo su temi così particolari, dove la confusione è
anche lecita perché non si trattano tutti i giorni, possono essere
male utilizzati se espressi in situazioni in cui l'interlocutore ne
sa ancora di meno, e in questo caso si creano delle fibrillazioni
che magari si possono evitare.
Presidente
- La parola al Consigliere Bortot, per
dichiarazione di voto.
Bortot (Arc-VA)
- Alcuni chiarimenti rispetto
all'intervento dell'Assessore. Abbiamo già detto che voteremo
questo provvedimento; vorrei però chiarire che sono due anni che
sono in Consiglio e mi sono occupato di amianto perché mi hanno
chiamato gli operai della "Cogne", mi sono occupato di Casinò
perché mi hanno chiamato i dipendenti del Casinò, mi occupo di
agricoltura perché mi hanno chiamato degli agricoltori! Questo fa
parte del mio dovere.
Che a voi dia fastidio questa invasione di campo su tutti questi
comparti perché li considerate di vostra proprietà privata...
Isabellon
(fuori microfono)
- ... basta dire le
cose giuste...
Bortot (Arc-VA)
- ... sì, difatti sto dicendo le cose che
mi sono state riferite. C'è una crisi di identità, c'è un disagio,
c'è una vessazione nei confronti degli agricoltori della Valle che
fa paura! Il problema è parlarci e non solo andare a promettere
contributi, o chiedergli il voto, o la fotografia alla "Bataille
des reines", per essere molto espliciti!
C'è una vessazione nei confronti degli agricoltori di un
apparato mastodontico che fa paura, che esegue burocraticamente
direttive di Bruxelles, che pesano enormemente sulle spalle degli
agricoltori valdostani: siamo in 35, chiedo che qualcuno si alzi a
dirmi che non è vero!
Vi leggo due cose. Bruxelles dice che le nostre aziende devono
avere condizioni minime di redditività; in agricoltura di montagna
questo significa che, se sono a Saint-Barthélemy o a Doues e ho
cinque bestie nella stalla e faccio il mestiere che ho sempre fatto
e non ho le condizioni di redditività, sono escluso dai contributi,
quindi capite di cosa parlo!
Quando Bruxelles dice che dalle attività agricole devono essere
esclusi i cosiddetti "preparatori", significa che se un piccolo
agricoltore produce piccoli frutti e questi frutti li lavora e li
mette in commercio, quella parte di attività che si chiama
preparazione è esclusa dall'attività agricola. So di cosa parlo,
parlo della nostra piccola agricoltura che regge tutto il sistema
regionale! Non sono i grandi scollegati dal territorio e dalla
realtà territoriale, è un tessuto di piccoli agricoltori che è
quello che regge il nostro sistema, ma accettando queste iniziative
lo buttiamo fuori dal mercato! Poi ce ne inventiamo di tutte e di
più per aiutarli, i sotterfugi, le polizze assicurative piuttosto
che non so bene cosa, ma la realtà è che c'è una vessazione di un
sistema nei confronti degli agricoltori valdostani, e che qui non
siamo più capaci ad accorgercene.
C'è gente che non regge a pagare i mutui, perché i finanziamenti
non si sa bene quando arrivano; c'è una burocrazia che li tempesta
di pratiche che fanno paura... è inutile che sorrida, Assessore
Fosson, lei è complice di questo sistema, perché è quello che
esegue pedestremente quello che dice Bruxelles, perché gli va bene
questo meccanismo, salvo poi le pacche sulle spalle o la demagogia!
Siccome sono un pazzo furioso che dice castronerie, voi ve ne
rendete conto perché i dati non ce li ho io, i dati li vedete tutti
i giorni, è alla portata di tutti quelli che abitano il territorio
della valle capire cosa sta succedendo al comparto agricolo! Ridete
pure, ma io vi sottolineo un problema perché voi avete il potere di
decidere e di fare: fate finta di non sentire, fate finta che il
potere...
Vicquéry
(fuori microfono)
- ... siamo d'accordo
...
Bortot (Arc-VA)
- ... sì, collega Vicquéry, guardi io ho
mille difetti, l'unico pregio che ho è che quando mi si coinvolge
in un problema, vado fino in fondo e su questa questione
dell'agricoltura, che sia presente nel prossimo Consiglio o meno,
continuerò a lavorarci, per tornare a dare dignità a questo
comparto, che voi, con i vostri atteggiamenti demagogici, state
togliendo. Sto parlando di un comparto, che non ha più dignità
perché veda riconosciuto il proprio lavoro; parlo di circolari, di
direttive, dico che se la "busa" cade per terra non si sa bene cosa
bisogna fare, perché passi per un criminale... per tutta una serie
di questioni di cui il prossimo Consiglio deve farsi carico!
A me interessa il comparto agricolo, e da quel che ho capito
interessa anche a voi; vi sto segnalando, anche usando un tono
sopra le righe, un problema. Voi continuate a far finta che non
esiste, ma non è un problema mio, il mio dovere io l'ho fatto! Io
vado a parlare con gli agricoltori, non vado a prendere in giro
nessuno, e quando non so le cose sto zitto, per cui non mi si
mettano in bocca cose che non ho detto! Quando si parla di
questioni tecniche sto ad ascoltare! Sono capace ad organizzare la
gente, a mobilitarla, a far sì che si creino rapporti di forza con
le istituzioni perché vengano sentiti, perché quello che conta in
questa Regione e in questo Consiglio, soprattutto per la
maggioranza, sono i rapporti di forza! E questo significa portare
qui delle persone, obbligarle ad urlare per farsi sentire perché un
problema sia risolto, altrimenti ci passate sopra come le ruspe;
avete un'assoluta mancanza di sensibilità se non nel fare demagogia
a titolo personale, di riempire le tasche a funzionari di
associazioni che non si sa bene che ruolo svolgano, ne avete fatte
di tutte di più, la "botte" sta esplodendo!
Vi segnalo un problema "sopra le righe". Non esiste il problema?
Continuate a fare gli struzzi; in questo modo vi troverete con la
manutenzione del territorio che dovrete cercare qualcun altro che
la faccia, perché avrete fatto scomparire l'unico comparto che è in
grado di farla, che sono i piccoli agricoltori! Sono i piccoli
agricoltori che voi, subendo queste cose, vi rendete complici nel
far scomparire!
Ve lo dico sottovoce, finita lì. Per Bruxelles aggiungo che ho
implorato che ci sia un ufficio, in Regione, che traduca le
direttive dell'Unione europea che arrivano in lingua inglese.
Vorrei che alzassero la mano i consiglieri che per mille motivi non
sanno l'inglese, io, non me ne vergogno, vorrei leggerle, ma non
sono in grado di farlo, perché questo Consiglio non è neppure in
grado di assumere due persone (o dare una collaborazione a due
persone) che traducano le direttive che arrivano da Bruxelles in
inglese! Vorrei capire chi di noi le legge e, se non siamo in grado
di leggere, la domanda è: siamo veramente in grado di fare il
nostro lavoro per difendere (non fare demagogia o difendere) la
corporazione, perché gli agricoltori non sono mica santi! Sono come
gli insegnanti, gli infermieri e i medici, i metalmeccanici, i
netturbini, e, come in tutte le altre categorie, c'è del buono e
del cattivo, ma non è che si prenda a riferimento il cattivo per
non difendere un comparto! Guardate (lo dico a voi, adesso c'è la
campagna elettorale e passerà): questo comparto sta subendo delle
difficoltà non tanto di finanziamenti quanto di identità. I piccoli
agricoltori sono mortificati dal mancato riconoscimento del lavoro
che svolgono quotidianamente (non parlo alle feste, parlo della
quotidianità); non si sentono più psicologicamente in grado di
svolgere il proprio lavoro, subiscono un'aggressione
pseudo-culturale da parte di altre categorie che si insediano nel
territorio. Dobbiamo essere capaci di difendere questa categoria e
questo comparto. Non mi state a sentire? Urlo! E pazienza, non mi
state a sentire, raccoglieremo fra qualche anno i frutti che
abbiamo seminato.
Presidente
- La parola al Consigliere Sandri.
Sandri (PD)
- Annuncio, come avevo detto prima, che il
"Partito Democratico" voterà favorevolmente questo disegno di
legge, però mi consentirà l'Assessore di dire due parole su quanto
lei ha commentato degli interventi che sono stati fatti in
discussione generale.
Ha ripetuto troppo spesso la questione della confusione.
L'impressione che si ha da questa parte dell'aula è che siete in
qualche modo stupiti che ci sia qualcuno che si occupi di
agricoltura un po' più seriamente di quanto forse non si è fatto in
passato, e che questo territorio, che tradizionalmente è un
territorio politico che è stato occupato pesantemente dal movimento
a cui lei appartiene, forse vi ha portato all'idea che sia qualcosa
di vostro, che non sia di competenza del resto del Consiglio
regionale. Scordatevelo, scordatevelo!
E la confusione, se è riferita ad episodi specifici di cose
dette che non sono corrette o che sono false etc.; io su questo non
intervengo, perché se è successo così c'è confusione, ma,
attenzione, perché una serie di iniziative che sono state prese, ad
esempio legate alla presenza di stalle all'interno dei nostri
villaggi: quella non è confusione, ma è prendere atto di un
problema reale, che è stato percepito molto bene - in particolare
dal collega Bortot - e che è un problema su cui tutti ci dobbiamo
confrontare.
Gradirei che su questi temi si cominciasse a ragionare come per
la sanità, lo sport, gli impianti di risalita, il francese etc.,
che sono temi di tutti, e che il coinvolgere nel dibattito (e nel
momento in cui si predispongono i provvedimenti) anche le forze di
opposizione, che si occupano di questi temi, può essere utile,
perché quando ci si abitua si dà un po' troppo per scontato che le
cose avvengano in un certo modo, mentre chi è all'opposizione è
tendenzialmente più attento a quel che succede sul territorio. Ed è
dall'integrazione di queste due visioni, di chi è abituato a
gestire e di chi invece si sta imparando a gestire, che può venire
fuori qualcosa di utile. Il mondo dell'agricoltura è un mondo che
dobbiamo tutti insieme difendere a spada tratta, perché dipende dal
buon funzionamento di questo se il nostro territorio vive, se il
nostro territorio è funzionale al nostro modo di essere ed è
produttivo, quindi abbiamo tutti l'interesse a fare questo!
Cerchiamo di vedere qualche iniziativa, forse anche
estemporanea, come un contributo positivo e non per arroccarsi
dicendo: "questo è territorio mio". Non credo che questo
arroccamento sia volontà dell'Assessore e sono convinto che abbia
la capacità di confrontarsi su questi temi; chi ci sarà dopo di noi
credo che debba tener conto di questo nuovo clima che si è formato
e dell'esigenza che c'è fra gli agricoltori valdostani, soprattutto
fra gli allevatori, fra coloro che sul territorio difendono questo
sistema tradizionale di guadagnarsi la pagnotta, di mandare dei
segnali nuovi ed importanti, dare delle risposte vere e concrete, e
credo che nessuno, neppure un Assessore dell'"Union Valdôtaine",
abbia la risposta a tutto. Quindi credo che ascoltare un po' di più
in questo senso potrebbe essere utile.
Presidente
- La parola al Consigliere Frassy.
Frassy (CdL)
- Alcune riflessioni a motivazione del voto
di astensione che verrà espresso dal nostro gruppo: un grande
disagio, Assessore, nell'esaminare e nel votare questo tipo di
atto, perché ci dice come l'Europa sia sempre più invadente
rispetto alle competenze di questa Assemblea regionale.
Abbiamo legiferato sulle norme oggetto di questa variazione il
dicembre scorso e ci troviamo a prendere atto che la registrazione,
procedura necessaria affinché quelle norme possano trovare concreta
applicazione, senza determinare quelle procedure di tipo
sanzionatorio o di infrazione che ben conosciamo, necessitano di
una serie di adeguamenti.
Non so se qualcuno ha fatto il conto di questi adeguamenti, ma
non il conto di quello che costeranno in più, ma di quello che
renderanno in meno, perché è evidente che, andando a leggere queste
norme, noi modifichiamo la capacità di dare delle risposte seppure
parziali al comparto dell'agricoltura.
Noi siamo i primi a sostenere che la politica in Valle non può
essere fatta sganciandosi da quelle che sono le logiche nazionali
ed europee, ma diciamo anche che non può essere fatta nella
solitudine in cui questa maggioranza sta operando.
Questa maggioranza ha dimostrato, a conclusione di questa
legislatura, di non aver saputo coltivare collegamenti utili a
livello nazionale con i Governi che si sono succeduti nel
quinquennio della legislatura regionale, e di non aver saputo
mantenere dei rapporti proficui con l'Europa.
La vicenda dei buoni benzina forse è la più eclatante, perché
tocca tutti, ma questa vicenda non va sottovalutata proprio quando
si va in Europa ad inaugurare in pompa magna la nuova sede
regionale, e quando, a bilancio, si stanziano cifre che sono vicine
o superiori al milione di euro, per avere a libro paga qualcosa
come quasi 30 consulenti in giro per l'Italia che dovrebbero
occuparsi di questioni europee. Ecco perché parlavo di disagio:
perché qui fungiamo da coloro che ratificano decisioni prese da
burocrati che stanno in Europa e che non capiscono che la Valle
d'Aosta è una realtà particolare e diversa rispetto alla
particolarità dell'agricoltura in generale, perché l'attenzione
dell'Europa sulle politiche agricole penso che sia notoria, anche
se è un'attenzione che ultimamente sta penalizzando le politiche
agricole italiane a vantaggio di altri Paesi membri dell'Europa. Ma
il dramma è che non c'è una consapevolezza che fare
dell'agricoltura una zona di montagna costa molto di più di quanto
non sia oneroso fare dell'agricoltura in pianura, come può essere
la Pianura padana o in qualsiasi altra pianura europea.
Allora dovremmo oggi ratificare una decisione che sappiamo che
non recepisce le aspettative dei nostri agricoltori, per i quali il
Presidente Caveri dovrebbe pensare, lui che è esperto di
onorificenze e di cerimoniali, di istituire un premio dedicato a
coloro che, contro tutto e contro tutti, rimangono in montagna a
gestire il territorio. Immaginiamo cosa sarebbe il territorio di
questa Regione senza la presenza di agricoltori, che spesso
sacrificano la loro vita per mangiare e per dormire, perché in
molti casi questa è la remunerazione che viene riconosciuta
all'agricoltore: il diritto a vivere.
Se andiamo a leggere alcuni passaggi di queste norme, ci
rendiamo conto che è vietato all'agricoltore produrre utili, nel
senso che l'agricoltore può avere solo aiuti non per incrementare
l'attività produttiva, perché c'è una norma che è significativa e
la voglio ricordare, ed è l'articolo 2 della legge in oggetto che
inserisce nel comma 1, dopo il comma 3 dell'articolo 53, un comma
3bis dove si parla di compensazione delle perdite, e andando avanti
nella norma si dice che non possono essere aumentate le
produttività. L'articolo 1 nell'introduzione del comma 2 che chiude
e precisa la lettera b) del comma 2 dell'articolo 50 della legge n.
32/2007, dice:
"detta maggiorazione non si applica agli
investimenti che comportano un aumento della capacità
produttiva"
; ma quali sono gli investimenti? Sono investimenti
aggiuntivi necessari all'attuazione di norme specifiche, per la
tutela e il miglioramento dell'ambiente. Ma chi dice che il
miglioramento dell'ambiente non deve passare attraverso un aumento
della capacità produttiva? Sembra quasi che sia vietato, per chi
lavora in un settore difficile, fare utili; si nega quel diritto
che è riconosciuto a qualsiasi attività cioè fare degli utili.
Allora la valutazione e il commento politico è che qualcuno, in
questa Regione, dovrà prima o poi, a Roma o a Bruxelles, fare un
discorso su cosa voglia dire fare l'agricoltura in montagna! Perché
non penso che la nostra sia l'unica Regione che sviluppa
un'agricoltura di montagna!
Allora sarebbe bello che, anziché fare i gemellaggi con
improbabili contee e incredibili e amene località che stanno su
isolotti in mezzo al Mar Baltico - sono i gemellaggi che sono stati
pubblicizzati dalla vostra Giunta e dal Presidente Caveri -, si
iniziasse a ragionare con chi ha le problematiche che ha la nostra
Regione e si facesse fronte comune nell'ambito europeo.
Perciò esprimeremo un voto di astensione, proprio perché
riteniamo che questa legge dimostri l'impotenza politica della
vostra Giunta e della vostra maggioranza, di "mettere il naso"
fuori dai confini regionali. Far politica in Valle d'Aosta nel
terzo millennio vuol dire avere la capacità di contare sui tavoli
di Bruxelles, oltre che sui tavoli romani, vuol dire avere i
collegamenti politici necessari alla luce di questa vicenda, ma
potrebbe essere la vicenda che c'è stata sul finire della scorsa
legislazione in merito alle norme che la finanziaria del 2007
andava a modificare, le leggi del 2003 che avevano ridisegnato gli
aiuti in materia di zootecnica.
Perciò, di fronte a questa bandiera bianca che la vostra Giunta
presenta al voto del Consiglio, esprimiamo un voto di astensione
che - sia detto a chiare lettere - non è un voto contrario agli
aiuti di chi vive una situazione di grande coraggio nel perseverare
a voler coltivare zone impervie, ma è un voto di astensione di
fronte all'incapacità politica di dare delle risposte. Queste
risposte sono delle non risposte e noi avremmo auspicato maggior
coraggio e capacità di confrontarsi sugli scenari di Bruxelles e di
Roma.
Presidente
- Pongo in votazione l'articolo 1:
Consiglieri presenti: 30
Votanti e favorevoli: 27
Astenuti: 3 (Frassy, Ottoz, Tibaldi)
Il Consiglio approva.
Presidente
- Pongo in votazione l'articolo 2:
Consiglieri presenti: 30
Votanti e favorevoli: 27
Astenuti: 3 (Frassy, Ottoz, Tibaldi)
Il Consiglio approva.
Presidente
- All'articolo 3 vi è l'emendamento della III
Commissione, che recita:
Emendamento
Prima del comma 1 dell'articolo 3, è inserito il
seguente:
"01. Al comma 2 dell'articolo 54 della l.r. 32/2007, le
parole: "o della produzione media triennale calcolata sui cinque
anni precedenti, escludendo l'anno con la produzione più bassa e
quello con la produzione più elevata" sono soppresse.".
Lo pongo in votazione:
Consiglieri presenti: 31
Votanti e favorevoli: 27
Astenuti: 4 (Frassy, Lattanzi, Ottoz, Tibaldi)
Il Consiglio approva.
Presidente
- Pongo in votazione l'articolo 3 nel testo
così emendato:
Articolo 3
(Modificazioni all'articolo 54 della l.r. 32/2007. Aiuti per
perdite dovute ad avversità atmosferiche)
1. Al comma 2 dell'articolo 54 della l.r.
32/2007, le
parole: "o della produzione media triennale calcolata sui cinque
anni precedenti, escludendo l'anno con la produzione più bassa e
quello con la produzione più elevata" sono soppresse.
2. Il comma 3 dell'articolo 54 della l.r. 32/2007 è
sostituito dal seguente:
"3. Ai fini della concessione degli aiuti di cui al comma 1,
la riduzione del reddito è calcolata sottraendo il risultato
ottenuto moltiplicando i quantitativi prodotti nell'anno in cui si
sono verificate le avversità atmosferiche per il prezzo medio di
vendita ottenuto in tale anno dal risultato ottenuto moltiplicando
i quantitativi medi annui prodotti nei tre anni precedenti per il
prezzo medio di vendita ottenuto durante lo stesso periodo di
riferimento.".
3. Dopo il comma 6 dell'articolo 54 della l.r. 32/2007, è
aggiunto il seguente:
"6bis. I regimi di aiuto devono essere introdotti entro tre
anni dal verificarsi delle spese o delle perdite. Gli aiuti devono
essere versati entro quattro anni dal verificarsi delle spese o
delle perdite.".
Lo pongo in votazione:
Consiglieri presenti: 31
Votanti e favorevoli: 27
Astenuti: 4 (Frassy, Lattanzi, Ottoz, Tibaldi)
Il Consiglio approva.
Presidente
- Pongo in votazione l'articolo 4:
Consiglieri presenti: 32
Votanti e favorevoli: 28
Astenuti: 4 (Frassy, Lattanzi, Ottoz, Tibaldi)
Il Consiglio approva.
Presidente
- Pongo in votazione l'articolo 5:
Consiglieri presenti: 32
Votanti e favorevoli: 28
Astenuti: 4 (Frassy, Lattanzi, Ottoz, Tibaldi)
Il Consiglio approva.
Presidente
- Pongo in votazione l'articolo 6:
Consiglieri presenti: 32
Votanti e favorevoli: 28
Astenuti: 4 (Frassy, Lattanzi, Ottoz, Tibaldi)
Il Consiglio approva.
Presidente
- Pongo in votazione l'articolo 7:
Consiglieri presenti: 32
Votanti e favorevoli: 28
Astenuti: 4 (Frassy, Lattanzi, Ottoz, Tibaldi)
Il Consiglio approva.
Presidente
- Pongo in votazione l'articolo 8:
Consiglieri presenti: 32
Votanti e favorevoli: 28
Astenuti: 4 (Frassy, Lattanzi, Ottoz, Tibaldi)
Il Consiglio approva.
Presidente
- La parola al Consigliere Frassy
sull'articolo 9.
Frassy (CdL)
- Su questo articolo voteremo a favore,
perché prendiamo atto che quello che non era possibile nel momento
in cui venne data, con sette anni di ritardo, attuazione alla
richiesta che la nostra parte politica sin dalla scorsa legislatura
avanzava, ossia la costituzione di un'agenzia regionale come
ufficiale pagatore, è possibile ora con l'integrazione di quelle
funzioni di certificazione che avevamo già all'epoca sostenuto.
Perciò prendiamo atto che avevamo visto bene anche in questo caso,
me lo consenta Presidente, di conseguenza esprimeremo un voto a
favore sull'articolo 9.
Presidente
- Pongo in votazione l'articolo 9:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 10:
Consiglieri presenti: 28
Votanti e favorevoli: 24
Astenuti: 4 (Frassy, Lattanzi, Ottoz, Tibaldi)
Il Consiglio approva.
Presidente
- Pongo in votazione il disegno di legge nel
suo complesso:
Consiglieri presenti: 31
Votanti e favorevoli: 27
Astenuti: 4 (Frassy, Lattanzi, Ottoz, Tibaldi)
Il Consiglio approva.
