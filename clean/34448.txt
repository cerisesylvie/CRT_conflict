Classificazione
CREDITO



Oggetto del Consiglio n. 2229 del 8 febbraio 2012 - Resoconto
OGGETTO N. 2229/XIII - Ritiro della mozione: "Invito
all'Assessore regionale al bilancio, finanze e patrimonio a
riferire alla competente Commissione consiliare circa la vicenda
emersa nel quadro degli accertamenti svolti dalla Banca d'Italia
presso un istituto di credito valdostano".
Mozione
Il Consiglio regionale
Gli organi di stampa locali riportano la notizia di un
presunto giro di assegni per un valore di 40 milioni e 700 mila
euro negli anni 2009 e 2010 e di due finanziamenti per 400 mila
euro nell'estate del 2009 ritenuti, nel quadro di accertamenti
svolti dalla Banca d'Italia presso un istituto di credito
valdostano, privi di giustificazione;
Alla data del 27 gennaio, l'Assessore Lavoyer ha comunicato
alla stampa la propria decisione di "non rilasciare
dichiarazioni";
Ritenendo che la trasparenza e la correttezza nella gestione
anche del proprio patrimonio personale siano sempre necessarie da
parte degli amministratori pubblici e che questa necessità
costituisca, per chi è delegato ad amministrare le finanze
dell'intera Regione, un imperativo di assoluta evidenza;
Considerando perciò necessario che l'Assessore alle Finanze
Claudio Lavoyer faccia subito, nelle sedi competenti, piena luce
sulla vicenda in cui i giornali lo hanno chiamato in causa e fughi
ogni possibile dubbio sulla sua condotta di fronte al Consiglio
regionale che lo ha eletto alla funzione di Assessore al Bilancio,
Finanze e Patrimonio;
Impegna
l'Assessore al Bilancio, Finanze e Patrimonio, Claudio
Lavoyer a riferire con la massima urgenza alla competente
Commissione del Consiglio regionale circa la propria condotta nella
vicenda che lo vede coinvolto.
F.to: Louvin - Bertin - Giuseppe Cerise - Chatrian - Patrizia
Morelli
Presidente
- La parola al Consigliere Louvin.
Louvin (ALPE)
- Grazie Presidente.
I colleghi ricorderanno che la mozione era stata introdotta nel
momento in cui la vicenda, che ci ha ampiamente intrattenuti nel
corso del pomeriggio, era ancora in gestazione ed era normale, al
tempo stesso prudente e aperto al divenire di questi giorni
successivi, che le forze di opposizione chiedessero, come hanno
chiesto da parte di ALPE, di riferire alla commissione consiliare
sulla vicenda che ha interessato l'Assessore Lavoyer.
Oggi abbiamo esaurito un dibattito che riguarda la chiusura
dell'esperienza assessorile dell'Assessore Lavoyer in questa fase,
ma nulla naturalmente è ancora emerso ed è stato approfondito in
relazione a queste vicende. Lo strumento però non è più idoneo,
perché chiedeva ad un componente dell'Esecutivo di riferire su una
posizione che lo interessava. Abbiamo già detto ampiamente, con noi
anche altri nel corso del dibattito, l'auspicio che ci sia la più
ampia chiarezza sulla vicenda che ha originato le dimissioni
dell'Assessore Lavoyer, ma al momento questo strumento sul piano
del lavoro consiliare perde il suo interesse ed il suo scopo
specifico. Pertanto la mozione è ritirata. Grazie.
Presidente
- La mozione viene ritirata.
Il Consiglio prende atto del ritiro.
Presidente
- Essendo stato espletato l'intero ordine del
giorno, dichiaro conclusi i lavori dell'odierna adunanza del
Consiglio regionale.
La seduta è tolta.
---
L'adunanza termina alle ore 20,10.
