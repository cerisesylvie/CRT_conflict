Classificazione
OPERE PUBBLICHE


Resoconto integrale del dibattito dell'aula
Oggetto del Consiglio n. 142 del 15 ottobre 2003 - Resoconto
OGGETTO N. 142/XII - Intendimenti dell'Amministrazione regionale
in merito alla qualificazione degli appalti di lavori pubblici
inferiori alla soglia comunitaria. (Interpellanza)
Interpellanza
Premesso che
- La legge regionale 40/2001 è stata emanata a seguito della
sentenza della Corte Costituzionale 207 del 26/06/01 che dichiarava
l'illegittimità dell'Albo regionale di preselezione istituito
dall'articolo 23 della L.R. 12/96;
- Il sistema di qualificazione in sede di gara delle imprese
per gli appalti di interesse regionale con importi a base d'asta
non superiori a 1.032.913,00 euro scade alla riattivazione
dell'Albo regionale di preselezione e comunque il 31/12/03
- Ad oggi la materia non è più stata affrontata
il sottoscritto Consigliere regionale
Interpella
Il Presidente della Regione per sapere quali siano le
intenzioni della maggioranza sulla materia indicata in
premessa.
F.to: Frassy
Président - La parole au Conseiller Frassy.
Frassy (CdL) - Questa interpellanza prende le mosse da una serie
di vicende, già affrontate nel corso della scorsa legislatura, che
sono ritornate di grande attualità per l'imminente scadenza della
legge n. 40/01 - legge a termine - in quanto gli effetti della
stessa cesseranno di valere al 31 dicembre 2003, e per la
recentissima sentenza della Corte costituzionale, la n. 302, resa
nota nei giorni scorsi. Tale sentenza ribadisce la competenza della
regioni a statuto speciale in relazione alla materia complessa
della qualificazione che viene richiesta alle aziende partecipanti
agli appalti pubblici.
Questo Consiglio, sull'onda di un'altra sentenza della Corte
costituzionale, sfavorevole che aveva "cassato" la norma dell'albo
di preselezione della legge regionale n. 12 sugli appalti, aveva
inteso prendere una pausa di riflessione, per capire se i
meccanismi che sovrintendevano a questa particolarità, che la
regione si era data nell'ambito dei lavori pubblici, potesse essere
sostenuta; l'allora Assessore ai lavori pubblici disse che era
prematuro ipotizzare una legge non a termine - in quanto era
pendente un ricorso alla Corte costituzionale sul decreto n. 34 - e
che era opportuno aspettare la risposta della Corte prima di
decidere cosa fare a livello di regolamentazione regionale.
Oggi il quadro è più chiaro, perché il ricorso a cui faceva
riferimento l'Assessore ai lavori pubblici è stato oggetto di
giudizio da parte della Corte costituzionale, che ha dato ragione
alle regioni a statuto speciale. Oggi è chiaro che la normativa
messa in atto dal "Governo Prodi" e poi da D'Alema nella
regolamentazione della materia dei lavori pubblici non può trovare
applicazione sino al punto di determinare i criteri di
qualificazione nelle regioni come la nostra, che sono a statuto
speciale.
Avevamo espresso una perplessità nell'ambito del dibattito sulla
legge regionale n. 40/01, ossia che una legge a termine 31 dicembre
2003 corresse il rischio di essere lasciata in eredità alla
legislatura successiva, in quanto la legislatura finiva a giugno.
Devo dire che, da questo punto di vista, siamo stati profeti,
perché effettivamente la scorsa legislatura è terminata senza che
il Consiglio tornasse sull'argomento.
Noi chiediamo all'Assessore, ma soprattutto al Presidente per il
discorso della collegialità della Giunta e delle scelte che devono
essere supportate dalla maggioranza, che intendimento ha questa
maggioranza in relazione alla regolamentazione della materia, della
qualificazione dei requisiti delle aziende interessate a
partecipare agli appalti pubblici. Tale questione non è di poco
conto, né di pura curiosità: è una questione che ha dei riflessi
economici non indifferenti. L'Assessore ai lavori pubblici sa bene
che, se sino ad oggi aziende operanti nell'ambito regionale hanno
potuto partecipare agli appalti pubblici senza dover ricorrere alla
cerficazione "SOA", domani non sarà più così, salvo che vengano
adottati, dal 1° gennaio 2004, provvedimenti differenti. La
certificazione "SOA" è un meccanismo complesso e oneroso -
aggiungiamo noi - perché si parla di cifre importanti che vanno
nell'ordine di oltre 5.000 euro per certificazioni aventi validità
triennale.
Con questa interpellanza poniamo il problema con un certo
anticipo rispetto alla scadenza della legge n. 40 - 31 dicembre
2003 -, ma evidenziamo che una risposta, al di là del percorso
legislativo, va data quanto prima, perché parecchie imprese che
operano in questa regione ed operano esclusivamente nell'ambito dei
lavori pubblici di questa regione, proprio in queste settimane
stanno domandandosi se sia il caso o meno di ricorrere al
meccanismo della certificazione "SOA", con le conseguenze di tipo
economico a cui facevo riferimento poc'anzi. Questo è il senso
dell'interpellanza; aspettiamo una risposta puntuale in
considerazione delle scadenze ravvicinate.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Effettivamente, come ha sottolineato il
Consigliere Frassy, ci troviamo di fronte ad una materia complessa
e ad una serie di problemi che sono fra di loro tutti correlati,
non facilmente sviscerabile.
In data 6 giugno 2001, con la sentenza n. 207, la Corte
costituzionale ha dichiarato l'illegittimità costituzionale
dell'articolo 23, commi 1 e 9, della legge regionale della Valle
d'Aosta 20 giugno 1996, n. 12 (legge regionale in materia di lavori
pubblici), nella parte in cui prevede, come condizione necessaria
per la partecipazione alle gare per l'affidamento degli appalti di
lavori pubblici contemplati, l'iscrizione ad un albo regionale di
preselezione. Fino alla data di pubblicazione di questa sentenza,
cioè il 26 giugno 2001, in Valle d'Aosta operava l'albo regionale
di preselezione delle imprese che permetteva a queste, una volta
iscritte in questo elenco tenuto dal Dipartimento opere pubbliche
dell'Assessorato territorio, ambiente e opere pubbliche, la
partecipazione alle gare d'appalto per importi fino a Lire
1.800.000.000; al di sopra di tali importi si applicavano le
normative previste dalle leggi nazionali vigenti per la
partecipazione alle gare.
Con la deliberazione n. 2506 del 9 luglio 2001, la Giunta
regionale, alla luce della sentenza della Corte costituzionale n.
207/2001, decideva di sospendere l'efficacia dell'albo regionale di
preselezione di cui all'articolo 23 della legge n. 12 e successive
modificazioni ed integrazioni, e di revocare le deliberazioni
attuative. La sospensione dell'albo è stata concordata all'interno
della Consulta - organo consultivo previsto dalla legge regionale
n. 12/1996 in cui sono rappresentati imprese, artigiani, sindacati
e amministrazione -, in quanto sono stati ritenuti molto esigui i
vantaggi di una qualificazione parallela a quella nazionale.
I soggetti che intendevano partecipare alle gare d'appalto di
lavori pubblici, fino al 31 dicembre 2001, dovevano qualificarsi
mediante la dimostrazione in sede di gara del possesso dei
requisiti tecnico-economico-finanziari (cifra d'affari in lavori,
svolgimento di lavori simili, costo del personale, attrezzatura
tecnica dell'impresa, tutti riferiti al quinquennio precedente)
previsti dagli articoli 28, 31 e 32 del D.P.R. n. 34 del 25 gennaio
2000 "Regolamento recante istituzione del sistema di qualificazione
per gli esecutori di lavori pubblici, ai sensi dell'articolo 8
della legge 11 febbraio 1994, n. 109".
Dal 1 gennaio 2002 diventava obbligatorio per la partecipazione
alle gare d'appalto dei lavori pubblici il certificato "SOA" per
tutti i soggetti, in quanto cessava il regime transitorio di
qualificazione previsto dagli articoli 31 e 32 del D.P.R. n.
34/2000. Dal 9 gennaio 2002, data di entrata in vigore della legge
27 dicembre 2001 n. 40 "Norme in materia di partecipazione alle
gare di appalto per l'affidamento di lavori pubblici" e fino al 31
dicembre 2003, le imprese possono partecipare alle procedure dei
lavori pubblici fino a Lire 2.000.000.000 (euro 1.032.913)
dimostrando, in gara, il possesso dei requisiti tecnici, economici
e finanziari in deroga al possesso del certificato "SOA" previsto
dall'articolo 2, comma 1, lettera p) del D.P.R. n. 34/2000.
Nell'anno 2002 l'Assessorato opere pubbliche ha esperito
complessivamente 88 gare di lavori pubblici, di cui 38 ricadenti
nell'ambito di applicazione della legge n. 40/2001. In queste 38
gare si sono avvalse della possibilità di qualificarsi ai sensi
della legge regionale n. 40/2001 28 imprese.
Nell'anno 2003, e fino ad oggi, l'Assessorato ha esperito
complessivamente 60 gare di lavori pubblici, di cui 40 ricadenti
nell'ambito di applicazione della legge n. 40/2001. In queste 40
gare si sono avvalse della possibilità di qualificarsi ai sensi
della legge n. 40/2001 solo 5 imprese; quindi, i soggetti
qualificatisi in gara ai sensi della legge regionale n. 40/2001 si
sono marcatamente ridotti, passando da 28 nell'anno 2002 a 5
nell'anno 2003, in virtù del fatto che quasi tutte le imprese
partecipanti alle gare posseggono la certificazione "SOA".
È vero affermare che la legge n. 40/2001 è risultata in effetti
utile a tutte le imprese che, nell'anno 2002, non avevano ottenuto
il certificato "SOA" previsto dal D.P.R. n. 34/2000 e che quindi
sarebbero restate al di fuori dalla possibilità di eseguire lavori
di interesse pubblico. Di conseguenza, fatte queste valutazioni,
possiamo ritenere che la legge regionale n. 40/2001 si configuri
come una "legge ponte", a termine, e che, ad oggi, di fatto, abbia
esaurito la sua funzione. Si evidenzia poi che la procedura di
affidamento di un lavoro pubblico, rientrante nell'operatività
della legge n. 40/2001 (importo dei lavori a base d'asta inferiore
o uguale ad euro 1.032.913), comporta un forte allungamento dei
tempi di aggiudicazione che supera i 60 giorni, poiché si rendono
necessarie due sedute della commissione di gara per verificare a
campione la veridicità delle dichiarazioni sostitutive presentate
dalle imprese.
Infine, la Corte costituzionale, con la sentenza n. 302 del 23
settembre 2003, ha dichiarato che il D.P.R. n. 34/2000 è
incostituzionale nella parte in cui dispone la propria
applicabilità alle regioni, anche a statuto speciale, e alle
province autonome, per non essere le stesse comprese fra i
destinatari del regolamento, confermando il principio che i
regolamenti governativi, compresi quelli delegati, non sono
legittimati a disciplinare materie di competenza regionale o
provinciale. In verità, lo Stato ha sempre ritenuto che la
qualificazione dei lavori pubblici attenesse più alla disciplina
del mercato che non alla materia dei lavori pubblici e, pertanto,
ha sempre rivendicato a sé la propria competenza esclusiva.
A seguito della predetta sentenza c'è un'attenzione da parte di
tutte le regioni, in particolare quelle a statuto speciale, per
vedere di aprire un tavolo, per capire se lo Stato - come potrebbe
fare - voglia perseguire nella strada di rivendicare a sé questa
competenza; a questo punto, però, dovrebbe farlo con uno strumento
legislativo adeguato - legge, e non regolamento governativo, perché
la Corte costituzionale non ammette i regolamenti - per superare la
censura della Corte costituzionale oppure riconoscere - questa è la
lotta che intendono portare avanti le regioni - la competenza alle
regioni nella materia della qualificazione delle imprese.
Se prevalesse quest'ultima linea, nei prossimi mesi
l'Amministrazione regionale, confrontandosi nelle sedi
istituzionali con le altre regioni, dovrebbe adottare un
regolamento regionale di qualificazione, partendo dalle esperienze
maturate con l'albo regionale di preselezione a suo tempo
istituito. Nel frattempo, la Regione ha cominciato a fare un
riesame della legge n. 12, per vedere in quali parti questa legge
potrebbe essere perfezionata onde poter rispondere meglio alle
esigenze del mercato e dell'imprenditoria locale, nonché
nell'interesse più generale dell'esecuzione delle opere
pubbliche.
Président - La parole au Conseiller Frassy.
Frassy (CdL) - Ho ascoltato con attenzione la risposta
dell'Assessore Cerise e devo dire che ho la difficoltà di capire
alla fine quale sia la linea della maggioranza, dell'Esecutivo.
Nella prima parte della risposta, l'Assessore ha detto che la
legge n. 40 è una "legge ponte", che ha esaurito la sua finalità;
immagino si riferisse non solo al termine di scadenza insito nello
stesso dispositivo legislativo, ma anche alla funzionalità di un
meccanismo legislativo che vada a ritagliare un'isola a sé stante
rispetto al meccanismo di certificazione tramite "SOA". Alla fine
dell'intervento, mi però sembra di aver capito che vi sia uno
spiraglio del tipo: "valuteremo anche con le altre regioni se sia
il caso o meno di fare qualcosa, comunque l'Assessorato sta
riesaminando la legge n. 12".
Su questa impostazione voglio fare due riflessioni: la prima,
sui dati che l'Assessore ci ha fornito e, prima di entrare nel
merito dei dati, vorrei solo dire: nel 2002, gennaio-dicembre, 88
gare; nel primo semestre 2003, 60 gare. È un dato interessante che
spiega molti fenomeni politici di questa "Regione"! Attenzione, le
imprese che si sono avvalse del meccanismo di qualificazione in
gara, crollate a 5 nel primo semestre 2003 rispetto alle 28 del
2002, sono un dato che va interpretato non come una progressione
irreversibile, perché la certificazione "SOA" non è a vita, ma deve
essere rinnovata periodicamente. Il che vuol dire che se le
imprese, a fronte di una legge a scadenza, si sono attrezzate per
la certificazione "SOA", di fronte a un meccanismo legislativo che
dovesse essere messo in piedi da questo Consiglio che prescinda
dalla certificazione "SOA", non andranno a rinnovare quelle
certificazioni onerose come sono le certificazioni "SOA"!
Il dato che lei ci ha fornito va bene, ma ha una doppia chiave
di lettura, proprio perché la certificazione "SOA" è una
certificazione a scadenza che deve essere rinnovata. Questo è un
grosso problema perché sappiamo come incidono le opere pubbliche
nell'ambito della ripartizione delle risorse regionali, sappiamo
come incide la partecipazione delle imprese valdostane nella "fetta
di torta" degli appalti pubblici regionali e comunali; vi sono
parecchie piccole imprese che operano esclusivamente nell'ambito
dei confini regionali e, tolti i pochi grossi appalti, queste
imprese potrebbero benissimo fare a meno di ricorrere al meccanismo
della certificazione "SOA".
Mi sembra di poter affermare che, su un problema di questo
genere, ancora una volta, questa Giunta "decida di non decidere".
Sul casinò, "i tempi non sono maturi", bisogna riflettere, bisogna
valutare; sugli zainetti, che può sembrare una parentesi banale, ma
che non lo è poi così tanto per il numero di ragazzi che vengono
coinvolti, fra le battute serie e quelle meno serie, non si decide,
perché si dice che "il problema non esiste"; sull'industria,
l'Assessore Ferraris - che non vediamo, probabilmente si starà
occupando dell'ennesima crisi del giorno! - sappiamo bene quali
sono le "non risposte" che dà (il caso della "Thermoplay" penso sia
un caso eclatante, a rischio di far emigrare un'azienda che dà
occupazione, un'azienda che, rispetto a tante altre tenute in piedi
dai sussidi pubblici, cammina con le sue gambe, probabilmente per
le risposte che non date, per le leggi che non volete fare, che non
volete cambiare; probabilmente, anche qui, avremo sorprese
amare!).
Allora, prendiamo atto, Assessore Cerise e Presidente Perrin,
che questa è una Giunta "di transizione", una "Giunta ponte"; non
abbiamo capito dove finisca questo ponte, però la sensazione è che
questa sia una "Giunta ponte"! Attendiamo di percorrere insieme a
voi questo "ponte" e speriamo che l'approdo finale sia migliore del
punto di partenza!
