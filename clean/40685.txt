Classificazione
ISTRUZIONE PUBBLICA
TRASPORTI E VIABILITÀ
Trasporti



Oggetto del Consiglio n. 61 del 26 luglio 2018 - Resoconto
OGGETTO N. 61/XV - Interpellanza: "Interventi di
razionalizzazione del sistema di trasporti a partire dal prossimo
anno scolastico".
Bianchi (Presidente) -
Punto n. 24 dell'ordine del
giorno. La parola alla Consigliera Minelli per l'illustrazione.
Minelli (IC) -
A differenza del gruppo dell'UVP, non
ritiriamo il provvedimento, visto il tema che riguarda in parte la
questione urgente dei trasporti per il prossimo anno
scolastico.
L'interpellanza si compone sostanzialmente di tre questioni: la
prima riguarda il trasporto scolastico, ma non solo, relativo in
particolare agli utenti delle vallate laterali; la seconda è legata
di più ai costi di questo trasporto, che ricadono sugli utenti; la
terza questione, più generale, riguarda le iniziative che si
intendono portare avanti per promuovere l'uso del trasporto
pubblico. Abbiamo rilevato come - ed era una cosa che sapevamo già
- al termine di ogni anno scolastico molte corse dei mezzi del
trasporto pubblico su gomma vengano immediatamente soppresse il
giorno successivo all'ultima giornata di lezione, senza tenere
conto delle necessità di tutti quegli utenti non scolastici che
nelle vallate laterali usano il sistema di trasporto pubblico e
nemmeno di quegli studenti che sono impegnati durante il mese di
giugno nelle prove d'esame di licenza della scuola secondaria
inferiore e negli esami di maturità, con un disagio significativo
per tutti. Faccio riferimento in modo particolare a due realtà che
conosco: quelle della valle di Gressoney e della valle di
Champorcher, dove anche quest'anno si è dovuto ritardare le prove
di esame proprio perché i ragazzi non riuscivano ad arrivare in
orario. Credo sia soltanto una delle realtà scolastiche che ha
dovuto prendere in considerazione questa situazione. Questo è un
disagio per tutti, ovviamente soprattutto per i ragazzi minori di
18 anni, ma anche per tutti i residenti che usufruiscono del
servizio di trasporto pubblico. Non solo: il periodo estivo,
proprio quando viene a mancare praticamente - abbiamo fatto il
calcolo - quasi la metà delle corse, è un momento di forte attività
lavorativa in queste vallate: ci sono i turisti che si muovono, ma
anche i dipendenti stagionali che lavorano, e questo è per tutti un
ulteriore disagio.
L'altra questione riguarda gli abbonamenti riservati a studenti
che prevedono normalmente soltanto un'andata e ritorno giornaliera
- una terza corsa viene sempre e comunque pagata su un'unica tratta
-, a differenza di ciò che accade invece in molte altre realtà. Ciò
porta a dover fare spesso due abbonamenti, talvolta anche - ci è
stato segnalato - con due gestori diversi per potersi recare a
scuola. C'è stato poi lo scorso anno un problema significativo
anche per il trasporto cittadino di Aosta per gli studenti che ha
fatto registrare disagi nelle prime settimane di scuola che
crediamo si riproporranno quest'anno, in particolare in relazione
al trasferimento degli studenti del Manzetti in altra sede, com'è
stato ricordato precedentemente dalla collega Pulz e nella risposta
dell'Assessore. Per alcune tratte poi è necessario dimostrare di
studiare o di lavorare in un luogo specifico per acquistare
l'abbonamento al mezzo pubblico; quindi per avere un abbonamento
bisogna dimostrare non soltanto di usufruire come cittadini di un
trasporto pubblico, ma di dover essere allocati in una sede di
studio o di lavoro precisa. Noi siamo convinti che occorra
promuovere e incentivare presso tutti i cittadini, ma in
particolare verso i giovani, l'uso dei mezzi pubblici in un'ottica
completamente diversa della mobilità e in un'ottica della
salvaguardia dell'ambiente, che deve assolutamente essere
maggiormente tutelato anche per quello che riguarda l'aspetto dei
trasporti.
Le domande che noi poniamo all'assessore competente in questa
interpellanza sono dunque quattro: "
quali provvedimenti intende
adottare per fare fronte alle situazioni di disagio...
"
che sono state espresse
; "se è prevista, a partire dal
prossimo anno scolastico, una razionalizzazione del sistema di
trasporti, che tenga conto delle necessità degli studenti, sia per
quanto riguarda la normale attività didattica...
", e la
frequenza delle lezioni, ma anche per l'extra scuola. Ricordo che
ci sono molte scuole che offrono dei corsi opzionali pomeridiani e
spesso i ragazzi, lo so per esperienza diretta, non usufruiscono di
nessun servizio pubblico che li riporti verso le loro abitazioni.
L'altra cosa importante è capire se c'è l'intenzione di
coinvolgere, nel momento in cui si fanno con le ditte appaltatrici
gli orari relativi al trasporto pubblico, i dirigenti scolastici;
ci siamo infatti informati e abbiamo appurato che, tranne in alcune
situazioni di emergenza - una delle quali conosco molto bene perché
l'ho gestita in prima persona come genitore -, normalmente i
dirigenti scolastici non vengono nemmeno sentiti. Quando li abbiamo
contattati, ci hanno detto che sarebbe un segnale importante per
loro avere un contatto nella fase di progettazione, perché
avrebbero sicuramente delle richieste da avanzare, che porterebbero
ad una maggiore razionalizzazione forse anche, in alcuni casi, in
un'ottica di risparmio. Terza cosa: vorremmo sapere se
quest'Amministrazione ritiene un obiettivo strategico quello di
promuovere in tutti i modi e in tutte le forme l'utilizzo del
trasporto pubblico da parte delle giovani generazioni in
particolare, perché sono loro che dovranno in futuro occuparsi di
questo modo diverso di intendere la mobilità. Infine, l'ultima
domanda è: "quali azioni concrete si intendono assumere per
raggiungere tale obiettivo".
Dalle ore 10:05 riassume la presidenza il Presidente
Fosson
.
Fosson (Presidente) -
La parola all'Assessore Restano per
la risposta.
Restano (AC-SA-PNV) -
Per rispondere in maniera
esaustiva, occorre fare un piccolo passo indietro. Come Lei ha già
potuto intendere in audizione in commissione, per contribuire al
risanamento dei conti pubblici richiesti dallo Stato, a partire dal
2013 si è reso necessario ridurre le risorse regionali relative al
trasporto pubblico passando dai 21,5 milioni di euro del 2012, dove
i servizi erano garantiti, per arrivare nel 2018 a 14,86 milioni di
euro. Questa pesante contrazione, che corrisponde al 33 percento,
ha dovuto accompagnarsi ad una conseguente riorganizzazione e direi
ottimizzazione dei servizi, tra cui, ad esempio, la revisione di
alcune linee per le quali sono state mantenute unicamente le corse
scolastiche, come avete giustamente accennato voi. Questo tipo di
razionalizzazione è stata operata sulla base di un'attenta analisi
dei dati di traffico, cercando tuttavia di implementare
parallelamente i servizi di diversa natura proprio per garantire
gli spostamenti, com'è accaduto nei comuni di Verrayes,
Saint-Denis, Perloz  introducendo all'articolo 59 della legge
regionale il terzo comma che prevede una contribuzione, in
percentuale variabile definita nel dettaglio da una delibera
regionale del 2016, su specifici servizi a chiamata attivabili
dagli Enti locali per specifiche esigenze. Su tutto ciò  giova
ricordare che l'autonomia scolastica consente ad ogni singolo
Consiglio di Istituto di fissare gli orari delle lezioni in maniera
del tutto indipendente e questo fa sì che non ci sia uniformità sul
territorio tra la durata delle lezioni (settimana corta o con il
sabato di lezione),  quella degli orari di entrata e di uscita
rispetto ai  pomeriggi di rientro a scuola. Con questa
situazione si è costretti a prevedere servizi per tutte le scuole a
tutti gli orari, accrescendo la spesa e le difficoltà organizzative
per i mezzi e gli autisti. In ogni caso penso che da parte di ogni
Governo che si è alternato alla guida dell'Amministrazione
regionale ci sia stata una precisa attenzione alle esigenze della
popolazione e alle necessità degli studenti e per di più
l'Amministrazione regionale riconosce ed esalta il valore turistico
del suo territorio, però sempre nei limiti delle risorse
disponibili. L'Amministrazione quindi attiva e garantisce la spesa
fino alla concorrenza del 70 percento dei servizi di trasporto
turistici previsti dalla legge regionale n. 29/1997: possono essere
linee
ad hoc
istituite in determinati periodi dell'anno
(inverno/estate), o intensificazioni, o prolungamenti di linee già
esistenti. È evidente che un'ulteriore implementazione dei servizi
può avvenire unicamente incrementando gli stanziamenti
finanziari.
Per quanto attiene agli abbonamenti, vengono applicate le
tariffe previste dalla delibera n. 1048/2014, con i relativi sconti
a seconda dei percorsi e della tipologia di linea urbana o
extraurbana. Va detto che il tema è alquanto complesso e delicato
e, a mio modo di vedere, va affrontato nel suo insieme. Non bisogna
infatti dimenticare che coloro che acquistano abbonamenti
ferroviari beneficiano di uno sconto pari al 30 percento, con spesa
totalmente a carico della Regione, quindi l'abbonamento del treno
risulta di fatto più vantaggioso rispetto a al trasporto su gomma,
creando una disparità sulla quale si dovrà riflettere. L'ambito più
indicato nel quale affrontare molte delle problematiche evidenziate
è quello del piano regionale dei trasporti, la cui predisposizione
è stata deliberata nell'agosto 2017. In questi mesi è in corso di
elaborazione la bozza del piano, che terrà conto di queste ed altre
importanti questioni in modo da affrontare il tema della mobilità
delle persone e delle merci in modo complessivo, strategico e
coordinato. Tale documento dovrà essere discusso e approvato
collegialmente dal Consiglio regionale. Peraltro questo tema, così
come la promozione del trasporto pubblico, è contemplato anche
nella legge regionale n. 22/2016 (Disposizioni per una ferrovia
moderna e un efficiente sistema pubblico integrato dei trasporti),
e la bozza del programma strategico di interventi è già stata
trasmessa alla competente commissione. Ovviamente le linee di
indirizzo di questi due importanti documenti strategici dovranno
essere allineate tra loro.
Per quanto attiene più strettamente ai trasporti scolastici,
quindi a paventati disservizi che potrebbero verificarsi a seguito
dello spostamento di sedi scolastiche, l'Assessorato ha sempre
risposto con solerzia a tali modifiche con risorse proprie e in
tempi assolutamente celeri. Tra le situazioni più critiche posso
ricordare: l'accorpamento del polo scolastico di Verrès nel 2014; i
potenziamenti delle corse resisi necessarie sui percorsi di
Chatillon/Verrès, Chatillon/Aosta, Bionaz/Aosta, Aosta/Courmayeur;
le corse aggiuntive pomeridiane istituite
ad hoc
per gli
studenti del Don Bosco di Chatillon, del
Projet Formation
di
Châtillon, per gli studenti delle scuole medie di Châtillon verso
Verrayes e Saint-Denis; le corse
ad hoc
istituite a seguito
dello spostamento dell'Istituto Regina Maria Adelaide da via Torino
in via Chambéry; le deviazioni delle corse dalla Valle del Gran San
Bernardo per gli studenti dell'
Institut agricole.
Le posso
dire per esperienza personale che le navette ad inizio scuola lo
scorso anno c'erano e sono sempre state utilizzate prevalentemente
dagli studenti aostani che portavano via il posto a quelli che
arrivavano in treno dalle vallate laterali, quindi era stato
affrontato appositamente dalla Giunta ed è stato seguito nel
dettaglio: questo lo dico a tutela anche di chi c'è stato prima di
me, e lo dimostrano i fatti l'attenzione che si è posta verso gli
studenti e verso le problematiche.
Certo è che l'educazione dei nostri studenti ad utilizzare mezzi
alternativi e a percorrere quel chilometro che c'è di distanza tra
la stazione e le sedi scolastiche è importante. La valutazione è
proprio questa:  a volte si possono fare 500 metri a piedi,
anziché utilizzare le navette e sovraffollare questi servizi che
sono molto costosi. Credo  sia importantissimo che tutti
insieme ci si impegni su questo, magari attraversando  Aosta
in dieci minuti a piedi lentamente. È una valutazione che dobbiamo
fare, non possiamo sovraffollare la città di mezzi pubblici. Certo
è che la riduzione degli stanziamenti ha tolto spazio, però vorrei
sottolineare che abbiamo tolto anche la navetta che va
all'ospedale: la cosiddetta "Navetta rossa", che ha una valenza a
volte anche superiore a quella degli studenti. Queste sono
riflessioni che dovremo fare sul piano regionale dei trasporti e, a
mio modesto modo di vedere, non possono essere demandate ai singoli
politici quali siamo noi, ma devono essere oggetto di uno studio,
forse da commissionare  ad una Società  terza, ma anche
coinvolgendo dei professionisti che quotidianamente lavorano su
questo tema, perché spostare di 5 minuti una corsa all'inizio di
una vallata , per esempio, vuol dire arrivare a fondo valle con
variazioni d'orari di 30 minuti e far saltare un piano che è stato
oggetto di approfonditi studi da parte dei tecnici preposti. Per
rispondere a volte ad un'esigenza singola, i si va quindi a
danneggiare un piano strategico molto importante; vale a dire : noi
possiamo dare gli indirizzi sui quali tutti concordiamo, credo però
che spetti ai tecnici dare le risposte che ritengo persone 
professionalmente altamente qualificati e pronte a dare ogni tipo
di risposta, come abbiamo visto anche in tempi brevi. Detto
ciò  per quanto riguarda il prossimo anno scolastico sono a
disposizione, ma dobbiamo però attendere un progetto globale che è
quello del piano regionale.
Per quanto riguarda la risposta alla seconda domanda: "
se è
prevista, a partire dal prossimo anno scolastico, una
razionalizzazione del sistema dei trasporti, che tenga conto delle
necessità degli studenti...
", va detto che, a seguito di una
mozione del Consiglio regionale del 2016, sono convocate al tavolo
in un'apposita Commissione del 2016 la Soprintendenza, il
Dipartimento dei trasporti e tutti i poli scolastici (Villeneuve,
Châtillon, Saint-Vincent, Valtournenche, la Valdigne, Aosta, Quart,
Variney, Pont-Suaz, Verrès, Brusson, Pont-Saint-Martin e Gressoney)
onde individuare nel dettaglio le criticità. Questo tavolo ha
lavorato e ha proposto delle soluzioni che sono state adottate.
Ora, se lo si ritiene necessario, tale tavolo  si può riaprire
anche per questo anno scolastico, però è un lavoro che è già stato
fatto non da me ma da chi mi ha preceduto.
Per quanto riguarda la terza e la quarta risposta, come ho già
anticipato, è in elaborazione il piano regionale dei trasporti, il
documento ha valenza programmatoria per il settore e sarà lo
strumento che fornirà le indicazioni sull'assetto in essere, onde
poter valutare in piena conoscenza le opportune politiche da
adottare, che dovranno essere allineate con la legge n.
22/2016.
Presidente -
La parola alla Consigliera Minelli per la
replica.
Minelli (IC) -
Grazie Assessore per la corposa
illustrazione. Ci sono sicuramente delle cose interessanti in
quanto lei ci ha detto, che comunque ci riconducono sostanzialmente
- come si immaginava e come mi pare di capire accada un po' per
tutti i temi di cui stiamo discutendo - ad un problema
fondamentale: la questione economica, che in questi primi Consigli
ci è stato ricordato per tanti argomenti essere il problema più
grosso, e lo sappiamo.
Io sono convinta che ci debba essere un'attenzione maggiore, che
c'è stata solo in parte, degli Uffici tecnici e di chi deve
prendere delle responsabilità in questo senso, ma io credo che ci
debba essere anche una precisa volontà politica per quello che
riguarda il futuro dei trasporti in Valle d'Aosta e non solo. Il
piano regionale dei trasporti, che è all'esame e che dovrà
diventare operativo, così come la legge n. 22/2016, che parla di
piano dei trasporti integrati, sono sicuramente gli strumenti su
cui bisognerà ragionare. Penso però che, quando si parla di pullman
o navette che viaggiano vuoti, occorra stare attenti: ci sono delle
corse che sono così, semivuote, ma non è proprio come si dice e
come si racconta, anche perché non c'è un'incentivazione ad
utilizzare il trasporto pubblico. Abbiamo sull'asse centrale la
ferrovia che dovrebbe essere potenziata, e lo sappiamo bene,
l'abbiamo detto tante volte, e in concomitanza il trasporto su
gomma: questa è una cosa che, se fosse razionalizzata,
permetterebbe di risparmiare del denaro per questa insensata doppia
possibilità del trasporto pubblico ed eventualmente di allocare le
risorse necessarie in modo diverso.
Lei ha parlato della legge dell'autonomia scolastica che
permette alle scuole di avere orari diversi, rientri pomeridiani,
eccetera: anche qui una razionalizzazione si può fare perché il
tavolo a cui lei si riferiva, del 2016, è stato convocato
una
tantum
. Le situazioni nelle varie istituzioni scolastiche si
evolvono di anno in anno e spesso ci sono state delle occasioni in
cui sono state prese delle decisioni non da poco da parte del
Dipartimento dei trasporti dell'Assessorato che non sono mai state
comunicate alle scuole. Io ricordo perfettamente una situazione in
cui il 26 dicembre, in piene vacanze natalizie con tutti gli
studenti a casa, ignari fino al 7 gennaio, sono state abolite la
corsa del mattino, per arrivare a Pont-Saint-Martin da Gressoney e
la corsa delle 13:20 per rientrare. Se ne sono accorti i genitori
che l'hanno visto sulle tabelle della Vita, nessuno aveva detto
niente né ai dirigenti scolastici, né ai genitori e nell'arco di
quelle vacanze abbiamo raccolto centinaia di firme per riuscire ad
avere un incontro e a parlare con i tecnici. Alle volte quindi ci
sono state delle attenzioni, ma altre volte no, sono sicura di
quello che sto dicendo.
Per quello che riguarda gli sconti degli abbonamenti,
effettivamente la ferrovia costa molto di meno; ci sono costi
invece, che riguardano il trasporto su gomma, che sono ovviamente
più cari. Io spero che nel piano dei trasporti, soprattutto
nell'ottica di un piano integrato dei trasporti così come prevede
la legge, si arriverà ad una tariffazione unica per tutti i mezzi
del trasporto pubblico. Mi auguro inoltre che verranno prese tutte
le iniziative, in questa legislatura e in futuro, per cercare il
più possibile di arrivare ad una diminuzione del trasporto su gomma
e del trasporto privato in generale e che invece si faccia tutto
quello che è possibile fare per implementare il trasporto pubblico.
Mi rendo conto che c'è un problema di costi, perché poi questo è
sempre il problema, ma credo anche che in fase di progettazione
debbano essere fatte delle scelte. Io ritengo che quella dei
trasporti sia una delle scelte che in passato non sono state curate
come avrebbero dovuto e l'auspicio è che in questa legislatura si
possa fare meglio, com'è stato detto già più volte.
