Classificazione
INFORMAZIONE



Oggetto del Consiglio n. 2341 del 19 aprile 2023 - Resoconto
OGGETTO N. 2341/XVI - Interrogazione: "Valutazione sui
servizi di informazione giornalistica a mezzo agenzia stampa e
differenziazione con i servizi forniti dall'Ufficio Stampa
regionale".
Bertin (Presidente) -
Punto n. 7 all'ordine del giorno.
Risponde il Presidente della Regione, a cui passo la parola.
Testolin (UV) -
Il consigliere Manfrin chiede: "Se sia
stata effettuata una valutazione sui servizi effettuati e sulla
differenziazione da quelli forniti dall'Ufficio stampa regionale e,
in caso affermativo, se si sia proceduto a intraprendere o meno
eventuali rinnovi del servizio in scadenza".
Il contratto relativo ai servizi d'informazione giornalistica a
mezzo di agenzia di stampa, a cui fa riferimento l'interrogazione,
era in effetti in scadenza il 31 maggio del 2023 ma il Decreto
legge n. 198/2022, il cosiddetto Milleproroghe, convertito con
modificazione della legge 14/2023, ha autorizzato le
Amministrazioni pubbliche ad acquisire i servizi giornalistici con
procedura negoziata, senza previa pubblicazione del bando, dalle
agenzie di stampa iscritte in un apposito elenco istituito presso
il Dipartimento per l'informazione e l'editoria della Presidenza
del Consiglio dei Ministri.
L'Amministrazione regionale pertanto, nelle more della
predisposizione del predetto elenco, ha provveduto nel mese di
marzo scorso non al rinnovo ma alla proroga del contratto fino al
31 dicembre 2023 alle medesime condizioni contrattuali previste dal
contratto in essere.
Entro tale termine saranno effettuate le necessarie valutazioni
sui servizi effettuati e sulle esigenze per il futuro, nella
prospettiva di un'eventuale prossima acquisizione di servizi
d'informazione giornalistica a mezzo di agenzia di stampa.
Presidente -
Per la replica, il consigliere Manfrin.
Manfrin (LEGA VDA) -
Grazie, Presidente, per la sua
risposta, ovviamente con notizia della proroga che non conoscevamo
e che, grazie al suo intervento, adesso ci è nota. Ritengo che fare
un'attenta valutazione rispetto al servizio che viene erogato sia
assolutamente indispensabile, perché effettivamente io non sono
ancora riuscito a comprendere quale sia il servizio differente che
viene fornito da questo contratto rispetto a quello che fornisce
già la struttura a supporto del Consiglio della Regione, quindi
dell'ufficio stampa.
Quindi non si comprende esattamente quali siano i servizi
ulteriori, se questi debbano provare a veicolare un'immagine
differente o un'immagine migliore o un'immagine attrattiva, oserei
dire seducente, della Valle d'Aosta al di fuori, per attirare delle
persone e per aumentare le visite, o se questo debba essere
semplicemente un doppione, una semplice struttura che ritrasmette i
comunicati stampa, che pubblica venti notizie al giorno, quali che
esse siano, basta che siano venti, le buttiamo sul sito e va bene
così, e tutto questo pagato con 250 mila euro di fondi dei nostri
cittadini.
Quindi credo che le valutazioni alla base siano assolutamente
indispensabili.
Io, assieme a tutto il gruppo, ho elaborato una Proposta di
legge che andava proprio nelle modifiche alle disposizioni rispetto
agli uffici stampa che andavano proprio nella direzione di superare
anche questo tipo di empasse, proposte che purtroppo non sono state
recepite, ma tant'è, quindi riteniamo che un'attenta valutazione,
anche rispetto alla spesa, sia assolutamente indispensabile, perché
o si differenziano le funzioni di chi fa questo tipo di lavoro
informativo, e quindi c'è una netta differenziazione tra i servizi
forniti dall'ufficio stampa e tra i servizi forniti dall'agenzia,
oppure effettivamente si creano dei doppioni che sono assolutamente
non soltanto inutili ma addirittura dannosi se drenano delle
risorse che potrebbero essere utilizzate per altro.
