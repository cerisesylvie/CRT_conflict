Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 27 del 24 luglio 2013 - Resoconto
OGGETTO N. 27/XIV - Interrogazione: "Iniziative per una
riduzione dei pedaggi autostradali a favore di tutti gli
utenti".
Presidente -
Per la risposta da parte del Governo, ha
chiesto la parola il Presidente Rollandin, ne ha facoltà.
Rollandin (UV)
- Sì, grazie Presidente.
Per quanto riguarda la richiesta di chiarimenti su quello che si
sta facendo, possiamo confermare che da parte dell'Amministrazione
regionale c'è stata sin da subito un'attenzione a questi temi,
sottolineando però che la nostra possibilità, è legata alla
sollecitazione, perché non possiamo direttamente fare questi
"sconti". Noi quindi, pur avendo le partecipazioni minoritarie
nelle varie società, non possiamo che fare quanto abbiamo fatto
fino ad ora: sollecitare degli interventi con il supporto dei
Ministeri competenti, che, voglio ricordare, hanno un collegamento
diretto sull'autorizzazione dei piani finanziari che singole
società, sia SAV che RAV in questo caso, presentano ai Ministeri
per la loro contabilità generale.
Detto questo, ricordo che, per quanto ci riguarda, abbiamo
appena ottenuto il rinnovo fino a fine dicembre per quanto riguarda
i benefici della tangenziale Aosta est-Aosta ovest, quindi con il
passaggio gratuito della parte che ho appena richiamato, con
l'intesa di fare già subito le procedure per il rinnovo triennale
della stessa...
Per quanto riguarda le agevolazioni tariffarie per i lavoratori
pendolari, all'inizio, come la collega ricorderà perché ne abbiamo
parlato, erano del 20 percento, poi sono arrivate al 50 percento e
successivamente, dall'inizio del 2013, è stata estesa a tutti i
valdostani che scelgono una tratta di maggior percorrenza, la
possibilità di avere una riduzione del 50 percento. Ad oggi, la
trattativa in corso con le società - poi naturalmente bisognerà
avere l'assenso da parte del Ministero - mira a trovare una formula
che in qualche modo tenga conto di questi punti e a semplificare
ancora di più le procedure, soprattutto a non avere più aumenti,
benché questo sarà molto difficile, perché i piani finanziari sono
stati approvati a suo tempo e scattano automaticamente. Queste però
sono le richieste che noi abbiamo avanzato.
Presidente
- Ha chiesto la parola la collega Carmela
Fontana per la replica, ne ha la facoltà.
Fontana (PD-SIN.VDA)
- L'ho ascoltata con molta
attenzione, Presidente, è vero che quest'argomento, come Partito
Democratico, nell'altra legislatura lo abbiamo affrontato molte
volte ed è anche vero che abbiamo apprezzato quello che è stato
fatto, ma, secondo noi, non dà risposte ai cittadini, l'avevamo già
evidenziato. È vero che si fa lo sconto ai pendolari, però è vero
che penalizziamo le famiglie, anche perché i servizi più
importanti, come l'ospedale e tanti altri servizi, sono concentrati
ad Aosta, le famiglie sono obbligate a prendere la macchina, venire
su ad Aosta, sappiamo quanto costa l'autostrada, in più il rincaro
dei prezzi dei carburanti, cioè è un lusso per le famiglie potersi
spostare anche per motivi di salute. Io penso che questo Consiglio
abbia il dovere di trovare una soluzione e di andare incontro alle
famiglie proprio in questo momento di crisi economica, cioè non è
che perché ci sono delle regole questo Consiglio non può affrontare
questa tematica, vedo che, quando volete, tantissime cose le
risolvete, perciò questa è una di quelle cose che chiedono i
cittadini. Mi rivolgo anche ai colleghi della Stella Alpina, che
mettono sempre l'accento che per loro la famiglia è al centro
dell'attenzione, adesso è arrivato il momento veramente di darvi da
fare, di dare queste risposte, perché questo le famiglie chiedono,
perché sono finiti gli slogan elettorali adesso dovete passare ai
fatti!
Secondo me, tra tutti bisogna magari mettersi insieme e trovare
la soluzione e dare questa risposta ai cittadini, proprio in questo
momento dove hanno perso il lavoro, la povertà è arrivata alle
stelle, che risposte diamo? Vediamo veramente di mettercela tutta,
se riusciamo a trovare una soluzione. È stato fatto tanto, perché
questo bisogna riconoscerlo, però, secondo me, non è stato fatto
abbastanza per le fasce più deboli, perché i pendolari hanno anche
uno stipendio...l'ho capito però si devono scegliere le tratte
autostradali, Presidente, l'avevamo già fatto notare l'altra volta,
cioè specialmente gli ambulanti, lei sa, fanno i mercati in tutta
la Valle, come possono scegliere una tratta autostradale? Sono
penalizzati, già hanno problemi cioè di crisi che non riescono
veramente a guadagnarsi nemmeno la giornata, cerchiamo di andar
loro incontro se vogliamo far ripartire l'economia di questa
regione. Io sono convinta che, se c'è la volontà politica, si può
risolvere questo problema. Noi saremo attenti, ritorneremo nel
prossimo Consiglio per sapere se c'è questa volontà per risolvere
questo problema.
Presidente
- Grazie. Punto 12 all'ordine del giorno.
