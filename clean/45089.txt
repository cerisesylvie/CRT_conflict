Classificazione
ASSISTENZA SANITARIA E OSPEDALIERA



Oggetto del Consiglio n. 1902 del 19 ottobre 2022 - Resoconto
OGGETTO N. 1902/XVI - D.L. n. 72: "Disposizioni urgenti in
materia di organizzazione del servizio sanitario regionale.
Modificazioni alla legge regionale 22 dicembre 2021, n. 35".
(Reiezione di un ordine del giorno. Approvazione di un ordine del
giorno)
Bertin (Presidente) -
Punto n. 7 dell'ordine del giorno.
Questo disegno di legge è composto da sei articoli, è stato
depositato un emendamento da parte del gruppo di Forza Italia, un
ordine del giorno della maggioranza e uno della minoranza. Il
relatore è il consigliere Restano a cui passo la parola per la
relazione.
Restano (GM) -
Procedo con la mia relazione. Signor
Presidente, gentili colleghi, il presente disegno di legge propone
di sostituire l'indennità di attrattività per il personale della
dirigenza medica e per il personale infermieristico dell'Azienda
USL della Valle d'Aosta, già istituita dall'articolo 18 della legge
regionale 22 dicembre 2021 n. 35, oggetto di ricorso in via
principale davanti alla Corte costituzionale, tuttora pendente, con
un'indennità sanitaria temporanea. La proposta legislativa discende
da un confronto intercorso, per il tramite del Dipartimento per gli
affari regionali e le autonomie, con i Ministeri interessati, al
fine di superare le criticità emerse sul predetto articolo 18 della
legge n. 35/2021, sfociate nel citato contenzioso pendente dinanzi
alla Corte costituzionale.
La proposta di indennità sanitaria temporanea si differenzia da
quella prevista dall'articolo 18 non solo nella definizione, ma
anche per la finalità perseguita. Il disegno di legge che
discutiamo individua, infatti, misure organizzative urgenti e
temporanee che consentano di fronteggiare gli impatti della
pandemia da Covid-19 nella fase di passaggio dallo stato di
emergenza alla fase successiva, sopperendo alla carenza,
aggravatasi durante la predetta emergenza, di personale sanitario
indispensabile per assicurare le prestazioni sanitarie e le
attività previste dai LEA.
L'indennità in parola, che viene introdotta per il triennio
2022-2024 per il personale sopra richiamato titolare di contratto
di lavoro subordinato a tempo indeterminato e pieno con l'Azienda
USL della Valle d'Aosta, integra il trattamento economico nella
misura mensile determinata in sede di contrattazione integrativa
aziendale. Tale indennità viene temporaneamente fissata, nelle more
della contrattazione, nella misura mensile di euro 800 lorde per il
personale della dirigenza medica e in euro 350 lorde per il
personale infermieristico.
La norma introduce altresì una clausola valutativa che prevede
di impegnare, al termine di ciascun anno del triennio 2022-2024,
l'Assessore regionale competente in materia di sanità, a informare
la Giunta regionale e la Commissione consiliare competente degli
effetti derivanti dall'applicazione del presente disegno di legge
sulla base delle informazioni e dei dati trasmessi dall'Azienda USL
della Valle d'Aosta.
In conclusione, colleghi, permettetemi di ringraziare il
personale degli uffici per la disponibilità e la collaborazione
dimostrata nel corso delle sedute di audizioni della Commissione.
In effetti, colleghi, per analizzare questa norma si sono svolte
tantissime audizioni e devo dire che per la prima volta fra queste
addizioni ci siamo permessi di convocare e abbiamo avuto l'onore di
convocare gli ordini professionali recentemente istituiti negli
ultimi anni del decennio 2010-2020 che rappresentano le professioni
sanitarie. È stata una prima volta che ci ha permesso di venire a
conoscenza delle attività che svolgono, ma soprattutto della
passione e della dedizione che loro rivestono nello svolgere la
loro professione e dell'importanza che queste professioni hanno per
l'economia sanitaria della nostra Azienda sanitaria regionale.
Ovviamente l'argomento era la norma 72, che parte da lontano:
parte dall'articolo 18 della finanziaria, un articolo che aveva già
visto da parte di quest'Aula un'analisi della Commissione - allora
la II Commissione - dettagliata, e già nel corso di quelle
audizioni erano emerse alcune criticità, vale a dire che ci si
rivolgeva solamente a medici e personale infermieristico
dell'Azienda. Era stata, mi ricordo, una scelta politica, una
scelta sofferta, ma una scelta che in quel momento era stata
portata avanti e poi ripresa dalla legge 72 per valorizzare quelle
professioni e per venire incontro a una crisi di vocazioni. Ahimè,
da parte dei sindacati... almeno una sigla sindacale ci aveva
sottolineato la necessità di estendere quest'indennità. Nel corso
delle audizioni su questo disegno di legge le professioni audite
hanno nuovamente sottolineato questa necessità. Abbiamo provveduto
anche ad audire le organizzazioni sindacali e direi che tutte le
organizzazioni sindacali, anche quelle mediche, in sede di
audizione rappresentate da un solo medico dirigente, hanno detto
che si auspicavano un passaggio rapido di questa norma così com'è
stata licenziata dalla Giunta regionale, ma auspicavano un uguale
trattamento per le professioni sanitarie e per la dirigenza
sanitaria non medica della nostra azienda. Ma perché? Andiamo alla
radice di un'affermazione così importante, perché la nuova sanità
prevede un lavoro di
équipe
, e ci è stato detto, una
équipe
che non è solo quella ospedaliera, ma è anche quella
che lavora sul territorio, una
équipe
che sa lavorare a
distanza, quindi è necessario valorizzare tutte queste figure, che,
come ho detto, risentono tutte di una carenza di vocazione. Basti
pensare ai tecnici della prevenzione: una volta ne avevamo venti in
organico, oggi ne abbiamo circa otto, pensiamo alle ostetriche
dove, rileggendo i dati, abbiamo una carenza di più del 25 percento
del personale e soprattutto abbiamo pochi Valdostani che
frequentano l'Università per formarsi su questi argomenti, così via
potrei parlarvi di tutte le altre professioni della sanità.
In quest'approfondimento è emersa la necessità e la volontà,
così già, come auspicato dal nostro Assessore alla sanità, in una
delle tante risposte scritte che ha dato alle professioni
sanitarie, dove si impegna ad assumere e implementare nuove misure
di attrattività del sistema sanitario regionale rivolte alle
professioni che si erano rivolte a lui. Noi abbiamo pensato di
presentare un ordine del giorno, che abbiamo presentato anche ai
colleghi della minoranza, che riguarda proprio un impegno rivolto
all'Assessore, una volta approvata la norma da parte dei Ministeri
competenti, per addivenire a una nuova norma che preveda la
valorizzazione, attraverso una specifica indennità, di tutta la
dirigenza sanitaria non medica e di tutte le professioni sanitarie
affinché si sentano valorizzate ma soprattutto venga valorizzato il
loro impegno, perché dalle audizioni abbiamo appreso che per
valorizzazione non si intende solamente la parte economica, ma si
intende la gratificazione che quotidianamente possiamo dare a
queste professioni e la gratificazione che ognuno di noi ha dato
loro convocandoli in Commissione e ascoltando la loro voce, il loro
grido d'allarme sull'attuale situazione sanitaria.
Con il nostro ordine del giorno, impegnando la Giunta a
provvedere a una nuova normativa, quando ve ne sarà il tempo e
quando si potrà fare, vogliamo dare seguito alle richieste da parte
di tutto il personale sanitario, da parte di tutto il personale
sanitario dirigente, da parte di tutte le associazioni sindacali e
ci uniamo insieme a loro rispondendo, io spero all'unanimità,
rispetto a questo ordine del giorno, che noi ci siamo, pensiamo a
loro e che le nostre non sono solo parole ma sono anche fatti.
Presidente -
Con la relazione apriamo la discussione
generale. La discussione generale è aperta. Ha chiesto la parola il
consigliere Baccega, ne ha facoltà.
Baccega (FI) -
Grazie vicepresidente della V Commissione
Restano per la relazione, relazione che ci dice con grande
chiarezza che il DL 72 che è nato nel febbraio è una scelta
politica sofferta perché nasce ovviamente per mettere in salvo le
indennità di attrattività di medici e infermieri dall'impugnativa
dello Stato e dalle successive eventuali sentenze in arrivo sulla
base dell'articolo 18 della legge di stabilità regionale da parte
della Corte costituzionale.
Non si tratta più di un'indennità di attrattività per far sì che
i medici e infermieri rimangano in Valle d'Aosta o comunque siano
attratti da questo maggior compenso, ma una legge che assegna un
incremento stipendiale, questo hanno detto i sindacati, di 800 euro
mensili lordi a dirigenti medici e 350 euro lordi mensili agli
infermieri, che noi riteniamo che sia corretto dare, così smentiamo
chi va in Ospedale a dire: "Forza Italia, la Lega e la minoranza
non vogliono dare quel compenso a medici e a infermieri". Noi
abbiamo detto di più: noi vogliamo dare a tutto il personale
sanitario della Valle d'Aosta un compenso che consenta loro di
avere una nuova motivazione, perché giustamente, come dice il
collega Restano, si lavora in
équipe
in sanità. Se il
chirurgo non ha gli assistenti, non ha il personale competente per
poter fare un intervento, non lo può fare.
Abbiamo anche avuto modo di riscontrare nel Consiglio scorso che
l'attrattività... nonostante questa legge sia stata varata e le
risorse siano state assegnate alla USL e distribuite agli aventi
diritto, abbiamo visto che i concorsi vanno deserti, che le
infermiere se ne vanno, c'è una diversa motivazione che non è solo
quella economica, e mi sembra che anche Restano sia d'accordo su
questo tema.
Si fa richiamo ai livelli essenziali di assistenza, ma
scherziamo? Noi pensiamo che questo possa far venir meno i livelli
essenziali? Siamo al terzo mondo? Siamo al terzo mondo a livello
sanitario perché se non diamo 800-850 euro agli infermieri, andiamo
a mettere in difficoltà i livelli essenziali di assistenza? No, non
è questo. Io credo che - e lo hanno detto in Commissione una serie
di persone audite - evidentemente, per arrivare ad avere i LEA, si
deve coinvolgere tutto il personale della sanità, lo hanno detto
più persone che sono intervenute. Bisogna guardare forse di più
alle misure organizzative, bisogna guardare forse di più agli
aspetti di conflittualità che comunque esistono.
Per affrontare il primo tema, ci è stato detto in V Commissione
ed è stato comunicato che questo disegno di legge n. 72 che stiamo
esaminando - varato dalla Giunta regionale su proposta
dell'assessore Barmasse - questo per sottolineare anche la
collegialità della Giunta, discendeva da un confronto intercorso -
cito testuali parole -: "nell'ambito della leale collaborazione
istituzionale, per il tramite del Dipartimento per gli Affari
regionali e le autonomie, con i Ministeri interessati per superare
le criticità emerse e sfociate nel contenzioso pendente dinanzi
alla Corte costituzionale".
Io credo sia giusto che un Assessore si produca e si attivi
affinché le proprie convinzioni vadano avanti anche davanti alla
Corte costituzionale; per questo e per chiarezza avevamo chiesto in
Commissione quali erano stati i dati che queste interlocuzioni con
il Ministero avevano prodotto, quindi avere della
documentazione.
Non è pervenuta nessuna risposta in Commissione da parte
dell'Assessorato sul punto, allora il nostro gruppo ha chiesto
ufficialmente all'Assessorato della sanità documentazione di queste
interlocuzioni. Ci viene risposto dal dirigente competente
dell'Assessorato: "questo Assessorato non è in possesso di alcuna
documentazione circa le interlocuzioni avvenute con i referenti
ministeriali in riferimento al disegno di legge di cui trattasi, le
quali sono state svolte in autonomia dal Dipartimento legislativo e
aiuti di Stato". Allora inviamo la richiesta di documentazione,
come consigliato, al Dipartimento legislativo e aiuti di Stato e ci
viene risposto dal dirigente quanto segue: "si comunica che non vi
sono agli atti del Dipartimento legislativo e aiuti di Stato
ufficiali interlocuzioni avvenute con lo Stato in riferimento al
disegno di legge regionale n. 72", quindi in questo caso l'antico
proverbio
verba volant scripta manent
non trova
assolutamente spazio. Troviamo queste antipatiche dichiarazioni
fatte in Commissione riprese anche più volte dai Consiglieri di
maggioranza in Commissione e riprese anche dalla relazione del
collega Restano irricevibili, perché non possiamo pensare che la
Pubblica Amministrazione comunichi con accordi telefonici o con
segnali di fumo soprattutto con uno o più Ministeri. Il collega
Chatrian spesso ci ricorda che la Pubblica Amministrazione parla
per atti e ha certamente ragione.
La seconda questione, che è altrettanto imbarazzante dal nostro
punto di vista, riguarda il budget che la Regione ha messo a
disposizione per questa misura. A precisa domanda posta in
Commissione sull'origine del budget: 9.300.000 euro per tre anni
uguale a 27.900.000 euro, l'Assessore rispondeva che la stima era
stata fatta sulla base di indicazioni dell'USL, pare non sia andata
così. Abbiamo chiesto copia all'USL dei pagamenti effettuati nel
mese di giugno e quanto era il budget necessario annuo per
soddisfare le esigenze del personale indicato nel disegno di legge?
Sulla base dei compensi erogati a giugno e sulla base del quadro
che ci è stato inviato in Commissione, si è riscontrato che i
9.300.000 euro all'anno per tre anni erano stati quantificati in
eccesso, ma non dall'Azienda. L'USL ha inoltrato una tabella che
quantificava il fabbisogno necessario per medici e infermieri e
ammonta a euro 6.950.981, sulla base del finanziamento effettuato,
è evidente che si avranno delle economie di spesa di 2.349.000
euro, che evidentemente, se non distribuite, andranno in avanzo.
Abbiamo presentato in questo senso un emendamento che dibatteremo
più avanti. Credo che quelle risorse rimanenti debbano essere
distribuite, noi proporremo che vengano distribuite ad altra parte
del comparto sanitario.
Ci chiediamo anche a che cosa servono le audizioni, è vero, l'ha
detto il collega Restano, abbiamo avuto in Commissione un numero
impressionante di audizioni importanti e significative, perché
intanto ci hanno fatto capire ancora di più quanto è stato e quanto
è lo sforzo di queste
équipe
che lavorano in collaborazione
nei diversi ambiti e nei diversi contesti, ma ancora di più ci
fanno capire che le audizioni devono avere comunque da parte nostra
un recepimento, perché sennò tanto vale cosa facciamo qua? Non
possiamo arrivare qua con le nostre convinzioni e portarle avanti
tout court
. Lo stato della sanità della Valle d'Aosta
attraverso queste audizioni è venuto fuori in modo preponderante e
hanno manifestato quanto questo provvedimento va ad acuire la
conflittualità già esistente in sanità. Vi invito davvero tutti a
leggere le lettere che sono pervenute alla Commissione e
soprattutto i verbali delle audizioni, è un tomo, vi assicuro che
ci vuole il tempo, però sono illuminanti rispetto a un percorso che
si dovrà fare. Se non teniamo conto delle audizioni, colleghi,
questo Consiglio regionale davvero non ha ragione di esistere in
questo senso. Guardo lei, signor Presidente del Consiglio come
garante, tenendo conto che fa parte di questa maggioranza quando
vota.
Fatemi citare alcuni passaggi:
in primis
sono i sindacati
confederali che prima ci dicono che devono essere coinvolti in
questi incrementi stipendiali, lo sono di fatto perché la legge lo
prevede, per tutti gli operatori sanitari però. Si tratta di una
legge iniqua, non rappresentativa delle categorie della sanità, poi
in quelle che possiamo chiamare le sotto-soglia di categoria ecco
che arrivano due lettere: una a luglio e una a ottobre, che
sollecitano l'approvazione urgente della legge. Forzature che non
vanno bene, non funzionano, ma attenzione tutti i sindacati hanno
anche affermato che la legge non è rappresentativa delle altre
categorie della sanità e citano le OSS, i barellieri, le
ostetriche, i fisioterapisti, i tecnici di radiologia, i tecnici di
laboratorio, i dirigenti sanitari di area medica e non medica,
l'Ordine degli psicologi, gli amministrativi.
Tra le altre citazioni che sono state fatte, leggendo con
attenzione il
report
delle Commissioni, la stessa CGIL aveva
esplicitato forti dubbi di legittimità, sottolineando che anche
tutte le altre figure professionali della sanità escluse dal
provvedimento dovevano avere pari dignità di riconoscimento
economico a seguito dell'immane sforzo profuso in questi anni.
Ci sono poi state - e ovviamente sono state dimostrate da
lettere - delle promesse dove si risponde alla referente delle
professioni tecnico-sanitarie di radiologia medica e la
Coordinatrice della Struttura semplice dipartimentale fisica e
sanitaria che controbatte chiedendo di dare seguito a un impegno
assunto dall'Assessore, inserendo tutte le professioni sanitarie o
di predisporre un analogo provvedimento legislativo per tutte le
professioni sanitarie. Su questo lavoreremo anche noi nella
direzione di sostenere o produrre un ordine del giorno che va in
questa direzione.
Sottolineo anche la lettera della Responsabile del sindacato
ANAAO-Assomed che critica il provvedimento che chiede di promuovere
un analogo provvedimento subito, ma subito era febbraio, era marzo,
era giugno al più tardi per gli operatori della sanità e anche tale
intenzione era già stata espressa per scritto dall'Assessore nella
nota in risposta n. 1133 del 14 febbraio, quindi otto mesi fa, ma
anche la lettera delle ostetriche che sono state citate dal collega
Restano del dicembre 2021, appena approvata la norma finanziaria,
grida vendetta," il Consiglio regionale non può permettersi di
essere così ingiusto" ci dicono.
Vi invito, colleghi, a leggere tutte le lettere che sono
pervenute alla Commissione, davvero sono lettere che ci possono
dare la misura di quanto bisognerà fare per dare una risposta
davvero seria e concreta a questo concetto di una migliore sanità
in Valle d'Aosta.
La legge non è più quella dell'attrattività, è un'indennità che
per tre anni dà a dirigenti e medici 800 euro e infermieri 350 euro
lordi al mese ed esclude gli infermieri e i medici che non lavorano
a tempo pieno oppure che hanno un contratto a tempo determinato,
anche questa è incongruenza che non esiste. Ipotizzate un medico
che lavora part-time per sei ore semplicemente perché poi deve
tenere i figli due ore in più al pomeriggio e viene tagliato fuori.
È una cosa che non è equa.
Noi di Forza Italia abbiamo ritenuto di non votare in
Commissione questo disegno di legge per questi motivi: esclude
tutti i dipendenti della sanità che lavorano part-time, esclude
tutti i dipendenti della sanità assunti a tempo determinato e gli
interinali, esclude un numero impressionante di professionisti
della dirigenza sanitaria di area medica e non medica, esclude
categorie importanti come ostetriche, fisioterapisti e tecnici di
radiologia lo abbiamo già detto; la quantificazione che è stata
fatta è una quantificazione in esubero perché rimarrebbero nelle
casse dell'Azienda USL, perché i soldi sono già stati trasferiti,
2.349.000 euro allo stato attuale.
Avevamo chiesto ulteriori audizioni del Legislativo e ovviamente
la fretta di approvare la legge non ha consentito ulteriori
audizioni e abbiamo richiesto all'Assessore le documentazioni che
avevamo valutato di dover ottenere da parte del Ministero, non ci è
pervenuta ma le abbiamo avute successivamente.
Noi riconosciamo, come Forza Italia, l'impegno profuso da
dirigenti medici e infermieri in questo lungo periodo di difficoltà
della sanità in Valle d'Aosta, ma crediamo che quest'indennità
debba essere riconosciuta a tutti i professionisti che lavorano in
sanità: dal chirurgo al barelliere, dalle OSS all'infermiere, fino
al personale amministrativo. Riteniamo che in sanità si lavori e si
collabori in
équipe
, questa è una delle motivazioni più
importanti che è stata fortemente sostenuta da tutte le categorie e
che ci spinge a fare questa battaglia di equità. Noi avevamo detto,
e lo ribadiamo, che il nostro impegno sarà di andare nella
direzione di valutare tutti i passaggi che possono essere fatti per
andare nella direzione di un'equità che dia a tutti i collaboratori
della sanità una risposta. Come abbiamo detto, presentiamo un
emendamento che consenta di ridistribuire 2.349.000 euro e
presenteremo o un ordine del giorno o una risoluzione o ci
accoderemo a ordini del giorno e risoluzioni già presentate qualora
vadano nella direzione di quello che noi riteniamo di dover
fare.
Un'ultima cosa che ci ha in qualche modo perplessi riguarda il
fatto che in II Commissione è stato chiesto a posteriori un parere
di legittimità contabile. I soldi sono stati già canalizzati
all'USL a suo tempo, sono stati distribuiti agli aventi diritto,
non capisco perché si debba arrivare a un voto di legittimità
contabile, ma questo è un fattore tecnico e non politico, quindi
eventualmente se su questo ci date conto. Le cose che ho detto sono
tutte documentate, sono tutte scritte, non fanno parte di
un'invenzione o di una valutazione politica. La valutazione
politica è fatta semplicemente perché va nella direzione di dare a
tutti quello che meritano, quindi le affermazioni che sono state
fatte sono ovviamente tutte quante documentabili.
Presidente -
La parola al consigliere Aggravi.
Aggravi (LEGA VDA) -
Per fare alcune considerazioni che
fanno anche un po' seguito a quello che già in sede di redazione
del bilancio e delle audizioni del disegno di legge n. 46... quello
che ha dato poi la nascita dell'articolo 18 di cui si sta in parte
parlando, poi per fare delle considerazioni anche che nascono
dall'ascolto che ho fatto della relazione del collega Restano, che
mi ha dato degli spunti di riflessione anche di natura
politica.
Lo avevamo detto e ne prendiamo anche atto: la norma
sull'indennità di attrattività regionale nasce con una
specificazione, ovvero il fatto - e cito testualmente al comma 2 di
quell'articolo - che tale indennità è attribuita in via
sperimentale. La
ratio
che nasceva in sede di bilancio
quindi era sostanzialmente un obiettivo di carattere prospettico,
però in via sperimentale, per un'indennità - e cito la fine del
comma 1 - era una misura di attrattività del sistema sanitario
regionale, e in parte l'ha detto anche il collega che mi ha
preceduto.
Successivamente arriviamo ad oggi, e direi che sono, al di là
delle altre specifiche tecniche, i veri due elementi di differenza
tra il prima e il dopo, troviamo nella relazione al disegno di
legge 72 il fatto che questa sia diventata un'indennità sanitaria
temporanea, quindi passiamo dalla sperimentazione alla
temporaneità.
Non voglio entrare in una discussione più di natura formale sul
fatto anche che nelle potenziali o se ci sono state interlocuzioni
appunto non abbiamo elemento, come ha detto il collega Baccega, ma
sappiamo come queste cose a volte vanno... interlocuzioni che
ovviamente non abbiamo tenuto noi ma ha tenuto il Governo, non
vogliamo entrare sulla forma ma sulla sostanza. Abbiamo una misura
che viene presentata con finalità di attrattività sperimentale che
poi diventa temporanea. Su questo guardo un po' al futuro e alla
prospettiva, nel senso che, laddove si valuti appunto di attrarre
dei soggetti - e non sto parlando soltanto della materia sanitaria
ma di qualsiasi tipo di settore si voglia attrarre delle
professionalità che non ho o che devo potenziare, oppure anche
delle nuove professionalità, perché comunque si pensa, si dovranno
fare e si stanno facendo anche degli investimenti pesanti sul
settore sanitario, e penso che l'analisi del bilancio lo abbia
dimostrato anche nelle ultime variazioni di bilancio -, ci debba
essere anche una visione al di là della temporaneità, al di là del
triennio, se in bilancio ci poteva stare una misura sperimentale,
oggi mi chiedo se a livello temporaneo questo voglia dire che,
finito il triennio, si ferma tutto, ovviamente qualcosa non torna,
qualcosa non va.
Qui voglio collegarmi all'interessante chiosa finale che ha
fatto il collega Restano nella sua relazione, collega che, tra
l'altro, oggi presiede la V Commissione, che è il cuore pulsante
della materia sanitaria e anche della programmazione, perché nello
stesso momento sta discutendo il piano che impegnerà la sanità
valdostana nei prossimi anni: il piano sanitario e del benessere
sociale della Valle d'Aosta. Perché dico questo? Perché se ci deve
essere una prospettiva, se ci deve essere un futuro, io mi aspetto
che questo sia contenuto all'interno di quel piano, che la
prospettiva sia contenuta all'interno di quel piano e che
all'interno di quel piano ci sia anche - perché no? - un
recepimento e un adeguamento rispetto a delle valutazioni, delle
analisi e delle richieste che sono nate all'interno di quella
Commissione, magari in maniera tangente rispetto alle audizioni
specificatamente convocate per il Piano sanitario, che bisogna fare
tesoro di quello che è stato detto.
Ebbene, in questo senso io vedo due problemi: da un lato, la
temporaneità della norma, che non mi dà una certezza, che non mi dà
una prospettiva e che mi fa dire: ma può essere vista come una
norma di attrattività? Mi spiace dirlo ma la conferma è questa,
purtroppo se la norma è temporanea, non dà una visione di medio
periodo, perché il lungo periodo è qualcosa di sconosciuto ai più
per ovvie ragioni. Dall'altra parte però mi dico: ma se io non me
lo trovo all'interno del piano sanitario, dove posso pensare che si
voglia fisicamente e formalmente anche concretamente e anche
finanziariamente valutare una politica di attrattività delle
professioni sanitarie? Ebbene, ad oggi questo lo troviamo
all'interno di un ordine del giorno che ci è stato trasmesso dalla
Presidenza del Consiglio e che in parte è già stato anticipato.
All'interno di quest'ordine del giorno io leggo un passaggio che mi
dà ancora più pensiero, ovvero il fatto che si dica: "si impegna il
Governo regionale a procedere, decorsi i termini, per eventuali
impugnative alla legge in approvazione". Io mi auguro che questo
passaggio sia un passaggio che permetta a questa compagine di
maggioranza, alla Commissione e a chi deve farlo di prendere il
giusto tempo per fare delle valutazioni, perché altrimenti se
questo passaggio è scritto perché ci si attende che la storia non
sia finita, ovvero che ci possano essere ulteriori impugnative,
allora io riavvolgo il nastro e torno all'intervento fatto dal
sottoscritto in relazione di bilancio e all'intervento che fece il
collega Sammaritani perché mi dico: allora le cose non sono finite
qua. Una misura che doveva nascere con un obiettivo sperimentale
oggi diventa temporanea, a questo punto domani non si sa, perché la
stessa compagine di maggioranza presenta un ordine del giorno che
prevede questa specifica, ma voglio pensare che sia stato messo per
prendere del tempo.
Allora qui passo al passaggio politico. Il collega Restano
giustamente ci ha detto che è stata fatta una scelta politica nel
presentare questo disegno di legge così com'è con questo perimetro
soprattutto di riferimento delle professioni, allora mi dico: ma
quest'ordine del giorno allora è una pezza politica? Perché io non
mi trovo nel piano sanitario ad oggi nessun adeguamento reale,
nessuna integrazione, nessuna revisione sostanziale di questo
percorso, perché se passerà quest'ordine del giorno, io mi auguro
che ci sarà una revisione o un'integrazione del piano che impegna
la sanità valdostana nel futuro, perché altrimenti questa
effettivamente è una pezza politica. Poi sappiamo qual è la forza
di un piano di programmazione e di un ordine del giorno, e non lo
devo spiegare.
Io quindi mi aspetto anche magari che nella discussione
dell'ordine del giorno o nella discussione generale l'Assessore ci
annunci che questa previsione verrà integrata all'interno del
piano, perché altrimenti
verba volant
, perché l'ordine del
giorno è sì scritto, però sappiamo che è un'impegnativa ben
diversa, ma soprattutto perché in Commissione magari potremmo fare
dei dettagli e delle integrazioni utili a comprendere meglio le
cifre, le possibilità e le prospettive, perché, ripeto, questa oggi
è una norma che se passerà, nascerà come temporanea, è scritto nero
su bianco, quindi di prospettiva non ce n'è.
Dico anche un'altra cosa: se è stata fatta una scelta politica
di andare avanti sul DDL 72 con quella perimetrazione, con quei
beneficiari e con quelle risorse, e oggi ci troviamo quest'ordine
del giorno dopo le audizioni, giustamente abbiamo voluto dare
risposte o si è voluto - preferisco l'impersonale - dare risposte
alle categorie, ma, quando è stata fatta questa scelta politica,
non ci si aspettava che tutte le altre categorie, tutte le altre
professionalità dicessero giustamente: "perché a me no?", perché è
già stato anche detto questo, quindi io mi preoccupo di questo.
Metto delle risorse sul tavolo, le destino soltanto a qualcuno,
lo faccio sperimentalmente, poi devo trasformarlo temporaneo a
forza dell'impugnativa, non lo scrivo nel piano ma presento un
ordine del giorno, che a questo punto non capisco, magari è stato
anche concertato con l'Assessore e se lo condivide e lo presenta
anche l'Assessore, mi chiedo perché all'epoca ha preso una scelta
politica, se è stato lui il promotore o qualcun altro, che comunque
oggi ha una falla e la falla è rappresentata da quest'ordine del
giorno, perché non l'ha presentato la minoranza. La minoranza fa il
suo mestiere, chi ha preso quella decisione politica, oggi presenta
una pezza politica e domani chissà cosa farà, perché io temo che se
passerà quest'ordine del giorno, nel piano non ci sarà scritto
niente, aspetteremo il tempo, vedremo poi come andranno le varie
vicissitudini, la quadratura del cerchio di Giotto e via
discorrendo.  Intanto ci sono delle scelte politiche che
vengono prese che, invece di dare delle prospettive, delle
certezze, di dare attrattività a un settore che è in sofferenza,
danno una pezza temporanea e creano, perdonatemi, una guerra tra
categoria e tra professioni, perché è inevitabile, purtroppo è
inevitabile, perché mancherà sempre qualcuno quando si dà un
aumento a qualcun altro, questo è il vero problema.
Mi chiedo anche poi se tutto si può risolvere se il problema
dell'attrattività si può risolvere solo con una questione di
denaro, perché mi chiedo anche magari se non ci sono delle
politiche all'interno dell'azienda - perché comunque è un'azienda -
che potrebbero magari a costo zero, oppure mantenendo il costo
all'interno, valorizzare le professionalità esistenti. Io questo mi
chiedo, ma ci saranno ancora le audizioni relative al piano
sanitario, a meno che non si abbia fretta di chiudere, perché qui
si sa che poi ogni tanto si ha fretta di chiudere, soprattutto i
piani di programmazione, poi dopo dobbiamo correre dietro alle
problematiche.
Mi chiedo quindi magari se anche l'obiettivo di quest'ordine del
giorno non sia uno di quegli elementi che ha detto anche questa
mattina il Presidente che sono utili a chiarirvi all'interno della
maggioranza. Chiaritevi prima di presentare i disegni di legge
perché, ripeto: "decorsi i termini per eventuali impugnative alla
legge in approvazione", e mi viene da dire decorsi i termini per
altre soluzioni politiche che potranno arrivare o soprattutto altre
soluzioni legislative, perché magari io temo, al di là di
un'integrazione o di una nuova legge per allargare questo
perimetro, che non ci possa essere un ulteriore intervento
legislativo. Non ne ho la certezza ma ne ho il dubbio, soprattutto
se chi presenta il disegno di legge scrive questo passaggio e fa
certe considerazioni.
Io ripeto: ringrazio il collega di avermi dato uno spunto sulla
parte finale e sono anche certo che, al di là delle risposte che
spero possano arrivare dai banchi del Governo e dall'Assessore,
anche lui potrà dare una risposta in V Commissione, con ulteriori
audizioni e approfondimenti su questo passaggio e mi auguro che si
faccia promotore di una modifica del piano, che preveda questo
passaggio se passa l'ordine del giorno o anche no, perché io penso
che la naturale conclusione delle audizioni che abbiamo fatto in V
Commissione, che siano sul piano o che siano sull'indennità
sanitaria, facciano fare una riflessione sulla prospettiva e sulle
prospettive reali di attrattività che si vogliono dare alla sanità
valdostana, perché altrimenti, perdonatemi, ma la pezza è peggio
del buco.
Presidente -
La parola alla consigliera Erika
Guichardaz.
Guichardaz E. (PCP) -
Moltissime cose sono state dette
dai colleghi che mi hanno preceduto e che con me hanno seguito con
attenzione le audizioni in quelle Commissioni. Ostetriche,
fisioterapisti, psicologi, assistenti sociali, farmacisti, tecnici
di radiologia, tecnici di laboratorio e chi più ne ha più ne metta
sono passati in questi mesi nella V Commissione e hanno
sottolineato, ognuno per il suo pezzo, l'importanza del lavoro che
svolgono e l'importanza che questi influiscano anche rispetto
all'assicurazione delle prestazioni sanitarie e alle attività
previste dai LEA citate nell'articolo 1 di questa norma. Sappiamo
bene, e credo che l'Assessore lo sappia anche meglio di noi,
arrivando da quel mondo, che tutte quelle professioni servano in
qualche modo a mantenere quei livelli essenziali.
Aprendo la discussione in Commissione, ognuno di loro ha cercato
di spiegarci come si potevano valorizzare le loro professioni,
quindi non solo con l'indennità di attrattività che naturalmente
tutti chiedono, ma anche attraverso la formazione, la possibilità
di evitare delle turnistiche pesanti, l'idea di poter avere una
programmazione più consona e anche alcuni dirigenti medici hanno
sottolineato - invito poi l'Assessore magari a leggere anche lui
quanto è emerso in Commissione - quanto, secondo alcuni di loro,
doveva essere maggiormente assegnato, ad esempio, al ruolo degli
infermieri rispetto al loro ruolo, perché per molti di loro proprio
quella professione era importante anche per lo svolgimento del loro
lavoro. È evidente che aver scelto - e condivido, questa è una
scelta politica - solo la dirigenza medica e il personale
infermieristico abbia aumentato all'interno delle professioni una
conflittualità, che in altro modo abbiamo subito anche noi
dipendenti regionali quando era stato inserito il salario di
risultato, piuttosto che le posizioni organizzative, perché, nel
momento in cui si sceglie di dare a qualcuno e a qualcun altro no,
sappiamo che questo influisce in maniera pesante. Sotto questo
punto di vista, è normale che, trattandosi di un lavoro di
équipe
, basta che uno degli anelli manchi che tutto questo
non può essere portato avanti. A maggior ragione quindi abbiamo
presentato un ordine del giorno, poi sottoscritto anche dai
colleghi della minoranza, per chiedere che la norma venga ampliata
a tutto il personale sanitario, socio-sanitario e tecnico
riabilitativo, perché non dobbiamo dimenticarci anche il ruolo
importantissimo delle OSS e degli OSS della sanità valdostana.
Tutto questo lo chiediamo naturalmente dai banchi
dell'opposizione perché, come dicevo, la vostra è stata una scelta
politica che fin dall'inizio abbiamo non condiviso, lo avevamo già
detto nell'audizione con l'Assessore. Oggi abbiamo visto l'ordine
del giorno presentato dai Capigruppo di maggioranza ed
evidentemente quella scelta politica è stata anche rivista, o
questo ci aspettiamo da lei, Assessore, che ci venga detto, anche
all'interno della maggioranza, rendendosi conto che forse andare a
premiare solo due professioni rispetto a tutto il panorama poteva
essere in qualche modo poco corretto e ingiusto nei confronti degli
altri.
Aspettiamo anche noi delle risposte per capire dove questa
maggioranza stia andando e quali siano effettivamente le volontà,
perché lo ha accennato il consigliere Aggravi, nel piano della
salute e del benessere sociale, fatto di buone intenzioni
sicuramente, quello che spesso non si comprende è quel piano con
quali risorse umane si pensa di metterlo in piedi.
Delibera dell'altro ieri dell'USL: si parla di 4 milioni per le
case di comunità. Bene, le strutture forse ci saranno, bisogna
capire se quelle strutture saranno riempite di personale o seppure
stiamo facendo una programmazione solo di edilizia e non invece una
programmazione rispetto alla questione sanitaria, perché è proprio
questo che ci è stato detto in tutte quelle audizioni.
Ci sono ruoli importanti, come l'infermiere di famiglia, ci sono
valorizzazioni importanti, ma sappiamo anche che il personale
manca, quindi quell'attrattività, che per ora è temporanea,
vogliamo capire in che modo si pensa di farla diventare strutturale
e se, come chiediamo anche nell'ordine del giorno, è intenzione del
Governo ampliarla a tutti coloro che appartengono al personale
sanitario, socio-sanitario e tecnico-riabilitativo.
Presidente -
Ci sono altri interventi? Siamo sempre in
discussione generale. Vi invito a prenotarvi e se non vedo
prenotazioni, chiudo la discussione generale. La discussione
generale è chiusa. Per il Governo, replica l'assessore
Barmasse.
Barmasse (UV) -
Io farei un piccolo
rappel
dal
punto di vista del percorso, anche se è già stato ricordato in
maniera puntuale dal vicepresidente della V Commissione,
consigliere Restano, che ringrazio per l'esposizione, per la
presentazione e anticipo già che tutte le sue osservazioni le
condivido pienamente perché sono le osservazioni della maggioranza,
quindi sono ampiamente condivisibili. Le problematiche le
conosciamo e queste sono alcune risposte che abbiamo dato, ma di
questo vorrei parlarne alla fine.
Sulla necessità di ampliare a ulteriori categorie, questa è una
possibilità che il Governo e la maggioranza non aveva mai escluso,
ma questa era stata una misura straordinaria in un momento di
straordinarietà, che, purtroppo, continua a esserci.
Come dicevo prima, vorrei fare un piccolo
rappel
, anche
perché i punti che sono stati toccati, come sempre, sono tanti,
scusate se lo dico ancora una volta, ma ritengo che molte volte si
faccia un minestrone tra un piano sanitario e una misura economica,
che sono due cose completamente diverse, l'una non è dentro
l'altra, perché il piano sanitario è un piano di programmazione, ma
non è una programmazione economica, dà degli indirizzi di sviluppo,
quindi è un altro livello di programmazione, non è che andiamo a
fare i conti o vedere se in questo momento questo tipo di
indennità, o come la vogliamo chiamare, può essere ripresentata,
anche perché giustamente inizialmente era definita come
sperimentale, dopo è stata definita come temporanea, ma questa
definizione, questo cambio di termine è stato legato a quelle che
erano state le interlocuzioni, per evitare che questa legge, che
riguarda circa mille famiglie... vorrei ricordare in questo momento
che nel caso in cui la legge dovesse essere impugnata, sarebbero
obbligate a restituire quanto ricevuto, forse queste sottigliezze
semantiche magari potremmo anche evitarle. Questo è il mio punto di
vista.
Ribadisco, ma questo solo per ricordarlo, che il Consiglio dei
ministri, su proposta del Ministero per gli affari regionali e
autonomie, cioè Mariastella Gelmini, nella seduta del 24 febbraio
del 2022 ha deliberato di impugnare la legge della Regione autonoma
Valle d'Aosta n. 35 del 22 dicembre 2021.
A tal proposito mi rifaccio all'osservazione che ha fatto
giustamente il consigliere Baccega dicendo che abbiamo fatto poi
una legge per cercare di evitare un'impugnativa, se uno crede a
quello che fa, deve andare invece davanti alla Corte costituzionale
a difendersi. Sì, è facile difendersi quando poi però andiamo a
toccare le tasche non dell'Assessore o dei Consiglieri ma dei
lavoratori dell'Azienda sanitaria a cui abbiamo dato prima degli
emolumenti e poi rischiamo... Condivido pienamente il principio, mi
piacerebbe andare a difendere una legge che ritengo giusta, però, a
mio avviso, ci sono delle priorità in tal senso.
La norma impugnata riguarda tra gli altri l'articolo 18, quindi
l'indennità di attrattività, non è stata l'unica norma impugnata
che ha introdotto, in via sperimentale, com'è già stato ricordato,
per il triennio 2022-2024 un'indennità che integra, nelle more
della contrattazione integrativa aziendale, il trattamento
economico del personale di scienza medica e del personale
infermieristico titolare di contratto di lavoro subordinato a tempo
indeterminato e pieno con l'Azienda USL Valle d'Aosta nella misura
determinata rispettivamente in 800 e 350 euro lordo busta. A
seguito di tale impugnativa, nell'ambito della leale collaborazione
- leale collaborazione vuol dire che io non ho l'esperienza che ha
lei, consigliere Baccega, ma penso che nessun Ministero rilasci un
qualcosa di scritto in cui dice: "no, fate pure un'altra legge, la
concordiamo ma vi scrivo che non la impugneremo", questo penso che
non esista e non sia fattibile, e in tal senso penso che l'Ufficio
legislativo abbia già risposto in V Commissione, quindi, com'è
stato detto, si tratta di leale collaborazione con gli uffici -, il
Dipartimento legislativo e aiuti di Stato della Regione ha
intrapreso un proficuo confronto, per il tramite del Dipartimento
degli Affari regionali e le autonomie, con i Ministeri interessati,
al fine di superare le criticità emerse all'articolo 18, legge
regionale n. 35/2021 e sfociato nel contenzioso dinanzi la Corte
costituzionale.
Il disegno di legge di cui all'oggetto, discendendo da tale
confronto, va quindi considerato quale intervento sostitutivo delle
norme di cui all'articolo 18, legge regionale n. 35, al fine di
superare ogni rischio di nuova impugnativa, anche come riferito
dalle strutture regionali competenti, penso che su questo in
Commissione la dottoressa Quattrocchi sia stata molto chiara,
sarebbe fortemente auspicabile che le norme di cui al disegno di
legge n. 72/2022 fossero approvate dal Consiglio regionale
esattamente nel testo che è stato frutto dell'intesa raggiunta con
il livello di Governo centrale, ciò anche nel rispetto della
richiamata leale collaborazione tra il livello di Governo centrale
e quello regionale. Sicché divenute pienamente efficaci, tali norme
rappresenterebbero - e direi che questo è il passaggio fondamentale
- un solido precedente per le eventuali e successive valutazioni da
parte della Giunta regionale, del Governo o di qualsiasi
maggioranza, al fine di proporre nuovi disegni di legge in materia
volti ad ampliare la platea dei beneficiari e dell'indennità di cui
trattasi.
Quest'importante azione vuole inserirsi in un complesso mosaico
di iniziative volte a rendere maggiormente attrattivo il sistema
sanitario regionale sia con interventi a beneficio di
riconoscimento economico a figure professionali, sia con azioni
mirate a riqualificare il benessere organizzativo negli ambienti di
lavoro, nonché a motivare il personale.
Adesso io, abbiate pazienza, non mi ricordo quale sia stato il
Consigliere che abbia fatto questo appunto, ma è ovvio che
l'attrattività economica non è l'unica. Questa è stata una misura
emergenziale mentre stiamo lavorando, questo da tanto tempo, sia
attraverso le organizzazioni sindacali sia direttamente con il
personale, per raggiungere altri obiettivi come quello del
benessere lavorativo, perché effettivamente - e su questo
concordiamo - non solamente una misura economica può dare una
risposta. Questa è stata una misura economica in un momento
straordinario, di cui vediamo ancora gli effetti purtroppo adesso,
perché noi, quando abbiamo detto che non avremmo erogato i LEA, non
era tanto per dire qualcosa, quattro ortopedici, se chiude
l'Ortopedia, chiude l'Ospedale, questo l'ho già detto più di una
volta e diventiamo un Pronto Soccorso di secondo o terzo
livello.
Fino a pochi giorni fa, per la carenza degli infermieri, avevamo
80 posti letto chiusi, adesso si sono ridotti un po' ma sono 80
posti letto chiusi sull'unico presidio ospedaliero, quindi se
questa non è un'emergenza per erogare i LEA, io sinceramente non so
che cosa possiamo considerare un'emergenza.
Ribadisco che questa è una legge non legata a una meritocrazia o
all'impegno del personale, a tutto il personale viene riconosciuto
- ci mancherebbe altro - il grosso impegno che ha messo sia durante
l'emergenza Covid sia anche successivamente, per cercare di dare
una risposta alla sanità valdostana, e di questo lo ringrazio, ma
vorrei ribadire questo concetto perché ogni tanto si cerca un po'
di nasconderlo o di mutuarlo, come se fosse stata fatta una scelta
di capacità e di diritto verso alcune categorie. È stata fatta una
scelta di funzionalità per cercare di mantenere in piedi un sistema
sanitario che non sono in Valle d'Aosta, ma in tutta Italia ha
delle criticità enormi.
Per quanto riguarda i finanziamenti, questa è un'osservazione
che è stata fatta dal consigliere Baccega sul fatto che siano stati
dati dei finanziamenti eccessivi; i finanziamenti non sono
eccessivi, ma hanno tenuto conto del piano di assunzione
dell'azienda.
Io avrei voluto tanto che in questo momento non avessimo avuto
dei residui, questo voleva dire che non avremmo avuto 80 posti
letto chiusi, avremmo avuto i medici che volevamo, avremmo avuto
gli infermieri. Non si può fare una legge che non preveda una
copertura che si chiama attrattività e quest'attrattività vuol dire
cercare di mantenere i professionisti che abbiamo al lavoro adesso
nella nostra Azienda e di attrarre, quindi non avere la copertura
economica se qualcuno viene a lavorare nella nostra Azienda e poi
la copertura economica non c'è. Quindi non sono stati sbagliati i
conti. L'Azienda ha fatto dei conti sul personale attualmente in
servizio, quindi vedremo a fine anno quali saranno i giusti e
corretti residui dal punto di vista consuntivo, ma è giusto che
questi residui, come ho sempre detto - e se possibile anche
ulteriori finanziamenti, ma questa è una valutazione che trascende
a quello che può essere la volontà dell'Assessore alla sanità - si
possano utilizzare - e questo è l'impegno che noi vogliamo prendere
con il nostro ordine del giorno - per poter incentivare altre
categorie in ambito sanitario che necessitano di essere incentivate
perché c'è una carenza in questo momento.
Perché l'ordine del giorno della maggioranza? Perché se
l'Assessore avesse detto: "guardate che pensiamo con i residui di
dare altre risposte", sarebbe stato detto: "sì, lo diciamo, poi
magari non viene fatto". Questo è un impegno della maggioranza su
un impegno che anche l'Assessore, per quel che può contare, si era
preso con le varie categorie, proprio ribadendo che il problema non
è di merito, ma di necessità.
Forse in questo momento la carenza più grande in assoluto che
abbiamo - ma penso che lo sappiate tutti - è quella degli
infermieri, questa è una carenza nazionale, sta diventando un
problema enorme, gli ospedali di Torino hanno in media dai 150 ai
180 infermieri in meno per ogni ospedale, quindi dobbiamo dare una
risposta in questi termini.
Non voglio entrare sull'argomento temporaneità, sperimentale,
eccetera, è ovvio, come ho già detto prima, la questione è di
trovare un accordo su questa legge, 60 giorni sono necessari perché
è vero che molto probabilmente la legge non verrà impugnata, ma non
c'è la certezza. Se andiamo a fare delle modifiche in questo
momento, rischiamo un'impugnativa su una legge e personalmente...
penso che tutta la maggioranza, tutto il Consiglio regionale non
voglia assolutamente che venga impugnata. Si parlerà poi
successivamente di altre estensioni. Questo è solamente perché
giustamente si è perorata la causa di tutte le professioni
sanitarie che io condivido, vorrei ricordare a questo Consiglio che
nella legge n. 20/2020, il famoso articolo 14, se non ricordo male,
definiva un'indennità di valdostanità di cui parleremo anche dopo,
in cui le uniche categorie che venivano riconosciuta erano quelle
di dirigenti sanitari e non sanitari, e del comparto e degli
infermieri ce ne siamo fottuti tranquillamente, scusate il
francesismo, però io non mi ricordo dei sollevamenti in tal
senso.
Io penso che - e ringrazio la consigliera Guichardaz che mi ha
riconosciuto perlomeno un'anzianità di servizio nell'ambiente -
forse per la prima volta abbiamo riconosciuto agli infermieri
qualcosa che forse non è mai stato riconosciuto prima, e io
ringrazio la maggioranza per quanto è stato fatto.
Direi che il mio intervento finisce qui, anticipo che, proprio
per quello che ho detto, proprio perché questa legge va approvata
così com'è.
A nome della maggioranza, anticipo che gli emendamenti alla
legge non verranno accolti dato che credo che sugli stessi ci
asterremo.
L'ordine del giorno presentato dalla maggioranza è molto chiaro
con degli impegni precisi, condiviso ovviamente dall'Assessore, ma
anche da tutta la maggioranza, e sarà l'ordine del giorno che noi
sosterremo.
Presidente -
Abbiamo, come ricordato, due ordini del
giorno: uno della maggioranza e uno della minoranza. Se non vi sono
altre dichiarazioni di voto, iniziamo con l'ordine del giorno della
minoranza. La parola al consigliere Carrel.
Carrel (PA) -
Per una breve dichiarazione di voto e per
fare un'analisi di quanto è emerso dal dibattito. Io credo che
l'Assessore ci abbia detto che il piano sanitario non è un piano
economico e non deve prevedere delle risorse, credo che un piano
sanitario, se non prevede delle risorse e delle politiche come
quelle dell'attrattività, è un libro dei sogni su cui possiamo
discutere a lungo ma poi di fatto diventano poco attuabili, e
questo è sicuramente un limite ma che rimandiamo poi alle
discussioni che si terranno sicuramente in Commissione.
Per quanto riguarda l'iter di questo disegno di legge, com'è
stato detto, questo provvedimento nasce da un'impugnativa di una
legge che nessuno ha citato ma su cui le opposizioni avevano già
fatto una proposta di emendamento poi bocciata. Una proposta di
emendamento che prevedeva un incremento di 2 milioni di euro
proprio in quell'articolo, articolo che permetteva così di
finanziare tutti o sicuramente più professioni sanitarie.
Quell'articolo è stato bocciato, quell'articolo di legge è stato
poi impugnato e oggi ci troviamo qui, a distanza di quasi un anno,
ad approvare una pezza a quel problema. Questo va detto, perché non
deve passare assolutamente il messaggio che... nessuno di noi qui
dentro vuole togliere quest'indennità di attrattività, ma stiamo
cercando di trovare delle soluzioni per ampliarlo e queste
soluzioni le avevamo già proposte nel mese di dicembre del 2021 ma
sono state respinte. Ciò che ci preoccupa è sicuramente la
differenza tra sperimentazione e misura temporanea ma non, come
detto dall'Assessore, per una questione semantica dei termini ma
per una questione politica.
Se a queste mille famiglie diciamo che diamo un contributo di
attrattività e che verificheremo, come abbiamo detto nell'articolo
18, con il tempo quanto realmente attrae questa misura per poi
confermarla, è una questione, se invece diciamo a queste mille
famiglie: sappiate che questi soldi ci sono per i prossimi tre anni
e poi non ci saranno più, è una questione molto diversa, anche
perché medici e infermieri che stanno scegliendo di andare in altre
località lo fanno non per tre anni, lo fanno per una scelta di
vita. Capite bene che quello che stiamo dicendo è: troviamo una
soluzione ma sappiate che non è una soluzione sperimentale su cui
ci confronteremo e su cui vi daremo dei riscontri ma è una
situazione che ha una data di termine: i tre anni, e questo è
sicuramente un altro aspetto, che non è semantico, ma è
assolutamente politico e concettuale molto diverso.
Crediamo pertanto sia necessario incrementare le risorse, questo
l'abbiamo detto non oggi ma lo diciamo da mesi, e su questo credo
che conveniamo tutti, poi possiamo decidere e dirci chiaramente che
non è così semplice, avevamo fatto una proposta, non è stata
accolta, oggi i colleghi Baccega e Marquis fanno un'altra proposta
e, da come ci è stato detto, non sarà accolta e di questo ce ne
dispiace, perché è un problema serio, su cui sarebbe necessario
confrontarsi ma non con dei testi blindati e chiusi come state
facendo in questo momento, perché a questo punto diventa inutile
anche qualsiasi atto d'intervento e qualsiasi lavoro da parte delle
opposizioni.
Quello che vi chiediamo è un confronto serio, perché
quest'attrattività che l'Assessore ha ammesso purtroppo ad oggi non
sta funzionando come ci auspicavamo, l'ha ammesso, perché se
avanzano delle risolse, significa che l'attrattività non funziona
esattamente come ci auspicavamo e su cui sicuramente dovremo
confrontarci a fine anno per capire quali sono i dati, quali sono
gli avanzi e come pensiamo di metterla a punto.
Quello che chiediamo attraverso un ordine del giorno che abbiamo
sottoscritto è di ampliare la platea e di riservare questa misura a
tutte le figure professionali e non limitarci esclusivamente agli
infermieri e dirigenti medici.
Presidente -
Altri? La parola al consigliere Baccega.
Baccega (FI) -
Per una breve replica, l'Assessore in
realtà, collega Carrel, ha anticipato alcune note. Io nel mio
intervento di prima non ho voluto parlare del piano salute e
benessere sociale perché già l'Assessore lo aveva indicato come il
libro dei sogni, com'è stato ricordato, ma quella programmazione
sanitaria per il futuro di questa Regione non può non avere a
fianco un'ipotesi di investimenti e di costi, altrimenti è davvero
una roba fasulla! Scusate ma non stiamo qui a dire delle cose...
sono banali! È vero che il piano salute e benessere sociale deve
avere delle prospettive: tre anni, cinque anni ma mi sa che se
andiamo avanti così, lo approveremo nel 2023, quindi i tempi si
allungano ulteriormente, ma non è pensabile non avere a fianco - e
lo diremo quando affronteremo quel tema - un'ipotesi di
investimenti, perché la sanità negli ultimi tre o quattro anni è
già cresciuta di 40 milioni e dovremo capire quanto andremo a
spendere successivamente rispetto a delle iniziative che, per
quanto ci riguarda, sono condivisibili, lo abbiamo già detto, lo
sosterremo e lo diremo. Non si può dire che sono disgiunte le
cose.
Io non credo di aver pensato che si voleva dal Ministero una
nota che dicesse: "non vi preoccupate che questo disegno di legge
non ve lo impugneremo", ma se c'è stata una corrispondenza che
immagino ci debba essere fra un Ministero che dice: "no, questa ve
l'abbiamo impugnata, però in qualche modo bisogna lavorare in un
altro modo"... dovrebbe esserci, non c'è, quindi io ribadisco che
questa roba è una cosa campata in aria.
Noi ribadiamo e diciamo che l'indennità di attrattività non c'è,
non parliamo di attrattività, i concorsi stanno andando deserti, le
infermiere se ne vanno comunque e vanno in Svizzera perché quelle
della Svizzera si stanno licenziando, vanno a fare altri lavori.
Abbiamo dei dati che sono allarmanti - e in questo le do ragione,
Assessore - sia a livello italiano che a livello dei Paesi
limitrofi, però bisogna cambiare paradigma: bisogna trovare per la
sanità valdostana un modo di agire affinché intanto i LEA siano
salvaguardati, ma soprattutto che si vada nella direzione giusta
per dare meno conflittualità, migliore organizzazione e più
efficienza, che è quello che hanno detto - e io davvero la invito a
leggere le risultanze delle audizioni - i suoi colleghi e non solo,
i collaboratori della sanità.
Noi diciamo ancora una cosa e chiudo: l'indennità proposta va
allargata a tutto il personale della sanità, l'ha detto Carrel poco
fa, c'era un emendamento per stanziare altri due milioni e avremmo
risolto la questione in tempo zero, altri due milioni. Non è stato
approvato e ci troviamo adesso all'ultimo secondo, in zona
Cesarini, usando un termine calcistico, con un ordine del giorno
che impegna la maggioranza e il Consiglio a reperire ulteriori
risorse, è passato quasi un anno.
Io direi che abbiamo detto tutto quello che si poteva dire
rispetto a questo percorso. Faccio due riflessioni rapide
sull'emendamento o ne parlerò dopo, non lo so. L'emendamento dice:
ci sono in avanzo 2.349.000 euro, cominciamo a distribuire queste
risorse a tutto il personale della sanità, altrimenti rimangono lì
in un cassetto e non ha senso che rimangano lì, anche se la
prospettiva era quella di assumere più personale, di assumere più
dirigenti medici, di assumere più infermieri, se ne stanno andando.
Io quindi direi che questa potrebbe essere una dimostrazione di
buona volontà, soprattutto da parte della maggioranza.
Presidente -
La parola al consigliere Chatrian.
Chatrian (AV-VdA Unie) -
Per dichiarazione di voto per
quanto riguarda il nostro gruppo, dopo aver ascoltato attentamente
il dibattito comunque su un tema delicatissimo, dove non solo a
livello nazionale le altre Regioni hanno delle difficoltà molto
simili ma a livello sicuramente europeo e non solo, dopodiché è
normale che noi dobbiamo fare la nostra parte e a dicembre questa
maggioranza ha fatto una scelta di natura tutta politica.
Non ripercorro quello che è già stato messo in evidenza molto
bene dal relatore e soprattutto la replica fatta dall'Assessore,
che ha messo in evidenza, da una parte, le criticità e, dall'altra
parte, le eventuali soluzioni perché hanno comunque un delta tempo
diverso per poter raggiungere determinati obiettivi.
Il collega Baccega giustamente mi ha ripreso, probabilmente
anche in maniera scherzosa, che sovente utilizzo la dizione:
"l'Amministrazione pubblica parla per atti", bene, oggi è
fondamentale che questa legge sia approvata così com'è per dare
corso alle questioni messe in evidenza sia dal relatore Restano che
dall'assessore Barmasse, ma c'è un "ma" dal nostro punto di vista
importante. È vero che può essere magari valutato in maniera non
così robusta quell'ordine del giorno che è stato depositato dalla
maggioranza, ma quell'ordine del giorno depositato è molto chiaro
sul piano più politico indubbiamente, come tutti gli ordini del
giorno non sono né delle leggi, né sono degli atti, ma sono degli
atti più di natura politica e meno di natura amministrativa, dove
si impegna comunque il Governo regionale non solo a procedere, ma a
presentare un'ulteriore iniziativa legislativa. Questo sarà il
passaggio successivo nel breve tempo possibile, abbiamo audito
tutti, eravamo presenti durante la V Commissione ma tanta è stata
la discussione fatta anche all'interno della maggioranza, quindi
l'ordine del giorno ha sicuramente un suo perché sul piano più
politico.
Per l'altro la scelta politica l'avevamo fatta già a dicembre
del 2021, oggi per i motivi che sono stati ben illustrati, si
chiude un cerchio invece sull'approvazione del DL 72. Comunque,
vista la situazione purtroppo di questa pandemia internazionale che
c'è ancora, lo tocchiamo con mano... per quanto ci riguarda,
risulta essere comunque una misura... possiamo chiamarla epocale,
perché è stata una scelta anche epocale quella che è stata fatta a
dicembre e che faremo di nuovo fra qualche minuto votando il DL 72:
epocale per il sistema sanitario regionale che sarà rafforzato,
questo è il passaggio successivo che è stato detto dall'Assessore,
sicuramente da ulteriori misure di tipo organizzativo...
ça va
sans dire
che ci dovrà essere anche quel passaggio, ma che
probabilmente, con tutta una serie di criticità legate anche alle
professionalità interne della nostra Azienda sanitaria... trovano
difficoltà per raggiungere il prima possibile gli obiettivi.
Seconda cosa, come dicevo, il riassetto organizzativo della sanità
valdostana già in calce con il piano per il benessere e salute
2023-2025. Terza cosa forse più nostra, perché non è ancora stato
approvato, lo si diceva poc'anzi: un indirizzo politico chiaro
basato... se, da una parte, non so se è corretto ribadire il
termine attrattività, penso che la parte delicata e difficile sia
quella legata al mantenere, non farsi sfuggire tutta una serie di
professionalità e, dall'altra parte, essere capaci ad attrarre
comunque professionalità quando tutte anche le altre Regioni,
piccole come le nostre, hanno lo stesso problema, lo stesso
Südtirol, la stessa Provincia di Trento che sovente in quest'aula
portiamo come esempi, ma legati al fatto sia che sono a Statuto
speciale, sia che hanno dei piccoli numeri e per il fatto che
comunque rientrano in un'organizzazione.
Termino dicendo che siamo sicuri che le figure che a vario
titolo lavorano nel sistema sanitario regionale debbono altresì
essere accompagnate da un ulteriore impegno di risorse per rendere,
da una parte, più appetibile lavorare nel nostro sistema sanitario
e, dall'altro, crediamo in un sistema sanitario pubblico ma che sia
di qualità dovuto alle specificità che abbiamo all'interno del
nostro sistema piccolo ma valdostano, dove si cerca, sul piano
pubblico, di dare quelli che sono non solo i servizi fondamentali
ma accompagnare la criticità di una pandemia, che è mondiale.
Mi scuso per i secondi che ho preso in più e voteremo
convintamente anche a seguito del percorso che è stato fatto sul
piano più politico.
Presidente -
Per dichiarazione di voto, la parola al
consigliere Aggravi.
Aggravi (LEGA VDA) -
Soltanto per confermare il voto di
astensione da parte del mio gruppo, com'è già avvenuto nelle
Commissioni e per le motivazioni che abbiamo già espresso in
bilancio, in Commissione e anche oggi.
Voglio soltanto dire anche due cose: primo mi aspettavo delle
risposte, ne prendo atto, sono sinceramente allibito - mi perdoni,
Assessore - che l'uomo che ha in mano il bilancio regionale
sminuisca l'importanza delle programmazioni e dei piani che questo
Consiglio approva o esamina. Mi perdoni ma è una cosa che non si
può sentire, perché quello che viene scritto, quello che viene
programmato non è il libro dei sogni, non stiamo facendo piani per
andare su Marte. La programmazione ha una conseguenza economica
perché altrimenti stiamo parlando di fregnacce e, mi perdoni, ma ci
sono sottigliezze semantiche che costano 9.300.000 euro; non è una
sottigliezza semantica la differenza tra sperimentazione e
temporaneità, perché la temporaneità ha termine, la sperimentazione
può avere una conseguenza. Mi perdoni quindi ma sentire dire la
persona che ha in mano il peso più grosso del bilancio regionale
che i piani non hanno degli effetti economici mi preoccupa
enormemente. Non vedo l'Assessore alle finanze ma, fossi in lui,
sarei molto preoccupato perché altrimenti... chiedo scusa, non
l'avevo vista, ha sostituito Padovani nei banchi del PD o di
qualche altro componente della Sinistra estrema. Detto questo, oggi
io spero che questa sua affermazione sia nata dal fatto che ogni
tanto, lo so, le critiche danno fastidio, però sono utili e
funzionali magari a trovare una soluzione, perché se lei ha visto
le osservazioni che sono state fatte oggi, non hanno un contenuto
polemico. È ovvio che la minoranza fa il suo mestiere e dice le
cose come sono ed è stato corretto fare anche dal nostro lato delle
cose una sintesi del percorso che c'è stato, però mi perdoni ma i
piani di programmazione, soprattutto quello della salute e del
benessere sociale, hanno degli effetti economici, perché se non li
avessero, di che cosa stiamo parlando? Allora perché nel DEFR non
scriviamo che possiamo fare chissà che cosa? Non ci sono delle
risorse stanziate, ma se uno si dà un programma, è perché poi lo
deve attuare, perché altrimenti i programmi che uno si dà non
servono a niente, ma non diciamolo fuori perché altrimenti
sinceramente se già abbiamo dei problemi ogni tanto di credibilità
e diciamo pure che i piani alla fine sono diversi dalle misure
economiche... ricordiamo che i piani sono zeppi di misure
economiche, quello che manca poi è l'ampiezza del bilancio. Mi
perdoni ma questo davvero è qualcosa che mi ha lasciato sbigottito.
Sulla semantica non dico altro perché se certi termini li avesse
utilizzati un membro dell'opposizione, il solerte Presidente del
Consiglio sicuramente l'avrebbe ripreso, comunque capisco che sia
in difficoltà e le auguro un buon lavoro.
Presidente -
La parola all'assessore Barmasse.
Barmasse (UV) -
Solamente per una precisazione, nel senso
che io ho detto che nel piano socio-sanitario e per la salute non
sono riportati i dati economici di valutazione, perché questo non è
previsto dai piani socio-sanitari. Noi abbiamo fatto un piano per
la salute e il benessere sociale che è stato sottoposto
all'approvazione dell'Agenzia regionale per la sanità e questo è il
sistema e la struttura con cui vengono creati i piani sanitari o
per la salute e benessere sociale. Questo non vuol dire che lì non
ci siano delle implicazioni economiche, è ovvio che le implicazioni
economiche e le disponibilità di bilancio per poter realizzare
quello che è previsto nel piano saranno valutate di anno in anno e
con il bilancio regionale. Questa è la struttura di quello che
vogliamo fare. Come un architetto che fa un progetto e ci fa cinque
stanze. Bene, sappiamo che di queste cinque stanze a casa, perché
magari i soldi non bastano, ne possiamo fare tre, però, quando
faremo le altre due, sapremo dove le dovremo fare, perché se non
abbiamo programmato, progettato e pianificato, le altre due saranno
una cosa che non sappiamo né dove fare, né come fare e non saranno
correlate a quello che abbiamo fatto prima.
Il piano prevede questo, ma non ce lo siamo inventati noi, non è
che io non voglia fare delle previsioni economiche.
Presidente -
Non vedo altre richieste d'intervento,
passiamo pertanto agli ordini del giorno iniziando dall'ordine del
giorno presentato dalla minoranza. L'ordine del giorno viene
illustrato o lo metto in votazione? Lo diamo come illustrato o lo
metto in votazione? Metto in votazione l'ordine del giorno della
minoranza. La votazione è aperta.
Appello nominale dei Consiglieri presenti in remoto sulla
piattaforma zoom.
Padovani (FP-PD) -
Astenuto.
La votazione è chiusa.
Presenti: 35
Votanti: 17
Favorevoli: 17
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire,
Sapinet, Testolin)
L'ordine del giorno non è approvato.
Adesso passiamo all'ordine del giorno della maggioranza.
Possiamo dare come illustrato anche quest'ordine del giorno? Se
così è, lo metto in votazione. Per dichiarazione di voto
sull'ordine del giorno, la parola al consigliere Baccega.
Baccega (FI) -
L'ordine del giorno presentato dalla
minoranza che non è stato approvato chiedeva all'Assessore
competente di reperire le risorse per ampliare la suddetta norma a
tutto il restante personale sanitario socio-sanitario e
tecnico-riabilitativo, e questo impegno la maggioranza non ha
voluto prenderlo, invece l'ordine del giorno che andiamo a
dibattere adesso, presentato dalla maggioranza, impegna a
procedere, decorsi i termini per eventuali impugnative alla legge
in approvazione del DDL n. 72, alla presentazione di un'ulteriore
iniziativa legislativa che preveda l'ampliamento della platea dei
beneficiari, eccetera. Questa richiesta era già stata fatta dagli
ordini professionali, da tutti quelli che sono venuti in
Commissione nel 2021 appena approvata la finanziaria. È passato un
anno, siamo qui ad approvare o a discutere un ordine del giorno che
chiede quello che avevamo chiesto un anno fa. Veramente è
incredibile.
Noi voteremo contro quest'ordine del giorno e ci asterremo
sull'intera misura legislativa.
Presidente -
La parola al consigliere Manfrin.
Manfrin (LEGA VDA) -
Riassumiamo per chi segue questo
dibattito.
A questa legge sull'indennità di attrattività sono stati
collegati due ordini del giorno: un primo ordine del giorno, che si
è appena votato, che chiedeva che quest'indennità di attrattività
fosse estesa a tutte le categorie, quindi tutte quelle categorie
che fanno parte del settore sanitario, a quel punto approvando
quell'ordine del giorno avrebbero avuto medesima considerazione, e
a quest'ordine del giorno la maggioranza ha deciso di votare
contro, astenendosi ma comunque non approvando.
Adesso ci troviamo invece a votare un ordine del giorno della
stessa maggioranza che dice di dare la medesima indennità di
attrattività ad alcune categorie sanitarie; per esempio, rilevo che
gli OSS sono esclusi da quest'ordine del giorno. Con la votazione
di quest'ordine del giorno la maggioranza quindi dirà in maniera
chiara e importante che di tutta una serie di figure sanitarie non
gliene può importare meno e che quindi queste figure sanitarie
rimarranno escluse da quest'indennità d'attrattività. Noi ne
prendiamo atto, però io non posso non osservare che si mette nelle
premesse di quest'ordine del giorno che si fa riferimento a quanto
è stato esposto dalle organizzazioni sindacali all'interno di
quest'aula.
Io ricordo - ma credo che lo ricorderanno tutti i membri della V
Commissione e anche i numerosi colleghi che non fanno parte della V
Commissione ma che hanno partecipato ai lavori - che abbiamo visto
un'infinita sfilata di rappresentanti delle organizzazioni
sindacali all'interno di quest'aula durante le Commissioni e tutti
indistintamente ci hanno detto due cose:
1) che questo tipo d'indennità andava estesa a tutte le
categorie, quindi se prendiamo atto di quello che dicono le
organizzazioni sindacali non può esistere un impegno a darlo
soltanto ad alcune, perché tutti hanno detto che giustamente andava
esteso;
2) ci hanno detto che c'erano anche delle altre azioni da
fare.
È stato credo già ben illustrato il fatto che dare una parte
stipendiale in più è assolutamente importante, opportuno e
necessario, lo abbiamo ribadito, ma che si doveva intervenire anche
con alcune azioni che fossero al di là della parte stipendiale, e
di questo non ve n'è traccia.
Prendendo atto di quello che è stato detto e prendendo atto di
quello che è stato messo all'interno di quest'ordine del giorno,
prendiamo atto - e lo dico ancora una volta e lo dico a beneficio
di quelli che stanno fuori - che questa maggioranza ha deciso, come
ha già fatto con la legge sull'attrattività, di escludere
determinate categorie. Ne prendiamo atto, il nostro pensiero non è
questo e, proprio per questo motivo, ci asterremo convintamente e
non voteremo quest'ordine del giorno.
Presidente -
La parola al consigliere Restano.
Restano (GM) -
Noi quest'ordine del giorno lo voteremo
convintamente perché si distingue proprio nel merito dell'ordine
del giorno che hanno presentato i colleghi della minoranza.
È un ordine del giorno - mi permetterete colleghi - general
generico e noi non possiamo oggi, visto ciò che è accaduto,
rimanere nel general generico e che non abbiamo attenzione, per
esempio, alle OSS lo avete detto voi. Ci saranno altre azioni per
valorizzare le OSS che non possono essere quelle di oggi: quelle di
oggi parlano di una legge e noi infatti andiamo a chiedere alla
Giunta di fare una legge, perché tutte le professioni sanitarie
hanno pari dignità e faremo una legge per le professioni sanitarie:
le OSS e gli OTA fanno parte di un'altra parte del sistema
sanitario e saranno oggetto di altre attenzioni, di altri percorsi
di valorizzazione.
Ben avete detto, e condivido in pieno, che la valorizzazione
delle professionalità non passa solo attraverso il riscontro
economico, perché voglio ricordare a tutti che il riscontro
economico si ha attraverso un contratto che sarà in discussione tra
poco e il contratto lo deve approvare il Governo di turno, e lì
andremo a vedere se saranno valorizzate veramente le professioni,
perché la crisi delle vocazioni che ho evocato prima, non l'abbiamo
in Valle d'Aosta, non l'abbiamo solo in Italia. Se andiamo a vedere
su piattaforme internazionali, la ricerca di professionisti della
sanità, anche Valdostani, è marcata. Il problema della carenza di
medici e di infermieri, perché oggi parliamo di questi, ma mi
permettete anche delle altre professioni, ce l'abbiamo in
Portogallo, in Inghilterra e i Valdostani lì vanno a lavorare
perché sono pagati molto di più. La Regione non può farsi carico di
quest'aspetto, dev'essere fatto dal Governo.
Oggi rispondiamo a un'emergenza, che sia temporanea o meno io
non ho queste capacità di disquisire sul significato dei termini,
però so che dobbiamo dare una risposta, è questo che ci hanno
chiesto i sindacati.
Noi in audizione, e giustamente è stato ricordato, abbiamo
soprattutto audito gli ordini professionali, successivamente i
sindacati e ci hanno detto anche, oltre al resto, di fare in fretta
ad approvare questa norma. Qualcuno la voleva approvata prima della
pausa estiva e non è stato possibile.
Ricordo a tutti che il lavoro fatto in Commissione, come già
detto da altri colleghi, è stato fatto grazie al lavoro congiunto
della Commissione, che vede anche rappresentanti della maggioranza,
che hanno, in quell'occasione, dimostrato la sensibilità della
maggioranza e la disponibilità della maggioranza a confrontarsi che
oggi ha prodotto quest'iniziativa, che è politica, ma che va in un
senso e che non significa che non si farà attenzione ad altre
professionalità, significa che c'è molta attenzione a tutte le
professionalità e molta disponibilità. I passaggi li vedremo,
saranno un merito oppure saranno un onere in carico alla Giunta,
all'Assessore, ma io credo che abbia ben chiaro ciò che deve fare
per valorizzare tutte le professionalità, anche quelle non
sanitarie.
Presidente -
La parola alla consigliera Minelli.
Minelli (PCP
) - Io ho ascoltato con interesse anche gli
ultimi interventi che ci sono stati e non condivido quanto detto
dal collega Restano che l'ordine del giorno presentato sia general
generico.
Oggi è stato fatto riferimento in aula alla semantica; bene,
faccio riferimento alla semantica anch'io: quell'ordine del giorno
è un ordine del giorno estremamente chiaro, semplice, lineare,
comprensibile da tutti e rispettoso di tutto quello che è stato il
percorso che la V Commissione ha effettuato in questi mesi e di
tutto quanto abbiamo sentito da chi è venuto a raccontarci la sua
esperienza. E ripeto l'impegno di quell'ordine del giorno che non è
stato approvato: si chiede di reperire le risorse per ampliare la
suddetta norma a tutto il restante personale sanitario,
socio-sanitario e tecnico-riabilitativo.
Nell'articolo 1 della legge, leggo un pezzo della relazione del
disegno di legge n. 72, c'è scritto che le finalità del disegno di
legge recano misure urgenti, eccetera, "per l'organizzazione del
servizio sanitario regionale sopperendo alla carenza aggravatasi
durante il periodo pandemico di personale sanitario indispensabile
ad assicurare le prestazioni sanitarie e le attività previste dai
LEA".
Noi sappiamo tutti, ma ci è stato ricordato in maniera molto
chiara durante le audizioni che, per assicurare le attività
prevista dai LEA, sono necessarie le attività, è necessaria la
presenza di tutte quelle professioni che qui non sono ricomprese, a
partire dalle OSS, lasciatemelo dire, perché sono quelle che
svolgono un ruolo che molto spesso viene scarsamente riconosciuto o
non adeguatamente riconosciuto.
Non credo davvero che ci sia una genericità, piuttosto c'è una
chiarezza in quell'ordine del giorno, cosa che sinceramente non
ritrovo ugualmente nell'altro ordine del giorno. È già stato detto
molto e in maniera corretta dai colleghi che mi hanno preceduto. Si
parla di fare una nuova legge, un nuovo intervento legislativo, ma
non si tiene in considerazione tutto ciò che invece è emerso
durante questi mesi e non mi sembra che quell'ordine del giorno che
invece abbiamo presentato andasse in qualche maniera a inficiare lo
spirito della legge; al contrario andava ad ampliare quella che
credo sia la finalità principale che ha portato all'elaborazione di
un disegno di legge: dico credo perché non sono più convinta che
sia così.
Presidente -
Non vedo altri interventi, mettiamo in
votazione l'ordine del giorno della maggioranza. La votazione è
aperta.
Appello nominale dei Consiglieri presenti in remoto sulla
piattaforma zoom.
Padovani (FP-PD) -
Favorevole.
La votazione è chiusa.
Presenti: 35
Votanti: 18
Favorevoli: 18
Astenuti: 17 (Aggravi, Baccega, Brunod, Carrel, Distort,
Foudraz, Ganis, Guichardaz Erika, Lavy, Lucianaz, Manfrin, Marquis,
Minelli, Perron, Planaz, Rollandin, Sammaritani)
L'ordine del giorno è approvato.
Possiamo adesso passare all'analisi dell'articolato della legge.
Articolo n. 1, vi sono richieste di interventi su quest'articolo?
Non vedo richieste d'intervento, mettiamo in votazione l'articolo
n. 1. La votazione è aperta.
Appello nominale dei Consiglieri presenti in remoto sulla
piattaforma zoom.
Padovani (FP-PD) -
Favorevole.
La votazione è chiusa.
Presenti: 35
Votanti: 18
Favorevoli: 18
Astenuti: 17 (Aggravi, Baccega, Brunod, Carrel, Distort,
Foudraz, Ganis, Guichardaz Erika, Lavy, Lucianaz, Manfrin, Marquis,
Minelli, Perron, Planaz, Rollandin, Sammaritani)
L'articolo n. 1 è approvato.
All'articolo n. 2 vi è l'emendamento di Forza Italia. La parola
al consigliere Baccega per illustrare l'emendamento.
Baccega (FI) -
L'Assessore ci dice che quella contabilità
di 9.300.000 euro era stata fatta sulla base del fabbisogno. In
realtà quel fabbisogno è fortemente diminuito anche perché
nell'arco dell'anno sono andati via molti medici, alcuni nuovi
assunti ci sono, sono andate via molte infermiere ma l'USL ci
comunica che in realtà il costo lordo azienda per quanto previsto
dall'articolo 1 è di 6.950.981 euro, la tabella è agli atti della
Commissione.
Viene generato un avanzo di spesa rispetto al finanziamento di
9.300.000 euro, i 2.349.019 euro che noi chiediamo possa essere
distribuito alle ulteriori categorie di personale sanitario secondo
una contrattazione integrativa. Chiediamo quindi di aggiungere
all'articolo 2 il comma 3bis come indicato nell'emendamento.
Presidente -
Ci sono altri interventi su
quest'emendamento? Se non vi sono altri interventi, mettiamo in
votazione l'emendamento. La votazione è aperta.
Appello nominale dei Consiglieri presenti in remoto sulla
piattaforma zoom.
Padovani (FP-PD) -
Astenuto.
La votazione è chiusa.
Presenti: 35
Votanti: 17
Favorevoli: 17
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire,
Sapinet, Testolin)
L'emendamento non è approvato, conseguentemente anche le
modifiche che a esso sarebbero state collegate.
Votiamo ora l'articolo n. 2. La votazione è aperta.
Appello nominale dei Consiglieri presenti in remoto sulla
piattaforma zoom.
Padovani (FP-PD) -
Favorevole.
La votazione è chiusa.
Presenti: 35
Votanti: 18
Favorevoli: 18
Astenuti: 17 (Aggravi, Baccega, Brunod, Carrel, Distort,
Foudraz, Ganis, Guichardaz Erika, Lavy, Lucianaz, Manfrin, Marquis,
Minelli, Perron, Planaz, Rollandin, Sammaritani)
L'articolo n. 2 è approvato.
Articolo 3. Stesso risultato. Articolo 4. Stesso risultato.
Articolo 5. Stesso risultato. Articolo 6. Stesso risultato.
Mettiamo in votazione la legge nel suo insieme. La votazione è
aperta.
Appello nominale dei Consiglieri presenti in remoto sulla
piattaforma zoom.
Padovani (FP-PD) -
Favorevole.
La votazione è chiusa.
Presenti: 34
Votanti: 18
Favorevoli: 18
Astenuti: 16 (Aggravi, Baccega, Brunod, Carrel, Distort,
Foudraz, Ganis, Guichardaz Erika, Lavy, Lucianaz, Manfrin, Minelli,
Perron, Planaz, Rollandin, Sammaritani)
La legge è approvata.
Con questo punto all'ordine del giorno sospendiamo i lavori di
questa mattinata del Consiglio regionale, che riprenderanno alle
ore 15:00 con il punto n. 7.
---
La seduta termina alle ore 12:58.
