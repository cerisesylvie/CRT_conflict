Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 1935 del 20 ottobre 2022 - Resoconto
OGGETTO N. 1935/XVI - Interpellanza: "Indicazioni alle
società direttamente e indirettamente partecipate dalla Regione in
merito all'individuazione delle figure direttoriali ai sensi della
legge regionale 11/2022".
Sammaritani (Presidente) -
Possiamo riprendere i lavori.
Siamo al punto n. 40 all'ordine del giorno. Per l'illustrazione, la
parola al consigliere Aggravi.
Aggravi (LEGA VDA) -
L'interpellanza è un po' un
combinato disposto di altre iniziative che ho presentato con altri
esponenti del gruppo e sta anche un po', se vogliamo, a
significare, a chi magari soprattutto relativamente in passate
iniziative ha pensato che ci fossero anche altre finalità, che
invece queste non ci sono, perché è da tempo - e ne sono testimoni
i resoconti del Consiglio - mi occupo di queste materie. Qualcuno
potrebbe pensare, l'Assessore competente in particolare, che ci sia
della perversione, in realtà non è così, ma laddove si indica la
via che devono tenere le società partecipate della Regione, e
soprattutto laddove si utilizzano dei soldi pubblici non solo per
la selezione ma soprattutto per quella che è poi la gestione di
questi fondi, almeno per quello che mi riguarda ritengo che come
consigliere di opposizione, ed eventualmente non soltanto di
opposizione, perché ognuno di noi ha una responsabilità non
soltanto di parte ma anche di merito, è bene vigilare.
Quest'iniziativa vuole fare un po' il punto e tirare la linea in
particolare su una figura che è particolarmente importante
all'interno di una società, ovvero quella del direttore o di chi,
con ruoli e responsabilità, ne fa le veci, perché sappiamo che non
è detto che ci sia per forza una figura direttoriale, ma al di
sotto dell'organismo principale di
governance
che può essere
appunto il consiglio di amministrazione o l'amministratore
eventualmente unico, ci può e ci dovrebbe essere un direttore.
Quindi, andiamo a chiedere quali siano quelle realtà direttamente o
indirettamente partecipate in cui il direttore o figure similari e
a oggi assunte con contratto determinato o indeterminato, e su
questo aspetto è bene definire una cosa, visto che spesso andiamo a
guardare le
best practice
in giro, io mi pongo un dubbio: ha
senso che le figure direttoriali siano assunte a tempo
indeterminato? O meglio, ha senso che la figura direttoriale sia
tale vita natural durante dell'ente? Dico questo perché spesso si
parla di
spoils system
, però quello esiste nelle figure di
alta
governance
, quindi nei CdA, per quello che poi riguarda
il di sotto, se non siamo di fronte a dei soggetti che hanno un
inquadramento contrattuale definito che possano mutare e anche
essere valutati in base al risultato anche con una scelta di
conferma o no, sostanzialmente ci sono nel mondo che conosco io
incarichi triennali e poi ovviamente si può fare una decisione
rispetto anche agli obiettivi raggiunti. Perché altrimenti noi
facciamo lo spoils system nella parte alta della gerarchia, e poi
invece queste figure di mezzo rimangono lì e portano avanti una
linea che spesso e volentieri può anche influenzare le figure che
appena vengono nominate.
Non so se mi sono spiegato, sennò tornerò poi sul punto.
Quanti di questi siano stati assunti prima dell'applicazione
della famigerata legge Madia. Questo perché sappiamo che, con
riferimento alle società di partecipazione pubblica, il decreto
legislativo 175 ha un articolo specifico, che ormai io e
l'assessore Caveri citiamo in continuazione, che è il 19, in
particolare il comma 2, per cui le società a controllo pubblico
stabiliscono con proprio provvedimenti criteri e modalità per il
reclutamento del personale, nel rispetto dei principi anche di
derivazione europea di trasparenza, pubblicità e imparzialità e dei
principi di cui all'articolo 35 comma 3 del decreto legislativo 165
del 2001, anche quello ben conosciuto ormai rispetto alle
iniziative che si sono nel tempo presentate.
Questo comma ha, tra l'altro, dei principi molto importanti che
in sintesi sono quelli della pubblicità, dell'imparzialità,
dell'economicità delle selezioni, meccanismi di oggettività e
trasparenza idonei a verificare il possesso di requisiti
attitudinali professionali richiesti in relazione alla posizione
che si va a ricoprire, le pari opportunità e soprattutto un
requisito contro i conflitti di interesse, quello che prevede che
la composizione delle commissioni - e il legislatore probabilmente
non lo ha fatto a caso di stare generico sul termine commissioni -
esclusivamente con esperti di comprovata competenza nelle materie
di concorso, scelti tra funzionari
bla bla bla
, ma che non
siano componenti dell'organo di direzione politica
dell'amministrazione, perché ovviamente saremmo in una situazione
di conflitto. Poi cito anche comunque il fatto che questi principi
sono stati ricondotti nell'articolo 5 della legge 11 del 2022, che
va a modificare la legge 20 e riprende quelli che sono i principi
di cui ho appena parlato.
Chiediamo anche se vi siano casi in cui il direttore è membro
degli organismi di vigilanza costituiti ai sensi di un altro
decreto legislativo, il 231/01. Faccio questa domanda come una
sorta di prova del nove, perché qualche anno fa qualche situazione
un po' strana c'era: trovarsi un direttore di una partecipata
all'interno di un organismo 231 o qualche membro del consiglio
d'amministrazione non è una bella cosa, perché quell'organismo non
funziona. Nel caso in cui l'ente dovesse avere dei problemi,
quell'organismo sarebbe inutile, visto che serve quale presidio al
rischio che l'ente possa commettere dei reati, perché il 231/01 -
perché ce n'è un altro che parla di riciclaggio, ma quello è un
altro paio di maniche - parla dei reati commessi dagli enti.
Sappiamo che questi organismi non sono banali all'interno delle
società pubbliche, proprio soprattutto perché le società pubbliche
utilizzano in gran parte fondi pubblici.
Se siano state date o sia intenzione del Governo regionale dare
indicazioni specifiche agli enti citati in materia di selezione e
assunzione di figure direttoriali ai sensi delle nuove
disposizioni. È una domanda un po' banale, un po' lapalissiana però
credo che possa essere utile per capire soprattutto quello che è
stato fatto dal post approvazione della riforma della legge 20.
Voglio utilizzare ancora questi pochi minuti per specificare e
sottolineare un aspetto. Sicuramente noi oggi parliamo con un
pregresso che c'è già stato. Siccome probabilmente, soprattutto
anche a fronte della situazione globale che stiamo vivendo, si
dovranno in qualche modo rivedere i modelli organizzativi delle
società pubbliche partecipate, almeno in prospettiva, magari anche
per effetto di pensionamenti, di cambi, di operazioni particolari,
forse è il caso di pensare e di fare un ripensamento riguardo al
fatto appunto che la figura direttoriale abbia una sua autonomia,
nel senso che sia sostanzialmente irremovibile. Dico questo perché
lo sappiamo benissimo che all'interno di qualsiasi società, anche e
soprattutto pubblica ma come in quelle private, la figura del
direttore, o comunque chi sta sotto al massimo organo strategico,
come in alcuni casi viene chiamato, che di solito è un CdA,
ovviamente è lui ed è quel soggetto che ha più direttamente in mano
l'attività gestoria. Quindi forse è bene fare delle valutazioni in
tal senso, perché altrimenti possiamo parlare tantissimo di
ricambio, di spoils system, però se le persone sono sempre le
solite... Questo non vuol dire che magari un soggetto in gamba e
bravo possa essere rinnovato e valutato secondo gli obiettivi.
Valutare gli obiettivi di una figura dirigenziale o direttoriale
che poi dopo non si può rimuovere se non in casi estremi, fa un po'
perdere tutto il senso di quella che è anche la materia e la
gestione della
governance
all'interno di una società, perché
chi è irremovibile, chi ha a che fare soprattutto anche - non me ne
vogliano - con il settore pubblico, sa benissimo che questo è un
principio che negli anni qualche problema l'ha creato.
Presidente -
Per la risposta, la parola all'assessore
Caveri.
Caveri (AV-VdA Unie) -
Intanto mi scuso, ho il telefonino
in mano perché ho perso il cartaceo, e ho gli appunti sul
telefonino.
Prendendo le mosse anzitutto dal contesto societario, sono dieci
le società nelle quali è presente la figura di un direttore. Di
questi, otto sono stati assunti con contratto a tempo indeterminato
e due con un contratto a tempo determinato. Li elenco: Casino de la
Vallée, tempo determinato (poi le faccio avere il cartaceo, quando
lo ritrovo); Finaosta S.p.A e Sitrasb, tempo indeterminato; Aosta
Factor, tempo determinato; Funivie Piccolo San Bernardo, tempo
indeterminato, così come Strutura Valle d'Aosta, INVA, CVA,
Courmayeur-Mont-Blanc Funivie e Pila S.p.A.
Spostandoci invece nell'ambito degli enti partecipati dalla
Regione, si segnala che di 29 enti, 21 hanno nominato un direttore
generale o una figura simile, che ha una diversa connotazione; ad
esempio, la figura del rettore del Convitto regionale Federico
Chabod, che è una carica equiparabile a quella di un direttore
generale.
Si elencano gli enti che hanno nominato la figura in oggetto di
interpellanza, che sono: Agenzia regionale per la protezione
dell'ambiente, ARPA; Agenzia regionale per l'erogazione in
agricoltura della Regione autonoma Valle d'Aosta, AREA; Azienda
regionale per l'edilizia residenziale, ARER; Associazione Forte di
Bard; Camera valdostana delle imprese e delle professioni, Chambre;
Convitto regionale Federico Chabod, già citato; Ente gestore del
Parco naturale del Monte Avic; Fondazione Film Commission Vallée
d'Aoste; Fondazione Montagna Sicura; Fondazione Institut Agricole
Régional; Fondazione per la formazione professionale turistica;
Fondazione Sistema Ollignan Onlus; Institut Valdôtain de
l'Artisanat de Tradition, IVAT; Istituto musicale pareggiato della
Valle d'Aosta, Conservatoire de la Vallée d'Aoste; Office Régional
du Tourisme, Ufficio regionale del turismo; Soccorso alpino
valdostano; Casa di riposo Festaz, Maison de repos Festaz;
Fondazione Centro di studi storico-letterari Natalino Sapegno;
Fondazione Grand Paradis; Fondazione Clement Fillietroz; Fondazione
Liceo linguistico di Courmayeur, che come lei sa bene essendo di
Courmayeur, è una scuola paritaria. Fra questi 21 enti partecipati,
vi sono 2 enti in cui i direttori sono assunti con contratto a
tempo indeterminato, che sono: il Parco del Monte Avic, per il
quale è stato espletato un concorso pubblico bandito a fine 2021 e
conclusosi a marzo 2022, nonché la Fondazione Liceo linguistico
Courmayeur, che ha assunto il proprio direttore il 3 agosto del
2009. I residui 19, allo stato attuale, hanno incardinata la figura
di direttore generale o simile con contratti a tempo
determinato.
Seconda domanda. Preliminarmente si osserva che l'articolo 19
comma 2 del TUSP, che riguarda appunto le procedure di reclutamento
del personale, è applicabile solo nei confronti delle società a
controllo pubblico. Sono escluse quindi dall'applicazione della
norma le partecipazioni in società non controllate e negli enti
partecipati dalla Regione.
Ciò detto, relativamente al periodo di assunzione, si rileva che
dei direttori assunti nelle società partecipate direttamente dalla
Regione e di quelle partecipate indirette per il tramite di
Finaosta, cinque sono stati assunti prima dell'applicazione delle
disposizioni del 175 del 2016; nello specifico sono: Casinò de la
Vallée, Funivia del Piccolo San Bernardo, INVA, Courmayeur
Mont-Blanc Funivie e Pila S.p.A. Al contrario, nelle società
Finaosta, SITRASB, Aosta Factor, Structure, CVA, il direttore è
stato assunto dopo l'entrata in vigore del decreto legislativo.
Con riferimento invece agli enti partecipati, di cui come detto
29 presentano le figure del direttore generale o figura
assimilabile, si precisa che tre enti hanno assunto i relativi
direttori prima dell'entrata in vigore del decreto legislativo e
sono: Fondazione Montagna Sicura, Fondazione Natalino Sapegno e
Fondazione Liceo linguistico di Courmayeur.
Se vi siano casi in cui il direttore faccia parte dell'organismo
di vigilanza. In questo momento non ce n'è; sulla complementarietà
della carica di direttore di membro effettivo degli organismi di
vigilanza, non si rilevano, da quel che noi sappiamo, né
nell'ambito delle società partecipate direttamente dalla Regione,
né in quelle partecipate per il tramite di Finaosta - io so a cosa
si riferiva, in questo momento quel problema non c'è più - né gli
enti partecipati, caso in cui il direttore sia anche membro
effettivo degli organismi di vigilanza.
Infine, con riferimento al quarto punto, ricordo che la legge
regionale 11 ha apportato delle modifiche alla 20 del 2016 il cui
ambito di applicazione soggettivo è circoscritto alle sole società
a partecipazione pubblica regionale. Ciò posto, per rispondere
adeguatamente al quesito avanzato, si osserva che è in corso di
predisposizione, ormai è pronta, è al concerto come si suole dire,
la bozza di deliberazione applicativa della legge 20 del 2016, così
come modificata da parte del dipartimento società enti partecipati,
per la definizione di specifiche linee guida anche in materia di
selezione del personale dirigenziale e non delle società a
controllo pubblico regionale. Era un impegno - lei ricorderà - che
avevamo assunto anche in quest'aula.
Diversamente, sulla base delle premesse poste, si specifica che
non è da escludersi la possibilità di procedere alla definizione di
apposite linee guida, in una logica di equità, anche con
riferimento agli enti cosiddetti strumentali della Regione, solo
però per quelli definibili enti di diritto privato in controllo
pubblico. Nei confronti invece degli enti pubblici vigilati,
istituiti o finanziati, trova diretta applicazione per le procedure
pubblicistiche di selezione il già citato 165 del 2001, ove
applicabile rispetto alle disposizioni di cui alla legge regionale
22 del 2010.
Con la modifica apportata alla legge regionale 20 del 2016 dalla
recente legge 11 del 2022, il Governo regionale ha voluto dare
priorità alla definizione di idonee procedure per gli enti aventi
natura societaria. Seguirà certamente, questo è un impegno, anche
una definizione per gli enti di diritto privato in controllo
pubblico, ovviamente tenendo conto della peculiarità degli stessi,
perché non si può evidentemente immaginare di fare delle norme
eccessivamente rigide che peserebbero poi sul funzionamento di
queste società.
Presidente -
Per la replica la parola al consigliere
Aggravi.
Aggravi (LEGA VDA) -
Ringrazio l'Assessore anche per la
disponibilità a darmi poi copia della risposta, solo perché forse
ho dei dubbi su qualche ente, così almeno potrò approfondire. La
ringrazio anche di avermi confermato che quella brutta pratica che
ci fu, oggi non c'è, ed è cosa buona e giusta perché altrimenti si
sarebbe creato l'organismo inutilmente. Prendo anche atto della
risposta finale riguardo alla volontà di dare delle indicazioni a
quelle realtà che non sono propriamente delle società partecipate,
ma che sono degli enti pubblici partecipati, senza andare ad
appesantire o ad ingessare la potenzialità gestoria di questi
enti.
Tengo a precisare una cosa: non è mia intenzione - l'ho detto
più di una volta - trasformare il mondo delle partecipate in una
sorta di
Staat Ministerium
di memoria della Berlino Est.
Però va detto che non deve neanche essere soltanto, con una
battuta, una zona franca dell'assunzione, nel senso che al di là
delle figure dei direttori, dico in senso lato qualsiasi siano le
assunzioni, bisogna giustamente soppesare la necessità comunque che
deve avere un ente, pur partecipato ma di diritto privato, quindi
che faccia determinate cose, con però il contrappeso che quei soldi
sono di tutti, sono pubblici, hanno anche delle finalità pubbliche,
e che quindi non si creino delle sorte di presidi o comunque più o
meno piccoli cespugli che possano andare a creare delle spiacevoli
situazioni, e soprattutto che si eviti, e questo è un po' difficile
in Italia, delle ingessature che nel tempo blocchino anche le
evoluzioni di queste realtà. Non lo dico soltanto con riferimento
alla valutazione dei risultati che ogni realtà può raggiungere, ma
anche il fatto che ogni tanto cambiare aria fa bene, soprattutto a
certe persone; lo dice uno che viene da un mondo dove i contratti
erano molto più mobili rispetto a enti pubblici o partecipati. E
questo fa bene, sicuramente magari è più stressante, ma fa bene
anche alla stessa persona, perché ti fa vedere mondi nuovi, ti fa
capire che qualche volta non sei neanche così indispensabile e così
fondamentale, e soprattutto ti dà anche degli obiettivi che devono
essere rispettati, perché altrimenti vai a fare altro. Dico questo
perché se lato mio lo facevo per dei committenti privati, che
quindi utilizzavano i loro soldi, in questo caso parliamo di
committenti pubblici, perché io vedo chi sta al di fuori come
fossero degli azionisti della cosa pubblica, perché chi paga le
tasse è comunque, per quello che mi riguarda, un'azionista della
cosa pubblica, che i loro soldi vengano utilizzati
correttamente.
