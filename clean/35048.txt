Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 2641 del 3 ottobre 2012 - Resoconto
OGGETTO N. 2641/XIII - Approvazione di risoluzione: "Impegno
per la revisione della legge regionale sul funzionamento dei gruppi
consiliari".
Risoluzione
Il Consiglio regionale della Valle d'Aosta/Vallee
d'Aoste
Rilevato che la Conferenza delle Regioni e delle Province
autonome e la Conferenza dei Presidenti delle Assemblee legislative
delle Regioni e delle Province autonome hanno convenuto in merito
alla necessità di individuare un percorso veloce e uniforme per
stabilire parametri cui rapportare una riduzione di tutti i costi
della politica e di dare corso nell'immediatezza ad ulteriori
misure di contenimento delle spese degli Organi delle
Regioni;
Sottolineato, in particolare, che le Assemblee legislative
delle Regioni e delle Province autonome si sono impegnate
a:
- garantire la piena trasparenza delle informazioni e
accessibilità alle differenti voci di bilancio;
- prevedere il controllo contabile da parte di organismi di
revisione esterna sui finanziamenti ai gruppi consiliari
assicurando un'efficace rendicontazione pubblica delle
spese;
- ridurre il numero dei gruppi consiliari, stabilendo un
numero minimo di consiglieri necessario alla loro
composizione;
Ritenuto, anche alla luce delle cronache di questi giorni,
più che mai necessario fornire ai cittadini risposte serie, chiare
e concrete, soprattutto per quanto riguarda la tematica
dell'erogazione dei contributi ai gruppi consiliari, e non più
rinviabile l'adozione di un intervento normativo fondato sui
seguenti principi fondamentali: revisione dell'entità del
contributo ai gruppi consiliari, chiarezza delle modalità di
rendicontazione, terzietà dei controlli e massima pubblicità dei
rendiconti;
Impegna
l'Ufficio di presidenza del Consiglio regionale, di concerto
con i Capigruppo, ad elaborare, nel termine di quindici giorni, una
proposta di legge regionale di revisione della legge regionale 17
marzo 1986, n. 6 (Funzionamento dei Gruppi consiliari), alla luce
dell'analisi delle leggi già adottate o in corso di approvazione da
parte di altre Regioni, che preveda, nello specifico:
- una rimodulazione dell'entità del contributo ai
gruppi;
- una precisa definizione del concetto di "oneri di
finanziamento dei gruppi", correlato alle sole spese attinenti alle
funzioni politico-istituzionali dei gruppi;
- chiare modalità di rendicontazione che, a fini di
trasparenza, consentano di individuare in maniera dettagliata le
categorie e le voci di spesa;
- l'individuazione di un sistema di certificazione dei
rendiconti;
- la previsione di modalità di pubblicità dei rendiconti
(sito web sezione trasparenza, Bollettino ufficiale)
F.to:
Emily Rini - André Lanièce - Agostino - Empereur
- Lattanzi - Salzone - Lavoyer
Si dà atto che dalle ore 17,03 assume la presidenza il
Vicepresidente André Lanièce.
Presidente
- La parola al Presidente Emily Rini.
Rini (UV)
- Merci M. le Président.
Come ho già avuto modo di affermare e ribadire più volte in
questi ultimi giorni, alla luce degli eventi che quotidianamente si
stanno susseguendo ed in seguito anche alle posizioni espresse sia
dalla Conferenza dei Presidenti delle Regioni, sia dalla Conferenza
dei Presidenti delle Assemblee legislative, riunitasi il 27
settembre scorso, riunione alla quale ho preso parte, ho ritenuto,
unitamente ai membri di maggioranza dell'Ufficio di Presidenza e ai
Capigruppo della maggioranza regionale, che sia assolutamente
inderogabile una precisa presa di posizione chiara e puntuale del
nostro Consiglio. Riteniamo infatti che sulla tematica dei
finanziamenti ai gruppi sia necessario che la politica si confronti
e decida in merito in tempi brevi.
Pur nella ferma convinzione che simili decisioni spettino alle
Assemblee legislative locali nel pieno esercizio della loro
autonomia legislativa, riteniamo che le sollecitazioni del Governo
centrale e le indicazioni delle Conferenze dei Presidenti delle
Regioni e delle Assemblee debbano in questo delicato momento godere
della nostra massima considerazione. Se da un lato la cronaca pare
essere ormai l'unico sbocco mediatico della politica, la politica
ha l'obbligo di dare ai cittadini una risposta chiara, tempestiva e
concreta, soprattutto per quanto riguarda la tematica
dell'erogazione dei contributi ai gruppi consiliari, attraverso un
intervento normativo fondato sui seguenti principi fondamentali: la
rimodulazione dell'entità del contributo ai gruppi consiliari, la
terzietà dei controlli, la massima pubblicità dei rendiconti e
chiare modalità di rendicontazione. Per questo motivo la
sottoscritta, il Vicepresidente André Lanièce, il Consigliere
Segretario Agostino Salvatore e i Capigruppo di maggioranza con
questa risoluzione vogliono impegnare l'Ufficio di Presidenza ad
elaborare nel termine massimo di 15 giorni una proposta di legge
regionale di revisione della legge regionale del 17 marzo 1986, una
revisione che dovrà necessariamente ed inderogabilmente prevedere,
come accennato,
"una rimodulazione
- chiara -
dell'entità
del contributo ai gruppi; una precisa definizione del concetto di
"oneri di finanziamento dei gruppi", correlato alle sole spese
attinenti alle funzioni politico-istituzionali dei gruppi; chiare
modalità di rendicontazione che, ai fini di trasparenza, consentano
di individuare in maniera dettagliata le categorie e le voci di
spesa; l'individuazione di un sistema di certificazione
-
esterna -
dei rendiconti e la previsione di modalità di
pubblicità dei rendiconti (sito web in una sezione trasparente,
Bollettino ufficiale)"
.
Quella che vi sto presentando, colleghi, credo sia una proposta
che nel suo impegno chiaro, concreto e trasparente intende dare una
risposta rapida e puntuale ad una problematica che è giustamente
sotto i riflettori dell'opinione pubblica. Ritenendo i principi e i
contenuti della presente risoluzione degni della più ampia
condivisione auspico che venga accolta dal Consiglio tutto.
Grazie.
Presidente
- Dichiaro aperta la discussione generale.
La parola alla Consigliera Patrizia Morelli.
Morelli (ALPE)
- Merci M. le Président.
Apprezziamo il tono deciso e perentorio della nostra giovane
Presidente, ma non crediamo che l'opinione pubblica possa
accontentarsi di una risoluzione tardiva di intenzioni, per quanto
buone e condivisibili possano essere. Riteniamo che il momento di
grave perdita di credibilità che la politica sta vivendo, e di cui
tutti paghiamo le conseguenze, richieda misure immediate, incisive
e precise. Non mi dilungherò troppo, i colleghi conoscono già qual
è la nostra posizione, non possiamo limitarci ad un impegno pro
futuro che non entri nel dettaglio da oggi, ben altro si aspettano
giustamente i cittadini. Tutti leggiamo le pagine dei quotidiani e
crediamo che una risposta immediata sia necessaria. La nostra
proposta, espressa in Conferenza dei Capigruppo, andava nel senso
di adottare come base di discussione le proposte di legge elaborate
da noi nel corso della legislatura a partire dal settembre 2008 per
dare delle risposte immediate. Siamo coscienti di non incarnare la
perfezione, ovviamente sono proposte che sono migliorabili e vanno
migliorate, ma riteniamo che, volendo, alla luce anche di quanto
già adottato da altre Regioni, oggi si sarebbe potuto "chiudere" un
testo di legge condiviso da tutti. Non è così, ne prendiamo atto e
serenamente e coerentemente con il contributo propositivo che
abbiamo cercato di dare a questo Consiglio, abbiamo depositato la
nostra proposta di legge in cui sono contenuti tutti gli obiettivi
che vengono indicati nell'impegno della vostra risoluzione.
Crediamo che in momenti gravi si debba rispondere con tempestività
e con provvedimenti incisivi ed immediati.
Presidente
- La parola al Consigliere Donzel.
Donzel (PD)
- Grazie Presidente.
Come abbiamo espresso in questi giorni, riteniamo che ci sia un
discorso molto ampio da affrontare rispetto alla riduzione dei
costi della politica, ma specificamente, rispetto al funzionamento
dei gruppi consiliari, questa impegnativa ci sembra molto puntuale,
anzi, seppure in modo goffo e inciampando anche di qualche passo,
la questione della trasparenza è sempre stata la nostra battaglia
in questi anni, quindi non possiamo che auspicare un percorso di
questo tipo e devo dire la chiarezza con cui è formulato l'impegno
non lascia dubbi in tale direzione. Da parte nostra quindi ci sarà
tutto l'impegno possibile affinché si arrivi quanto prima alla
predisposizione di un disegno di legge da dibattere in
Consiglio.
Naturalmente, lo ribadiamo, non è che riteniamo sufficiente solo
questo documento: è un primo passo, secondo noi, all'interno della
spending review
vanno affrontati altri ragionamenti, ma
quello che vogliamo trasmettere all'esterno è che non si vuole fare
nessuna melina strana affinché i provvedimenti non arrivino in
fondo. Ci mettiamo quindi a disposizione anche noi della
maggioranza e degli amici dell'ALPE, perché il provvedimento non
diventi un balletto di "io voglio di più, di meno", ma abbia tempi
veramente celeri.
Siccome qualcuno dice che bisogna fare il più in fretta
possibile, noi oggi in conferenza stampa abbiamo detto che da oggi,
in attesa di questo provvedimento di legge, non useremo i fondi del
gruppo proprio per aspettare la legge sulla trasparenza per poter
utilizzare tali fondi. In qualche modo quindi vogliamo dire: già da
oggi noi abbiamo detto
stop
ad una certa modalità di
rendicontazione e aspettiamo la nuova legge perché sia ancora più
trasparente di quanto abbiamo tentato di fare il percorso del
nostro gruppo.
Presidente
- La parola al Consigliere Bertin.
Bertin (ALPE)
- Grazie Presidente.
Se nessuno della maggioranza vuole intervenire per l'alternanza,
allora intervengo io.
Evidentemente non si può che essere d'accordo sul fatto che
bisogna intervenire su questo capitolo di spesa riguardante il
finanziamento ai gruppi e in generale sui costi della politica, ma
non da ora bisognava intervenire: è ormai un decennio che questo
tema è all'ordine del giorno, lo è nei programmi politici di tutte
le forze regionali, lo è stato nella campagna elettorale del 2008
ed è stato diverse volte affrontato anche in questo Consiglio. Non
mi divertirò a leggere gli interventi fatti, adesso qui vedo quelli
del maggio 2009 su questo argomento in generale sui costi della
politica e specifico sul finanziamento ai gruppi, non lo faccio per
carità di patria, ma vi invito ad andare a rileggerli. Si denota
veramente da parte della politica anche di questo Consiglio una
totale irresponsabilità ed un'incapacità di rendersi conto della
situazione.
In questo momento, quando l'opinione pubblica ormai è ad un
livello tale di esasperazione che ci obbliga ad intervenire, allora
interveniamo e facciamo pure finta di essere bravi. Interveniamo
fra l'altro andando a sollecitare il Governo nazionale ad
intercedere, come hanno fatto i Presidenti delle Regioni che
all'unanimità hanno invitato il Governo ad intervenire e a fissare
i paletti, ai quali poi le Regioni hanno deciso di adeguarsi. Anche
da un punto di vista autonomistico non ci siamo: cosa ha impedito
in questi anni alle maggioranze e ai Presidenti, che sono i Capi di
queste maggioranze, di intervenire e di risolvere questo problema?
Oggi appare francamente ridicolo andarlo a chiedere al Governo
nazionale. Non sto a citare i vari passaggi dei vari Consiglieri
regionali o del Presidente della Giunta di questi anni, che spesso
ci accusavano di populismo, ma, da questo punto di vista, i
sopracitati sono stati forse dei maestri cavalcando già in tempi
lontani queste cose, senza fare niente. Ora lo facciamo, ma ormai
siamo a fine legislatura, sono passati quattro anni e finalmente
interveniamo.
Noi abbiamo deciso di ripresentare la stessa proposta fatta nel
2008, che prevedeva, nel caso della riduzione del finanziamento ai
gruppi, un taglio del 50 percento. Riteniamo che la politica abbia
un costo e che debba essere finanziata, ma che debba esserlo in
modo trasparente e che sia inutile utilizzare il finanziamento ai
gruppi quando sappiamo tutti che questi soldi vanno a finire ai
partiti. Finanziamo tutti i partiti, anche per sostenere al limite
la democrazia, ma in modo trasparente e non usando questi artifici,
che poi alla fine siamo obbligati a ridurci anche facendo delle
brutte figure. Noi ripresentiamo quella proposta e le altre
proposte che riguardavano il vitalizio e in seguito anche la
riduzione degli stipendi dei Consiglieri e speriamo che questa
volta, diversamente da come è stata considerata la nostra proposta,
possa essere finalmente una base di partenza per aprire un
dibattito serio, seppure tardivo, ognuno qui si deve prendere la
propria responsabilità, ma va affrontato il problema, perché ormai
la perdita di credibilità è tale che non si può fare
altrimenti.
Presidente
- Se non ci sono altre richieste di
intervento, dichiaro chiusa la discussione generale.
La parola al Presidente della Regione, Rollandin.
Rollandin (UV)
- La risoluzione che è stata presentata
oggi sull'onda di quello che sta succedendo un po' in tutte le
regioni sicuramente lascia spazio a possibili interventi e a
adeguamenti su una serie di valutazioni che possono essere fatte.
Qualcuno ha ricordato l'incontro dei Presidenti delle Regioni al
quale ho partecipato, a cui poi è seguito l'incontro con i
Presidenti del Consiglio, durante il quale non si è votato, non c'è
stato alcun atteggiamento di unanimità su proposte che erano molto
varie; quello che ha raggiunto l'unanimità è il fatto di avere
trasparenza, controllo esterno e possibilità di dimostrare come i
fondi vengono utilizzati, sapendo che, nell'ambito di un nuovo
sistema di finanziamento dei gruppi, ci sarà un intervento che era
già stato preannunciato. C'è attesa per il decreto che il Governo
ha annunciato di fare, la bozza non c'è ancora, domani ci sarà
nuovamente una riunione dei Presidenti di Giunta per un esame, come
è stato fatto in precedenza, e come è stato fatto negli incontri,
dove una delegazione elabora un documento che poi permetterà di
lavorare sul decreto di cui si è in attesa. Ora non c'è stata
questa delega, c'è stato un atteggiamento diverso, che è il
seguente.
Purtroppo le Regioni avevano preso degli impegni - che non tutti
hanno mantenuto - già sei mesi fa di attivare una serie di
meccanismi, alcune lo hanno fatto ed altre no, per cui, se si
andava di nuovo a dire in questo momento:" le Regioni si impegnano
a fare", risultava poco credibile. Il discorso allora è stato di
collaborare per quanto possibile con il Governo, la
rappresentatività dei Presidenti di Giunta è andata anche da
Napolitano per dare l'idea di come sia sentito in modo serio il
momento attuale, poi sono andati a livello governativo per
manifestare i punti su cui evidentemente c'è bisogno di chiarezza.
E questo è il punto nodale della situazione, perché poi si potrà
discutere sul
quantum
, sul come, ma in questo si è fatto un
cenno che non è secondario ai costi standard.
"Non possiamo fare
riferimento solo alla popolazione"
: questo lo abbiamo detto noi
come Regione a statuto speciale, perché, facendo questo conto, per
tante Regioni non si arriverà mai a trovare un sistema che sia
comparabile a quello che succede nelle Regioni più grandi. La
discussione su un decreto, che dovrebbe essere predisposto a ore,
offre la possibilità di ragionare su quali saranno gli indirizzi
generali, per poi arrivare ad una discussione che credo sia
corretta e che debba essere fatta in quest'aula, tenendo conto
degli indirizzi generali e tenendo conto di quello che noi vorremmo
proporre in concreto per l'attivazione di meccanismi che vadano a
toccare i singoli settori. Non mi ripeto, perché altri meglio di me
lo hanno fatto sull'attesa che c'è oggi.
Vogliamo ricordare che anche sui costi della politica adesso si
sta enfatizzando un punto che nei costi della politica è minimale,
percentualmente irrisorio rispetto al costo della politica vera;
questo non significa che non ci sia da tener conto di quello che
sta succedendo e che, dove ci sono fatti non corretti, questi non
siano da perseguire, non sto dicendo questo: sto dicendo che nei
costi della politica che stanno analizzando anche nell'ambito della
spending review
il vero problema è come si fa funzionare la
macchina dello Stato e della Regione, perché sul resto ricordo che
tutto è partito con il discorso dei gruppi parlamentari che
dovevano farsi dei tagli mostruosi, che dovevano ridurre, che
dovevano modificare, che dovevano rendere trasparente...bene, non
si sono tolti un euro! Questa notizia è stata quasi declassata in
terza pagina, perché adesso nel tritatutto ci sono le Regioni e i
Comuni, questi meno però perché l'onda loro sono già riusciti a
schivarla. Adesso il punto sono le Regioni, prima si è partiti con
le Regioni a statuto speciale: "ma servono ancora le Regioni a
statuto speciale?". Tutte le trasmissioni di tutti i colori hanno
detto: "ma le Regioni a statuto speciale,
privilegi...cancelliamole!". Disegni di legge fioriscono...per
fortuna, che c'è un processo che la Costituzione prevede per
arrivare a determinati punti, altrimenti, se fosse per qualcuno,
sarebbe già fatto! Dalle speciali poi si è passati alle ordinarie,
nell'ultima riunione che abbiamo avuto uno dei temi è stato quello
di dire: "queste piccole Regioni servono ancora, non sarebbe meglio
avere quattro, cinque macroregioni e la piantiamo lì, per cui si
risparmia?". Il passaggio successivo è quello di dire: "ma perché
non aboliamo le Regioni?" ed ecco le ultime proposte: "rivediamo il
Titolo V della Costituzione, rivediamo le competenze che con la
riforma del 2001 sono state date", assoggettate anche a referendum
che è passato, dove si è deciso di sancire in modo chiaro le
competenze legislative dell'uno e delle altre e le potestà
concorrenti. Laddove c'è sempre stato quel limbo dove "posso io,
puoi tu" dipende da chi lo fa, come, fra Regione e Stato...perché
di fatto la leale collaborazione non c'è mai stata, tant'è che se
guardate la legislazione delle Regioni a statuto sia ordinario che
speciale e le impugnative, oggi quasi tutte le leggi delle Regioni
che vadano ad inserirsi in materie che sono di competenza regionale
sono impugnate. Perché dico questo? Perché i tentativi che si fanno
su molte leggi, ad esempio quella del Trentino che l'aveva fatta su
un piano di sviluppo, su come vogliamo lo sviluppo di domani, è
stata impugnata, cioè anche quelle che vanno nella logica di
razionalizzare, di ridurre spese, di rientrare in determinati
canoni, perché non dimentichiamo che la
spending review
tanto decantata di fatto sta cercando di ottenere da tutte le
Regioni un sistema che evidenzi dove ci sono stati eccessi, ma, per
dimostrare che ci sono eccessi, bisogna capire quali sono i costi
standard, che mancano! Allora come faccio a dire che tu, Lombardia,
sei più virtuosa di quello che succede in Toscana, o di quello che
succede in Liguria? Devo poter avere questi strumenti per dirimere
questo fatto.
Ho allargato il discorso, perché sui costi della politica se
pensiamo che tutto quello che sta succedendo sia sufficiente a
garantire un risparmio tale da cambiare la situazione generale
della spesa è una pia illusione! Sicuramente sulla pressione di
tanti situazioni si deve tener conto che c'è l'esigenza di ridurre
i costi anche del funzionamento dei Consigli, quindi l'attività dei
Consiglieri, eccetera, ma non sarà questo a cambiare né le sorti,
né i vantaggi per il nostro bilancio e di quello statale, questo è
accertato, non ci sono dubbi!
La risoluzione va nella logica di riprendere i punti di cui si è
parlato a livello della riunione dei Presidenti delle Regioni,
vedendo anche quello che succederà con questo decreto per capire
quali sono gli indirizzi; sulla base di questi, si dovrà a breve
trovare una soluzione.
Presidente
- La parola al Consigliere Lattanzi, per
dichiarazione di voto.
Lattanzi (PdL)
- Grazie Presidente.
Vogliamo ringraziare il Presidente Rini per aver colto l'invito
di tutte le forze politiche, anche della minoranza, ad affrontare
questo tema con sollecitudine. Siamo profondamente convinti di tale
iniziativa, anche perché abbiamo preso un impegno a livello
nazionale con il nostro partito a presentare in tutte le Assemblee
regionali queste iniziative per la trasparenza e la rimodulazione
dei fondi ai gruppi consiliari. Lo facciamo con soddisfazione,
perché saremo la prima aula consiliare regionale d'Italia a
proporre qualcosa di concreto e probabilmente a votarla considerato
che l'obiezione che la collega Morelli ha fatto del "noi lo avevamo
già detto prima, quindi siamo d'accordo sul contenuto, ma non sulla
forma"...collega Morelli, credo che 15 giorni potrà ancora
aspettare... Guardi, noi aspettiamo da mesi che voi vi riduciate le
indennità come avevate anticipato, in occasione dell'opportunità
che vi abbiamo dato, di ridurvi le indennità! Noi le indennità le
abbiamo ridotte del 10,34 percento, diventando gli ultimi
Consiglieri regionali d'Italia in termini di indennità! Nel 1999
abbiamo - qui ricordo c'era il collega Louvin con me in Ufficio di
Presidenza - per primi eliminato i vitalizi dei Consiglieri
regionali della Valle d'Aosta. Noi non abbiamo i vitalizi, abbiamo
un sistema previdenziale contributivo, che è esattamente quello che
a Roma si dice di voler fare fra qualche anno: questo va detto alla
comunità valdostana, va detto che i Consiglieri regionali sono
quelli meno pagati d'Italia, va detto che i vitalizi in Valle
d'Aosta non ci sono e che noi affrontiamo fra 15 giorni in maniera
seria la questione dei fondi ai gruppi consiliari.
Sono contento di sentire che anche i colleghi dell'opposizione
condividono in maniera profonda e rapida questa iniziativa, ma,
come dice il Presidente Rollandin, non illudiamoci, non basterà:
non basterà a risollevare le questioni economiche, che invece
affliggono questo Paese e quindi anche la Valle d'Aosta. Ci dovremo
quindi accollare la responsabilità di mandare dei messaggi che non
siano soltanto populistici, ma politici, delle risposte reali che
non solo sono quelle di azzerarsi lo stipendio, perché non
basterebbe neanche quello in questo momento, dove la gente non
arriva a fine mese! Noi dobbiamo creare economia, che è l'impegno
che dobbiamo prendere: noi dobbiamo dare risposte ai nostri
cittadini per i soldi e per le indennità che riceviamo in tutti
questi mesi.
Non so se il nostro gruppo condividerà la rimodulazione dei
fondi, perché crediamo che i fondi ai gruppi siano una risorsa
utile a promuovere l'attività dei gruppi e della politica seria e
pulita in questa regione, lo vedremo e lo verificheremo. Quello che
sappiamo è che certamente i cittadini hanno il diritto di avere la
trasparenza sulle spese, di questo siamo profondamente convinti.
Ringraziamo quindi il Presidente per la proposta, tutti i gruppi,
rivolgiamo ancora l'invito ai gruppi di opposizione a votare questo
ordine del giorno, per dare un segnale serio alla nostra
cittadinanza e non perdere questa occasione solo per fare i primi
della classe, della serie: "io lo avevo detto", perché adesso non
serve. Avevate detto anche tante altre cose, non le avete ancora
fatte e potete ancora farle.
Presidente
- La parola al Consigliere Salzone.
Salzone (SA-UdC-VdA)
- Grazie Presidente.
Abbiamo firmato la risoluzione e abbiamo partecipato volentieri
agli incontri predisposti dalla giovane Presidente Rini, che
ringraziamo per la tempestività con cui ha voluto affrontare questo
problema contingente molto importante. Premesso che le notizie
recenti sul malaffare della politica non lasciano molto spazio alla
difesa della categoria, oggi dobbiamo prendere atto che è opportuno
cambiare alcune delle regole che in passato, in un clima diverso,
non destavano dubbi di sorta; oggi abbiamo l'obbligo di irrigidire
quelle regole.
Il gruppo Stella Alpina concorda pienamente con il percorso
indicato nella risoluzione, un percorso per stabilire parametri che
vanno nella direzione di ridurre tutti i costi della politica,
intervenendo immediatamente nella direzione del contenimento delle
spese degli organi regionali. In particolare bisogna garantire la
totale trasparenza delle voci di bilancio, ma, per fare questo,
credo sia indispensabile chiarire una volta per tutte quali sono le
attività nelle quali i consiglieri possono utilizzare i fondi dei
gruppi. Stabilite queste cose, bisogna che ci sia un controllo
contabile fatto da organismi esterni e naturalmente dare il massimo
della pubblicità delle cose. In questa ottica siamo disponibili a
collaborare da subito alla stesura di un testo il più possibile
condiviso, la mia speranza è che sia all'unanimità, auspicando il
massimo della rapidità e mantenendo fermo il termine dei 15 giorni
che la Presidente Rini ha voluto ribadire anche oggi.
Presidente
- La parola al Consigliere Bertin.
Bertin (ALPE)
- Grazie Presidente.
Voteremo contro questa risoluzione non perché vogliamo fare i
primi della classe o per altre ragioni, o per dire: "lo avevamo
detto"...lo avete detto sovente anche voi. Qui vedo una citazione
del Presidente Rollandin che nel suo messaggio ai valdostani sul
Messager Valdôtain
del 2008, scrivendo dei costi della
politica, diceva:
"
en ce sens nous travaillons de concert
avec le Conseil de la Vallée à un projet de loi"
. Quattro anni
fa stava già lavorando, ma ha prodotto zero, un gran lavoro bisogna
dire che alla fine non ha prodotto niente. Credo che i cittadini
non si possano oggi accontentare di una semplice risoluzione,
abbiamo avuto tempo sufficiente per intervenire e lasciatemi dire
che in fatto di tempestività proprio non ci siamo. Oggi dovevamo
presentare ognuno le nostre proposte e discutere in modo serio,
come si sarebbe dovuto fare quattro anni fa, senza venire qui
inseguendo l'opinione pubblica e mettendosi a rimorchio delle altre
Regioni. Dovevamo esercitare la nostra autonomia, dovevamo farlo
prima, meglio e in modo serio, pertanto non voteremo questa
risoluzione anche per una questione di serietà.
Presidente
- La parola al Consigliere Caveri.
Caveri (UV)
- Non si può che aderire a questa proposta
presentata dalla Presidente Rini e dai colleghi di maggioranza.
Vorrei però fare qualche breve osservazione. Da una parte c'è una
specie di nemesi storica nel fatto che parta da Roma questo
tsunami
che ci raggiunge:
"er Batman"
, ieri a
Rebibbia lo hanno apostrofato:
"er Batman, facce ride!"
(traduzione letterale dal dialetto romano: "Batman, facci
ridere!"). In realtà, credo che ci sia poco da ridere, però,
leggendo le cronache che lo riguardano e che prima di lui hanno
riguardato il Presidente Marrazzo, credo che venga voglia di dire:
da una parte, che, per fortuna, la sobrietà ha sempre fatto parte
delle caratteristiche della nostra Valle e non lo dico a difesa di
privilegi, ma perché, a fronte di spreconi e gozzovigliatori, credo
che sia bene non dico avere una forma corporativa di autodifesa, ma
effettuare qualche distinguo, perché non vorrei che fossimo delle
specie di Tafazzi che, per fare bella figura, giocano
all'
enchère
. L'
enchère
mi è sempre piaciuta, forse
una di quelle più belle è quella davanti alla Chiesa di
Sant'Antonio di Arnad dove galli vivi, maiali e pezzi di pane nero
vengono messi all'asta e c'è chi grida forte e va anche al di là
del dovuto, perché sappiamo che in quello c'è qualcosa di
esibizionistico. Devo dire che resta valido quello che scriveva
l'
Espresso
nel 1956 con una celebre inchiesta "Capitale
corrotta, nazione infetta", ma con dei distinguo, perché non credo
che tutto il regionalismo sia uguale. Da questo punto di vista,
en attendant
il decreto legge - perché ha fatto bene il
Presidente a ricordare che domani arriverà questo famoso decreto
legge -, diventerà interessante vedere chi lo voterà, perché, se
questo decreto non si adeguerà al rispetto delle regole
costituzionali, se interpreterà un
idem sentire
antiregionalista...che è grottesco, perché solo in Italia si
assiste a delle capriole: fino ad un anno fa tutti federalisti, il
primo che andava ad un convegno e diceva di essere un centralista
veniva lapidato, mentre oggi niente, i federalismi sono tutti
spariti! C'è stato un via vai impressionante e, come ricordava il
Presidente, in queste ore gli esponenti di tutti gli schieramenti
politici non dicono: "dai
er
Batman", ma:
"dai er
regionalismo, in particolare queste maledette Regioni statuto
speciale, soprattutto quelle piccole"
! I piccoli non vanno
bene, ammazziamo i bambini, ammazziamo gli uccellini, ammazziamo
tutti gli esseri viventi compresi i popoli piccoli. Non è colpa dei
valdostani se sono un popolo piccolo, è vero che non siamo molto
prolifici, ma non si capisce, noi dovremmo sparire, poi dove non si
sa, perché nel frattempo non ci sono più le province e non potremmo
neanche essere provincia del Piemonte.
Io quindi credo che si debba essere seri, noi amministriamo
soldi pubblici che non sono a disposizione in una logica
privatistica, perché una delle difese di "
er
Batman" è stata
quella di dire:
"una volta che questi sono soldi dei gruppi e
vengono a noi, questi diventano soldi privati"
. È una
considerazione eccentrica, pensando che sui soldi pubblici
probabilmente nel decreto legge vigilerà la Corte dei Conti, per
cui credo che, aspettando domani e le sorprese che arriveranno,
almeno su un punto dovremmo essere tutti d'accordo, cioè che il
rispetto delle prerogative statutarie - poi ci si può dividere su
tutto il resto - è a fondamento dell'esistenza stessa della nostra
autonomia speciale.
Presidente
- Pongo in votazione la risoluzione in
oggetto:
Consiglieri presenti e votanti: 35
Favorevoli: 30
Contrari: 5
Il Consiglio approva.
Presidente
- Con questo oggetto, essendo stato espletato
l'ordine del giorno, si concludono i lavori del Consiglio
regionale.
La seduta è tolta.
---
La sessione termina alle ore 17,44.
