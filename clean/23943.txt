Classificazione
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 2947 del 27 luglio 2007 - Resoconto
OGGETTO N. 2947/XII - Reiezione della mozione: "Revisione
delle procedure ex lege n. 18/1998 per il conferimento di incarichi
di consulenza da parte dell'Amministrazione regionale".
Mozione
Viste le osservazioni critiche sollevate da più parti nei
riguardi del frequente utilizzo di consulenze da parte
dell'Amministrazione regionale;
Constatato che la l. r. n. 18/98 che disciplina la materia
delle consulenze risulta ormai datata e che andrebbe rivista alla
luce delle più recenti indicazioni della disciplina amministrativa,
anche perché non sono sempre chiari e trasparenti i criteri di
scelta del consulente;
Ricordato che sono state di recente emanate a livello
ministeriale delle linee di indirizzo in materia di affidamento di
incarichi esterni e di collaborazioni coordinate e continuative,
che mirano a rendere più trasparente tutto l'iter procedurale, dal
momento della scelta della persona cui affidare le consulenze alla
possibilità per gli utenti di conoscere tramite via telematica gli
elenchi dei consulenti, oltre all'oggettiva durata e compenso
dell'incarico;
In attesa della revisione della legge 18/98;
il Consiglio regionale
Impegna
la Giunta regionale a:
1) disciplinare e a rendere trasparenti le procedure per il
conferimento di incarichi, ivi comprese quelle finalizzate
- a verificare l'assenza nella struttura di personale in
possesso dei requisiti di professionalità necessari;
- e a pubblicizzare l'intenzione di ricorrere a consulenze
esterne;
2) inserire in banche dati regionali accessibili al pubblico
per via telematica, gli elenchi dei propri consulenti, indicando
l'oggetto, la durata ed il compenso dell'incarico.
F.to: Squarzino Secondina - Venturella - Bortot
Presidente
- La parola alla Consigliera Squarzino
Secondina.
Squarzino (Arc-VA)
- Con questa mozione torniamo su una
questione che abbiamo affrontato anche oggi pomeriggio, seppure in
modo diverso, e che è oggetto di nostre riflessioni quasi tutti i
Consigli: il problema delle consulenze.
Avevamo già presentato un'interpellanza in cui chiedevamo che ci
fosse maggiore trasparenza sul modo con cui vengono date le
consulenze; a parte quello, riconosciamo che ce ne sono alcune di
cui alla legge n. 18, per le quali si possono seguire procedure
diverse, ma la legge n. 18 - in base alla quale si danno gli
incarichi a soggetti esterni all'Amministrazione - indica
chiaramente l'ambito in cui può essere data una consulenza. Dice
cioè che gli incarichi sono finalizzati a soddisfare particolari
esigenze, eccedenti le normali competente del personale dipendente,
quindi sono competenze ulteriori rispetto a quelle che ha il
personale, ovvero in assenza di personale in possesso dei requisiti
e delle professionalità necessarie o quando il medesimo non possa
essere distolto dalle normali attività di servizio.
Nelle deliberazioni di incarico viene sempre detto nel motivato
provvedimento della Giunta regionale che - visto che è chiesta
anche la motivazione della scelta del candidato da parte
dell'articolo 9 di questa legge - c'è questo nuovo incarico, non si
ravvisano all'interno della pubblica amministrazione competenze
necessarie per svolgerlo oppure il personale ci sarebbe, ma è
occupato in altre mansioni, per cui si decide di dare un
incarico.
Recentemente sono state emanate dal Governo italiano una serie
di linee di indirizzo per l'affidamento degli incarichi di
consulenza nelle pubbliche amministrazioni. Alcuni Consigli fa,
quando avevo chiesto al Governo regionale se intendeva applicare
queste nuove linee di indirizzo, mi è stato risposto che esisteva
già una legge regionale, la n. 18. È vero, l'abbiamo, ma nelle
linee di indirizzo che sono state emanate dal Governo italiano si
indicano alcuni elementi per una maggior trasparenza, che chiediamo
vengano inseriti adesso anche nella nostra legislatura, completando
la nostra legge n. 18. Dicono, queste linee di indirizzo, che ogni
amministrazione ha l'obbligo di rendere pubbliche le procedure
comparative per il conferimento degli incarichi di collaborazione,
nel senso che non è sufficiente dire che nella nostra struttura non
ci sono queste competenze. Allora si chiede che si faccia una
comparazione fra le competenze che vengono richieste e le
competenze presenti, per vedere se non ci sono queste
competenze.
Seconda osservazione: bisognerebbe anche che queste procedure
comparative fossero rese pubbliche su un sito Web. Noi diciamo che,
proprio perché nell'ottica della maggiore trasparenza delle
modalità con cui vengono effettuati gli incarichi assegnati alle
consulenze, chiediamo che, pur rimanendo la legge n. 18, che è la
nostra legge madre, si disciplini anche con un regolamento interno
come rendere trasparenti le procedure che verificano l'assenza
nella struttura del personale in possesso dei requisiti, cioè come
rendere pubblica questa comparazione, altrimenti è solo
un'affermazione: non ci sono competenze nella nostra struttura. Se
si facesse una verifica, come si indica in queste linee di
indirizzo per l'affidamento di incarichi di consulenza, forse si
riuscirebbe a trovare ugualmente quelle competenze, oppure si
potrebbe dire: "queste competenze non sono sufficienti, andiamo
oltre", anche perché, molte volte, alcune competenze che forse non
sono presenti in quella piccola struttura che necessita di quelle
competenze, magari sono presenti nella struttura più ampia
dell'Amministrazione regionale.
Attraverso questa pubblicizzazione delle procedure comparative
per il conferimento degli incarichi di collaborazione si rende
pubblica anche la volontà di conferire incarichi di consulenza,
perché adesso le deliberazioni... come sono scritte? ... Vista
questa necessità... visto che nella struttura non ci sono persone
che hanno queste competenze... vista la disponibilità manifestata
dal sig. "Tal dei Tali"... riteniamo, avendo questo signore le
competenze, di dover attribuire queste consulenze... cosa si
chiede? Si chiede di pubblicizzare l'intenzione di ricorrere a
consulenze esterne, oppure possiamo anche cambiare questa parte
dicendo che un modo per pubblicizzare l'intenzione di ricorrere a
consulenze esterne può essere fatto in vari modi. Ad esempio, il 3
giugno, la Regione Val d'Aosta, nel momento in cui deve trovare
consulenti per quanto riguarda i programmi comunitari, lì dove ci
devono essere delle modalità trasparenti, la Regione dice:
"Le
Gouvernement régional a approuvé la constitution d'un répertoire de
personnes n'appartenant pas à l'Administration régionale et
susceptibles d'être mandatées aux termes de la loi régionale n° 18
par les structures de la Région, en qualité de collaborateurs à une
réalisation des actions liées aux programmes communautaires et
étatiques. Aux fins de l'inscription au répertoire, tout candidat
doit être titulaire d'une maîtrise et toutes les autres données
nécessaires".
La nostra richiesta è questa: perché, come nel momento in cui la
Regione cerca consulenti o collaboratori per i programmi comunitari
e statali, ed è obbligata ad istituire una lista di persone
disponibili, la stessa cosa non può essere fatta in tutte le altre
situazioni? Questa è la nostra richiesta, perché l'impegno a
chiarire meglio come avviene la comparazione, perché si è costretti
a ricorrere all'esterno piuttosto che all'interno per svolgere
certi incarichi e il fatto di attivare un "répertoire" che consenta
a tutti di potersi segnalare come disponibili per un certo
incarico, consentirebbe di rendere trasparenti le scelte che fa
l'Amministrazione regionale. Forse questo limiterebbe un poco una
serie di critiche che si fanno al modo con cui vengono scelti i
vari consulenti, ci sarebbero dei criteri chiari, trasparenti e
oggettivi che tutti potrebbero controllare: questo è il senso della
nostra mozione.
Presidente
- La parola al Presidente della Regione,
Caveri.
Caveri (UV)
- Sarebbe sinceramente inopportuno, in una
materia così delicata, che probabilmente - come osservava prima il
collega Ottoz - potrebbe far parte di alcune risultanze della
celebre Commissione sui costi della politica, che noi,
nell'esaminare questioni del genere, ci rifacessimo - come da lei
esplicitato in premessa - a questo documento della Presidenza del
Consiglio dei Ministri, che poco aggiunge alla disciplina vigente
in Val d'Aosta, ma è in realtà una circolare applicativa.
Ora, che noi, fieri della nostra autonomia legislativa e
regolamentare, si debba andare a ricopiare quello che è peggio
delle nostre leggi in vigore, mi sembra totalmente sbagliato!
Peraltro, alcune delle cose che lei segnala, ci sono già: la
motivazione per cui c'è l'assenza nella struttura di personale in
possesso di requisiti di professionalità è regolarmente citata
nelle deliberazioni di Giunta e, per quel che riguarda gli aspetti
telematici, siamo in fase di completamento, ma già oggi questi
elenchi vengono inviati ai Consiglieri regionali per via
telematica; pertanto credo che alcuni spunti siano interessanti -
ne potremo discutere -, ma che in questa fase, sulla mozione, ci si
debba astenere.
Presidente
- La parola alla Consigliera Squarzino
Secondina.
Squarzino (Arc-VA)
- Se sono interessanti gli spunti,
allora accettiamoli!
Non ho detto nel mio intervento che dobbiamo obbedire a quanto
viene fatto a livello ministeriale, ho solo detto che a livello
ministeriale vengono alcune indicazioni che potrebbero aiutarci a
rendere più trasparente la nostra legge n. 18. Non che dobbiamo
obbedire, ma ci fanno riflettere e ci danno l'indicazione di due
strumenti che potrebbero rendere più trasparente l'applicazione
della legge con cui attribuiamo gli incarichi. Uno che è quello non
solo di scrivere la motivazione: "non abbiamo trovato risorse", ma
di individuare le modalità con cui non si trovano le risorse.
Faccio l'esempio del geologo, solo di ieri o l'altro ieri; una
struttura ha bisogno di quelle competenze, prima verifica, ma non
solo dicendo: ho visto che non ci sono, ci saranno invece delle
procedure. Abbiamo bisogno di queste competenze per fare questo
lavoro, c'è qualcuno qui che è disposto a farlo, sì o no, e se
all'interno ci sono persone che hanno queste competenze e il tempo
per farlo, perché cercare altrove? Però la presenza di competenze
interne emerge solo se c'è una procedura chiara, non solo
l'affermazione "avendo verificato che",
e basta, e questa è
la prima osservazione interessante per la nostra legge
regionale.
Seconda osservazione: la CE probabilmente ci chiede trasparenza
per gli incarichi e si è stati obbligati a definire le procedure
per fare una lista di persone disponibili a fare un certo tipo di
lavoro e chi vuole iscriversi si iscrive. Poi sceglierò dentro la
lista, certo che ci saranno dei criteri con cui scegliere, ma
intanto ho dato a tutti l'informazione che c'è la volontà di
coprire con una consulenza quell'incarico, e poi consento a tutti
gli interessati di farsi avanti. Scommetto qualunque cosa che
nessuno dell'opinione pubblica sa che c'è la possibilità di una
consulenza finché non vede la deliberazione in cui è stata
attribuita la consulenza per la tale persona. Noi chiediamo che per
quella consulenza si faccia un "répertoire" e poi si vada lì, a
scegliere, per rendere più trasparente le decisioni
dell'Amministrazione.
Chiediamo che ci si pronunci su questa mozione.
Presidente
- Pongo in votazione la mozione in
oggetto:
Consiglieri presenti: 29
Votanti e favorevoli: 6
Astenuti: 23 (Borre, Caveri, Cerise, Cesal, Ferraris, Fey, Fiou,
Isabellon, Lanièce, La Torre, Lavoyer, Maquignaz, Marguerettaz,
Ottoz, Perron, Praduroux, Rini, Salzone, Stacchetti, Vicquéry,
Viérin Adriana, Viérin Laurent e Viérin Marco)
Il Consiglio non approva.
