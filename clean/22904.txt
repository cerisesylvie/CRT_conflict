Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 685 del 15 dicembre 1982 - Resoconto
OGGETTO N. 685/VII - INIZIATIVE DELLA REGIONE PER IL
POTENZIAMENTO DEI PARCHEGGI SUL TERRITORIO DEL COMUNE DI AOSTA -
(Interpellanza).
PRESIDENTE:
Do lettura dell'interpellanza presentata dal
Consigliere Ricco.
INTERPELLANZA
Considerato che nel Comune di Aosta si ravvisa la necessità di
costruire un parcheggio pubblico in Piazza Narbonne per
decongestionare il traffico nelle zone circostanti a seguito
dell'insediamento in Via Promis dello Assessorato dei Lavori
Pubblici, che con i suoi uffici e dipendenti satura quotidianamente
il parcheggio di Piazza Plouves;
Considerato che la carenza di parcheggi provoca un maggior
lavoro per i vigili urbani nel mantenere la scorrevolezza del
traffico;
Considerato che in conseguenza di quanto sopra esposto i
cittadini sono costretti a parcheggiare in modo irregolare e quindi
sono sottoposti a pesanti contravvenzioni,
INTERPELLA
la Giunta regionale per conoscere se esiste una precisa
volontà della Regione Autonoma Valle d'Aosta ad appaltare i lavori
per la costruzione di un parcheggio più terminal dei pullman sul
terreno antistante le mura romane meglio denominato area
Rizzardi.
Inoltre il sottoscritto chiede di conoscere quando la Regione
inizierà i lavori per il potenziamento del parcheggio in Via
Guédoz, piazzale antistante l'Ospedale di Viale Ginevra.
PRESIDENTE:
La parola al Consigliere Ricco. Ne ha
facoltà.
RICCO - (D.C.):
Questa interpellanza spero che sia
abbastanza chiara, ma in ogni modo è meglio aggiungere qualche
parola.
Come a tutti è dato di poter constatare, il Comune di Aosta può
definirsi la carta assorbente della Regione Autonoma Valle d'Aosta.
In esso Comune hanno sede tutti gli uffici pubblici sia statali che
regionali, e ogni giorno vi affluiscono migliaia di valdostani da
tutti i Comuni, anche non limitrofi, sia per lavoro, sia per
sbrigare le più svariate pratiche.
A causa della carenza di mezzi pubblici, e anche per la
situazione geografica della nostra Regione, la maggior parte della
popolazione valdostana è costretta a servirsi della propria
automobile. Il gran numero delle automobili degli aostani, unito
all'elevato numero delle automobili degli altri cittadini
valdostani satura tutti i parcheggi esistenti e anche tutti i
marciapiedi delle vie adiacenti gli uffici regionali, causando
anche intralcio ai pochi volenterosi pedoni.
Ciò detto, si ravvisa la necessità, nel capoluogo, di costruire
un parcheggio pubblico in Piazza Narbonne, principalmente per
alleggerire il folto traffico delle zone circostanti, causato
dall'insediamento in Via Promis degli uffici dell'Assessorato ai
Lavori Pubblici, il quale sia per il numero di utenti cittadini,
sia per il numero dei dipendenti, in massima parte motorizzati,
satura per tutta la giornata lavorativa anche il parcheggio di
Piazza Plouves.
Inoltre, il capoluogo necessita di un parcheggio per i pullman
di linea e di un terminal che potrebbe essere costruito vicino alla
stazione ferrovia ria per agevolare i turisti e i cittadini che
sono costretti a servirsi dei due mezzi di trasporto. L'area più
idonea a questo scopo potrebbe essere quella chiamata Rizzardi,
antistante la Tour du Pailleron e le mura romane.
Vorrei quindi chiedere all'Assessore competente se esiste, oltre
l'eventuale progetto, anche una precisa volontà di iniziare i
lavori entro brevissimo tempo.
Sempre allo scopo di migliorare il traffico, che sta diventando
caotico e pericoloso, vorrei pregare l'Assessore di dirmi quando
saranno iniziati i lavori per la costruzione del nuovo parcheggio
antistante l'Ospedale; se mi risponderà che questo nuovo parcheggio
sarà potenziato non appena ultimati i lavori della Piastra, sarò
costretto a chiedere di conoscere quando finiranno i lavori della
Piastra.
Signori Consiglieri, i cittadini sono stanchi di essere multati
dai vigili urbani e di pagare salate contravvenzioni; capita anche
a noi Consiglieri nei giorni di Consiglio regionale! E non posso
sottacere che i vigili urbani cercano di fare il loro dovere per
mantenere scorrevole il traffico.
Attendo le risposte e spero di non dover replicare.
PRESIDENTE:
La parola all'Assessore ai Lavori Pubblici
Borbey, per la risposta. Ne ha facoltà.
BORBEY - (D.C.):
Ho l'occasione di confermare quanto ebbe
già a dire il Presidente della Giunta in merito alla carenza di
parcheggi nella città di Aosta. Ora sappiamo che il terminal dei
pullman sito in Piazza Narbonne ha una localizzazione inadeguata,
perché i pullman che arrivano sia da Via Festaz sia in modo
preponderante dalla stazione devono incrociare tre vie prima di
arrivare a Piazza Narbonne, e in questo modo intralciano il
traffico, anche perché i pullman arrivano in orari in cui il
traffico è enorme nella città di Aosta: quando inizia la scuola,
quando inizia l'orario di lavoro e via dicendo.
Già il Presidente della Giunta, come ho detto, ebbe a dichiarare
la priorità di due opere per la realizzazione di parcheggi in
Aosta: si tratta del parcheggio che sorgerà nel piazzale Rizzardi e
di quello nel piazzale antistante l'Ospedale, in Via Ginevra. Per
quanto riguarda il primo, il progetto esecutivo prevede un
parcheggio a tre piani sotterraneo; abbiamo già fatto i sondaggi,
l'acqua non è affiorata a venti metri di profondità; d'altra parte,
il progetto prevede che non si supereranno gli undici metri di
profondità. Prima di dare l'incarico di progettazione, abbiamo
fatto fare dei sondaggi non soltanto a pali, ma con una pala
meccanica e uno scavatore per vedere se trovavamo dei resti romani.
Non abbiamo avuto la fortuna o la sfortuna - a seconda delle
interpretazioni - salvo un piccolo angolo, di trovare di questi
reperti, e quindi abbiamo dato l'incarico per la progettazione. Il
progetto esecutivo perverrà a fine gennaio; riteniamo di poter
essere in grado per la fine di febbraio o al massimo per la prima
quindicina di marzo, di dare l'appalto per la realizzazione del
parcheggio multipiano in piazzale Rizzardi dove è previsto proprio
il terminal dei pullman.
Quindi come ha dichiarato il Presidente della Giunta in una
intervista, riteniamo che l'area attualmente destinata a terminal
dei pullman sia poi un domani adibita a parcheggio macchine.
Per quanto concerne il piazzale antistante l'Ospedale di Via
Ginevra, abbiamo un piano quasi in fase di progettazione esecutiva;
abbiamo alcuni problemi da definire con la città di Aosta a livello
di viabilità, ma non è detto che quest'opera sarà avviata solo dopo
aver ultimato tutti i lavori allo interno dell'Ospedale; certamente
il rinvio è stato deciso perché essendo in corso i lavori della
Piastra, del Pronto Soccorso, dell' ingresso dell'Ospedale e della
Palazzina degli infetti, tutta la zona era già un cantiere, ed
eravamo preoccupati di impiantare un ulteriore cantiere all'esterno
della via perché non ci sarebbe stato neppure un parcheggio per i
dipendenti dell'Ospedale. Ma è nelle intenzioni della Giunta
regionale, poiché sappiamo che a fine gennaio avremo il progetto
per i lavori di piazzale Rizzardi, di partire con quell'appalto, e
senz'altro nella primavera anche con i lavori sul piazzale
antistante l'Ospedale di Via Ginevra.
PRESIDENTE:
Il Consigliere Ricco ha la parola per la
replica. Ne ha facoltà.
RICCO - (D.C.):
Devo ringraziare l'Assessore Borbey per
le precisazioni e i chiarimenti; è stato esaurientissimo per quanto
riguarda l'area Rizzardi, nel dire che ci sarà un parcheggio
pluripiano, oltre al terminal dei pullman. Vorrei a questo punto
suggerirgli di esaminare, se è possibile, una eventuale
localizzazione al coperto per i tassisti, che anziché essere
esposti al freddo potrebbero trascorrere i momenti di pausa del
loro lavoro in luogo riparato.
Per quanto riguarda il parcheggio di Via Guédoz, l'Assessore non
mi ha potuto precisare se quel parcheggio sarà a piano terra o se
sarà anch'esso pluripiano; comunque, comprendo bene che non era
opportuno iniziare i lavori essendo già avviati tutti gli altri
cantieri, nessuno potrebbe fare obiezioni. Io volevo soltanto
sapere quando si prevede di poter dare inizio ai lavori per quel
parcheggio, se ci vorrà un mese, tre mesi, quattro mesi: volevo
solo avere notizie dettagliate.
