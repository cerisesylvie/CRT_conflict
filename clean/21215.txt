Classificazione
ASSISTENZA SOCIALE
UNIONE EUROPEA E RAPPORTI INTERNAZIONALI



Oggetto del Consiglio n. 1135 del 9 febbraio 2005 - Resoconto
OGGETTO N. 1135/XII - Esclusione di proposte importanti per
l'integrazione sociale nell'ambito di progetti realizzati con il
contributo del Fondo sociale europeo. (Interpellanza)
Interpellanza
Preso atto della D.G. n. 2364 del 12 luglio 2004 con cui
viene approvato l'invito a presentare progetti da realizzare con il
contributo del Fondo Sociale Europeo (Annualità 2004-2005 -
Obiettivo 3);
Preso atto della D.G. n. 4754 del 20 dicembre 2004 con cui -
dopo ben 150 giorni - vengono approvati gli esiti della valutazione
dei progetti presentati in seguito al suddetto invito;
Viste la forte selezione attuata e l'esclusione di alcune
proposte considerate importanti per l'integrazione culturale e
sociale delle fasce più deboli della popolazione, come, ad esempio,
i corsi che avrebbero dovuto svolgersi presso la Casa Circondariale
di Brissogne e viste le motivazioni, che a nostro avviso potevano
essere superate con un invito all'integrazione e alla modifica di
parti del progetto;
Ritenuto che una maggiore trasparenza nei criteri di
valutazione e di rendicontazione dei progetti, come una tempistica
più funzionale (rispetto ai tempi di presentazione dei bandi, di
valutazione dei progetti e dell'erogazione dei contributi)
faciliterebbe l'azione degli enti di formazione;
la sottoscritta Consigliera regionale
Interpella
l'Assessore competente per sapere:
1) i motivi del ritardo con cui sono stati banditi e definiti
i progetti relativi all'Obiettivo 3;
2) le motivazioni per cui non si è ritenuto di approvare i
corsi per detenuti e se si intende proporre iniziative che
perseguano gli stessi obiettivi;
3) se, rispetto alle procedure attinenti la valutazione, la
gestione, il finanziamento, la rendicontazione e il controllo dei
corsi finanziati dal Fondo Sociale Europeo, siano state avanzate
osservazioni da parte degli enti di formazione e se si intende
tenerne conto e in che modo.
F.to: Squarzino Secondina
Presidente - La parola alla Consigliera Squarzino Secondina.
Squarzino (Arc-VA) - Con questa interpellanza intendiamo
affrontare alcuni problemi legati ai bandi e poi all'approvazione
dei progetti relativi all'"Obiettivo 3" finanziati dal Fondo
sociale europeo. Ci troviamo di fronte a questa situazione: il 12
luglio 2004 è stato emanato l'invito, quindi è stata approvata
dalla Giunta una deliberazione in cui vengono indicati sia le
tipologie di progetti che si intendono finanziare, sia i
finanziamenti relativi ad ogni progetto sia le condizioni per poter
presentare i progetti e i termini entro cui presentarli.
Con deliberazione del 20 dicembre 2004 vengono approvati gli
esiti della valutazione delle proposte, quindi siamo di fronte a un
primo elemento: una deliberazione di Giunta che il 12 luglio emana
gli inviti a presentare i progetti e indica come termine il 6
settembre (da notare che questo significa che chi vuol presentare i
progetti è costretto a lavorare nel mese di agosto, che non è il
mese più adatto per trovare "partners", per costruire
progettualità, comunque...).
Presidente - ... mi sembra che in questo momento ci sia una
situazione di relativa tranquillità, comunque rispetto a quella che
è la norma di questo Consiglio... invito ancora i colleghi che
hanno probabilmente questioni più importanti da trattare, di farlo
fuori dell'aula, che merita un rispetto diverso. Grazie.
Squarzino (Arc-VA) - Dicevo che i progetti vengono presentati
puntualmente entro il 6 settembre 2004 e solo il 20 dicembre
vengono comunicati gli esiti della valutazione delle proposte. Sono
passati ben 150 giorni, diciamo nell'interpellanza, da quando è
stato approvato l'invito a presentare i progetti, ma più di 100
giorni dal termine in cui si chiedeva di presentare i progetti,
quindi c'è un problema di tempi.
Vorremmo capire come mai ci sono così tanti ritardi nel definire
i progetti; da notare che sono progetti relativi alle annualità
2004-2005; allora qui è chiaro che il progetto che è stato
approvato il 20 dicembre 2004 non potrà partire che nel 2005,
quindi i 2 anni in realtà sono un anno solo.
Vorremmo anche capire i criteri con cui vengono esaminati e
approvati i progetti. Se analizziamo i progetti che sono stati
approvati, quelli invece dichiarati non idonei, dichiarati non
ammissibili formalmente, dichiarati idonei, ma non finanziabili,
scopriamo che ci sono delle iniziative rivolte alle fasce più
deboli della popolazione, come ad esempio iniziative rivolte ai
detenuti della Casa circondariale di Brissogne, iniziative che non
sono state considerate, sono state scartate.
Ora, esiste un protocollo ben chiaro fra Regione e ministero, in
base al quale questo corso era stato inserito nella stessa proposta
di bando. C'è un'attenzione verso le fasce più deboli che viene
proclamato a ogni piè sospinto, poi nel momento in cui ci sono
iniziative per queste fasce più deboli, queste iniziative non
passano. Sì, ci sono delle osservazioni critiche, c'è qualcosa che
non va - semmai lo vedremo dopo -, ma il 50% dei progetti che sono
stati valutati idonei e finanziabili hanno delle osservazioni su
aspetti molti più profondi rispetto a questo. Prendo l'esempio di
questo corso per detenuti: è mancato il rispetto
dell'obbligatorietà delle indennità di frequenza pari a euro 3,00
per ogni ora, nel progetto si proponevano 2,58 per ogni ora. Voi
pensate che per questo elemento vada eliminato un progetto così
importante? Non si poteva chiamare la persona e dire: "guardate che
qui c'è questo da correggere"? Oppure dire: "il progetto va bene,
ma dovete correggere questo particolare", come è successo in
moltissimi altri casi, in cui è indicato chiaramente che va
riformulata tutta la parte relativa ai crediti formativi, e non è
poca cosa per un corso di professionalizzazione rivedere tutta la
parte relativa ai crediti formativi, oppure che va rivisto tutto il
piano finanziario.
Mi chiedo come mai vengono utilizzati 2 pesi e 2 misure: questa
è la nostra preoccupazione, questo è il nostro dubbio. Ci siamo
chiesti: perché, come mai capita questo e come mai questa
eliminazione avviene nei confronti delle fasce più deboli? Poi
fossero grandi cifre! Può darsi che siano chiari gli elementi di
valutazione, ma la nostra impressione è che non ci sia sufficiente
trasparenza nei criteri di valutazione, come pure nei criteri di
rendicontazione. Ho sentito molti enti di formazione che hanno
difficoltà ad avere i saldi di spese già fatte e notate, la cosa
che mi ha molto dispiaciuta è che in molti casi ho sentito persone
che hanno detto: "guarda, vorrei andare a chiedere spiegazioni, ma
se tu vai a chiedere o a protestare, rischi di non essere preso in
considerazione dopo"; quindi c'è addirittura un timore di eventuale
ritorsione. Questo lo dico perché mi spiace.
Ci sono difficoltà per tempi lunghi nel pagamento, per mancanza
di chiarezza di indicazione; chiediamo allora se effettivamente
sono state fatte, da parte degli enti di formazione, delle
osservazioni critiche, delle proposte, se queste sono state prese
in considerazione per rendere più chiara questa procedura di bandi
di concorso e di finanziamento di progetti.
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Innanzitutto sulla questione dei
cosiddetti "ritardi", per quanto riguarda i bandi non abbiamo delle
scadenze definite, per cui va fatto a giugno piuttosto che a
settembre. Va detto che per quanto riguarda il 2004, quello è stato
l'anno in cui c'è stata una riprogrammazione, perché era finita una
prima fase di programmazione del Fondo sociale europeo "Obiettivo
3" e c'era la riprogrammazione per il triennio 2004-2005, la
seconda parte di programmazione. Cosa è successo? Credo che questo
sia condiviso dalla collega Squarzino: abbiamo cercato di
effettuare la parte relativa alla definizione delle direttive, a
tutta la fase di programmazione in uno stretto confronto con gli
enti interessati, cosa che ha comportato dei tempi, perché i tempi
del confronto hanno una loro durata, però credo che questi siano
stati tempi utili, perché hanno consentito di affrontare e
risolvere alcune questioni che erano state poste e si è cercato di
rispondere positivamente alle richieste degli enti di
formazione.
Per quanto riguarda lo specifico delle questioni poste, va detto
che, dal mese di febbraio 2004 a tutto luglio 2004, si sono tenuti
incontri con gli organismi di formazione per condividere le regole
di gestione delle attività cofinanziate che hanno significato
affrontare i temi relativi alle direttive per quanto riguarda la
gestione dei fondi e la parte relativa alla convenzione.
Per quanto riguarda i problemi della data di emissione
dell'invito, questa è stata stabilita tenendo conto della
programmazione dell'offerta formativa sul territorio, ed il tempo
intercorso tra la data di scadenza - il 6 settembre come veniva
ricordato - e la data di approvazione della deliberazione
contenente gli esiti della valutazione - il 20 dicembre - sono
stati 70 giorni lavorativi, il che corrisponde all'espletamento di
tutte le fasi di valutazione, in particolare la verifica della
completezza ed ammissibilità formale delle proposte, ed eventuali
richieste di integrazioni alla documentazione di ammissibilità
(quindi questa integrazione è prevista e se ci sono casi specifici,
signora, li denunci in sede competente perché questi sono dei bandi
a tutti gli effetti ed è chiaro che l'integrazione è fatta nel
momento in cui questa è consentita, ma è chiaro che avendo schede
di intervento molto dettagliate, se non si risponde alle schede di
intervento non è l'esiguità o la particolarità del tipo di corso,
rivolto a fasce deboli piuttosto che ad altre, che può essere
dirimente rispetto a questo); la valutazione tecnica, comprendente
anche la verifica dell'ammissibilità tecnico-formale; la verifica
della coerenza con le politiche di settore, che è stata svolta in
collaborazione con gli uffici competenti degli assessorati
regionali interessati.
Sono state definite delle graduatorie generali e per misura, si
sono verificati gli impegni di spesa, è stato predisposto l'atto
amministrativo di approvazione degli esiti della valutazione e di
impegno della spesa, con i relativi allegati. Fra questi allegati
c'era la questione relativa alle convenzioni, rispetto alle quali
abbiamo dovuto risolvere un problema giuridico collegato alle
richieste degli enti rispetto alla caratteristica del tipo di
intervento finanziario che viene fatto con il "FSE" cioè se fosse
da considerarsi contributo o altro.
Per quanto riguarda ulteriori elementi, le commissioni di
valutazione si sono insediate in data 8 ottobre 2004. La
deliberazione di incarico dei componenti le Commissioni è stata
effettuata in data 27 settembre, successivamente alla scadenza del
bando, in quanto, anche a fini di economicità della spesa, il
numero di giornate di impegno dei membri delle commissioni viene
deciso sulla base del numero di progetti effettivamente pervenuti;
questo era un bando consistente, più di 4 milioni di euro.
In data 5 ottobre 2004 gli uffici avevano già provveduto ad
inviare agli assessorati competenti copia dei progetti afferenti
alle politiche di settore di competenza di ciascuno, unitamente
alla richiesta di formulare un parere di coerenza delle proposte
progettuali con le politiche di settore. Il parere degli
assessorati è stato acquisito nel corso di incontri che sono stati
calendarizzati a partire dalla metà del mese di ottobre, anche al
fine di fornire agli assessorati un tempo sufficiente per esaminare
il progetto ed esprimere il proprio parere. Infine, si evidenzia
che le Commissioni, in quanto composte da esperti esterni e
personale interno, non hanno operato continuativamente ed a tempo
pieno, per ovvie esigenze di continuità di servizio. Mi pare che,
dal punto di vista dei tempi, l'agenzia si sia mossa in modo
corretto, tenuto conto della complessità del bando.
Per quanto riguarda i corsi per detenuti, va detto che l'invito
pubblico a presentare progetti prevedeva una specifica scheda
intervento (la 41B115) avente ad oggetto interventi di formazione
professionale e di alfabetizzazione linguistica rivolti alla
popolazione detenuta presso la Casa circondariale di Aosta, con una
disponibilità finanziaria significativa di euro 309.600,00.
Per quanto riguarda la seconda scadenza, sarà il 4 marzo 2005.
In questo caso spero che non si dica che abbiamo fatto le cose in
ritardo, per il semplice fatto che sarebbe stato possibile mettere
a bando il tutto agli inizi del mese di febbraio di questo mese,
ma, visto che nel periodo c'erano le vacanze di Natale, si è tenuto
conto di un'obiezione che ci era pervenuta dalla collega Squarzino,
quindi abbiamo scelto il periodo di marzo.
Rispetto alla prima scadenza sono stati presentati 6 progetti:
un progetto, che è stato ritenuto idoneo, rivolto a 10 allievi per
500 ore, per operatore "PC" addetto alla grafica, per un importo
complessivo di euro 79.310,00; un progetto risultato non
ammissibile sul piano tecnico-formale in quanto non ha rispettato
un requisito cogente previsto nella scheda intervento; 3 progetti
valutati tecnicamente come non idonei in quanto hanno ottenuto un
punteggio inferiore alla soglia di idoneità corrispondente a punti
500 su 1.000. Alla luce di quanto detto, rimane una disponibilità
di euro 230.289,00 che verranno messi a bando nel mese
prossimo.
Per quanto riguarda il caso specifico dei corsi per detenuti, ma
in termini generali, l'Agenzia regionale del lavoro ha sempre
svolto incontri con enti di formazione per approfondire le
motivazioni della non idoneità delle loro proposte progettuali ed
ha sempre manifestato la propria disponibilità a supportare gli
enti nella riformulazione delle stesse proposte in vista del nuovo
bando del marzo 2005, come aveva fatto nel passato. Da questo punto
di vista si parlava di "ritorsione"... non è proprio questo lo
spirito, se questa è la percezione, è assolutamente sbagliata,
posso escludere che ci sia una volontà da parte degli uffici di
avere atteggiamenti che non siano consoni a una correttezza
professionale, anzi - come dirò dopo - l'atteggiamento dell'agenzia
è un atteggiamento virtuoso.
Rispetto alle procedure attinenti la valutazione, se siano state
fatte osservazioni da parte degli enti di formazione e se si
intende tenerne conto e in che modo, per quanto riguarda le
osservazioni degli enti di formazione, ne abbiamo tenuto
abbondantemente conto sia nella predisposizione degli atti
amministrativi sia in un confronto che è continuamente aperto con
gli enti stessi, tant'è vero che da febbraio a luglio, per quanto
riguarda le deliberazioni n. 1643 e n. 2531, che sono le
deliberazioni che hanno riguardato le direttive sui bandi, ci sono
state le riunioni formali con gli enti di formazione e gli
organismi del settore, proprio per ricevere tutti i contributi che
potevano essere utili per una condivisione di un documento
programmatico; oltretutto sappiamo come la formazione professionale
abbia valore strategico per la nostra regione.
Per quanto riguarda gli enti i cui progetti non hanno trovato
accoglimento positivo, c'è sempre stata la disponibilità da parte
delle strutture di spiegare i motivi e di essere di supporto per le
risposte che è necessario fornire agli interessati. Devo dire che
non abbiamo ricevuto alcuna formale missiva che comporti lamentele
scritte o altro dagli uffici dell'Agenzia del lavoro. Prendo atto
delle dichiarazioni della Consigliera, ma non c'è nessun ente che
abbia sollevato delle questioni rispetto al bando scorso.
Per quanto riguarda la trasparenza dei criteri di valutazione,
questo è un tema al quale siamo particolarmente interessati,
proprio perché si tratta di gestione dei fondi pubblici. È chiaro
che la trasparenza significa individuare dei criteri di valutazione
che sono validi per il bando nel suo complesso, non è che si
cambiano in corso d'opera in relazione a chi può essere
l'utilizzatore del corso piuttosto che l'ente che lo propone. Per
quanto riguarda i criteri di valutazione e la trasparenza degli
stessi, va detto che i criteri e le modalità di valutazione sono
oggetto di approvazione da parte del Comitato di sorveglianza del
"POR Obiettivo 3", nel quale sono rappresentate anche le parti
sociali, e in questa sede non sono mai stati sollevati problemi; i
criteri e le modalità di valutazione sono esplicitati nell'invito a
presentare progetti; i criteri e le modalità di valutazione sono
stati oggetto di presentazione ed esplicazione nel corso di uno
specifico incontro pubblico, tenutosi in data 27 luglio 2004, nel
quale hanno partecipato circa 50 persone, in rappresentanza degli
organismi di formazione, delle istituzioni scolastiche e dei
soggetti a diverso titolo interessati alla presentazione di
proposte oggetto di cofinanziamento da parte del "FSE", quindi ci
sono state anche delle sedi in cui era possibile sollevare
problemi. Inoltre si sottolinea che la Regione Valle d'Aosta è
l'unica che propone ai soggetti interessati degli incontri
individuali in relazione alla restituzione degli esiti della
valutazione dei progetti risultati non approvati, nel corso dei
quali viene spiegato, sulla base di un principio di trasparenza e
attraverso la documentazione che è stata presentata, la valutazione
che è stata fatta dei progetti, allo scopo di consentire agli enti
di formazione un eventuale ed auspicabile miglioramento della
qualità delle proposte progettuali.
Si ricorda che questo tipo di attività, messa in atto
dall'Agenzia del lavoro della Valle d'Aosta, è stata ascritta tra
gli esempi di buone prassi dell'azione amministrativa di
un'autorità di gestione della Commissione europea, che è un parere
diverso da quello espresso dalla collega Squarzino ed è ovviamente
l'autorità che ha funzioni di controllo sulla realizzazione dei
corsi. Poi che le modalità di rendicontazione presentino degli
elementi di complessità, questo è un dato che caratterizza
l'utilizzo del Fondo sociale europeo in Valle d'Aosta e in tutto il
resto del territorio europeo, quindi non facciamo altro che
applicare delle norme che sono decise a livello comunitario. Di
conseguenza direi che i requisiti di trasparenza e di ricerca di un
confronto con gli enti sono uno degli obiettivi che questa
Amministrazione intende realizzare.
Presidente - La parola alla Consigliera Squarzino Secondina.
Squarzino (Arc-VA) - Vorrei che fosse chiaro che il mio
intervento sui corsi finanziati, sui corsi progettati non è un
intervento contro chi programma o contro questo tipo di iniziative,
ma il mio intervento era finalizzato a mettere in luce alcuni
aspetti critici. Intanto l'aspetto critico dei tempi: l'Assessore
ha chiarito i motivi per cui solo molto tardi si sono potuti avere
tutti gli elementi per poter programmare in modo serio e completo,
ne prendo atto. Prendo altresì atto del fatto che la data per il
secondo invito è stata spostata dal 4 febbraio al 4 marzo, per
consentire anche a quegli enti che hanno visto - a volte per motivi
che lei ritiene formali - bocciata una propria proposta la
possibilità di ripresentarla in termini formalmente più
corretti.
Ma vede, Assessore, forse a lei è sembrata strana la mia
osservazione, è vero, ho letto le schede forse non in modo così
preciso sicuramente, quindi non ho tutti gli elementi in mano, ma a
me sembra strano che su di un particolare di quel genere cui prima
ho accennato, non si sia voluto fare una verifica da parte di chi
valutava i progetti, e che a fronte di osservazioni di altri corsi,
osservazioni molto pesanti perché incidono pesantemente nel tipo di
corso, non si sia utilizzato lo stesso criterio di rigidità. È
questo che mi rende... un po' perplessa. Può darsi che guardi in
modo particolare i corsi per le fasce sociali più deboli, sarà che
già 2 anni fa altre attività educative proposte per le carceri sono
state anche queste bocciate per vari motivi, so che ci sono ancora
dei tentativi di capire come mai, quindi sarà questo retroterra
esperenziale che mi ha fatto mettere in luce la particolare
attività che ho voluto sottolinearne.
Prendo atto che c'è la volontà di lavorare con gli enti gestori;
prendo atto soprattutto della sua affermazione finale che
continuerete a lavorare per chiarire meglio i vari aspetti, perché
lei sicuramente ha presente tutta la serie di osservazioni che gli
enti gestori hanno fatto, osservazioni a cui non si è data una
risposta completa nelle nuove linee indicate. Qui si sconta in
questo settore lo stesso limite che c'è in tutta l'Amministrazione,
cioè il non dialogo fra i diversi settori dell'Amministrazione che
si occupano dello stesso problema. Lei sa benissimo che le regole
per la gestione di questi corsi, che sono suggeriti dagli
assessorati, sono diverse da un assessorato all'altro, sono diverse
fra assessorati e Agenzia del lavoro e servizio di assistenza
tecnica. Qui, quello che gli operatori lamentano è che ci sono
indirizzi diversi a seconda dell'assessorato a cui ci si rivolge, a
seconda se ci si rivolge al servizio di assistenza tecnica che
dovrebbe essere la guida per gli enti di formazione, a seconda se
ci si rivolge ai responsabili dell'Agenzia del lavoro: sono proprio
pareri contrastanti. Sono pareri che riguardano anche cose banali,
ma che sono poi importantissime, cioè come valutare le spese, in
quale categoria collocare una certa spesa rispetto ad un'altra, e
sono particolari che, se non sono considerati giusti da
quell'assessorato, inficiano tutta la rendicontazione.
Di fronte a queste continue difficoltà, dovute non a cose
oggettive per cui non si può far niente, ma solo alla mancanza,
qui, come altrove, di un coordinamento fra gli assessorati, quello
che chiediamo è che questo coordinamento avvenga, che non ci sia
una valutazione diversa da un assessorato e l'altro ma che con
l'Agenzia del lavoro e il servizio di assistenza tecnica, si dica
chiaramente quali sono le spese sostenibili e quelle non
sostenibili. Prima si dice che sono ammissibili, poi quando uno le
fa non sono più ammissibili e quindi uno si trova nei guai, ma in
nome di che cosa? Che interesse abbiamo come Amministrazione a
rendere difficile questo tipo di lavoro? Nessuno.
Le chiedo uno sforzo ulteriore perché questa attività, che è già
così complessa, venga semplificata il più possibile e venga
garantita una univocità di risposte, altrimenti ci si trova in una
situazione di difficoltà, per cui, da un lato, l'ente Regione
chiede agli enti di formazione di progettare per lei; dall'altro,
non consente a questi enti di formazione, a cui affida un incarico,
di farlo in modo sereno e soprattutto in modo tale che non debbano
aspettare 2 anni per avere il saldo dei corsi fatti. Lei sa bene
che progetti conclusi nel 2003, non hanno ancora avuto il saldo nel
2005; è mai pensabile che meccanismi di liquidazione siano così
lunghi? Questo dobbiamo chiedercelo; piuttosto vediamo - come è
successo in altre regioni - di prevedere un ente intermedio
finanziario che anticipa quei soldi, che poi la Regione, con i suoi
tempi, che sono tempi biblici legati a certe procedure, rimborserà
successivamente.
