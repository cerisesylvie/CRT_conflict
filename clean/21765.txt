Classificazione
AMBIENTE



Oggetto del Consiglio n. 1488 del 5 ottobre 2005 - Resoconto
OGGETTO N. 1488/XII - Lavori di riqualificazione ambientale
nella zona della stazione di Châtillon. (Interrogazione)
Interrogazione
Richiamata la propria interrogazione (oggetto n. 715/XII),
discussa in data 14/7/2004, avente per oggetto "interventi di
riqualificazione ambientale nel Comune di Châtillon";
Appreso che, ancora recentemente, gli abitanti della zona
interessata dall'alluvione dell'anno 2000, sita in Comune di
Châtillon, zona della Stazione, hanno espresso le loro proteste per
il mancato avvio dei lavori di riqualificazione dell'area;
Ritenuto opportuno conoscere i motivi che hanno provocato
ritardi negli interventi e sapere se i lavori verranno avviati e
poi ultimati secondo quanto dichiarato dalla Giunta regionale in
occasione del già citato atto ispettivo;
il sottoscritto Consigliere regionale
Interroga
l'Assessore competente per sapere:
1) perché non sono stati ancora avviati i lavori di
riqualificazione ambientale nella zona della Stazione di
Châtillon;
2) quando i lavori verranno effettivamente iniziati e se
verranno rispettati i tempi a suo tempo indicati.
F.to: Curtaz
Presidente - La parola all'Assessore al territorio, ambiente e
opere pubbliche, Cerise.
Cerise (UV) - È la seconda volta che parliamo di tale argomento
in Consiglio, peraltro ritengo opportuna questa interrogazione per
fare il punto sulla situazione. Se n'è parlato nel maggio e nel
luglio 2004: una volta su proposta del collega Tibaldi, la seconda
su proposta del collega Curtaz. In entrambe le occasioni si era
sottolineato che, siccome nelle settimane successive all'evento,
erano stati effettuati alcuni interventi urgenti di asportazione
del materiale depositato e di protezione dei tratti di sponda in
erosione - per intenderci, nella sponda sinistra orografica - non
sussistevano situazioni di particolare pericolo per gli
insediamenti posti a fianco di questa zona tali da richiedere altri
interventi urgenti e indifferibili. Questa condizione ha permesso
di studiare un intervento di sistemazione della confluenza del
Marmore, finalizzato, oltre che a garantire elevati livelli di
protezione dalle piene, anche a costituire una riqualificazione
paesaggistica ambientale di tutta l'area, dove opera da anni un
impianto di lavorazione degli inerti con annessa cava. Voglio
ricordare che è prevista nelle aree adiacenti al corso d'acqua la
realizzazione di due laghetti con relative zone da destinarsi ad
attività di tipo ricreativo, che tuttavia, in occasione di eventi
di piena eccezionale, potranno funzionare da scolmatori, regolando
il flusso dell'acqua verso valle e accumulandone in arrivo; questo
dovrebbe consentire una... o di evitare la laminazione delle piene,
o di controllarle, soprattutto per quanto riguarda il materiale
solido trasportato.
Ricordo come l'intervento sia diviso in due lotti: il primo
lotto riguarda la realizzazione di un primo laghetto e la
realizzazione delle opere di difesa della sponda sinistra del
torrente Marmore, questa volta per chiudere definitivamente gli
aspetti legati alla sicurezza e alla riqualificazione ambientale di
quella zona, a vantaggio degli insediamenti civili che sono lì
collocati; il secondo lotto invece prevede la sistemazione della
sponda destra del torrente con il contestuale trasferimento verso
ovest dell'attività di cava, per realizzare con il secondo laghetto
questa area di espansione e di deposito materiale eventualmente
trasportato, di cui abbiamo detto. Ricordo che nel luglio 2004
erano stati indicati due termini: avvio della procedura di
affidamento dei lavori o entro settembre 2004, inizio lavori a
primavera 2005, oppure entro il primo semestre di quest'anno se si
fosse riusciti ad unificare i due lotti, che era quello che si
voleva fare. I tempi effettivi per l'avvio della procedura di
affidamento dei lavori del primo lotto sono stati intermedi fra le
due scadenze indicate, perché la procedura è stata avviata a marzo
con deliberazione n. 726/2005 e il procedimento di aggiudicazione è
del settembre 2005, quindi adesso i lavori andranno a cominciare.
Questo slittamento è dovuto al fatto che non si è potuto
contestualizzare l'intervento sui due lotti, perché quella che
sembrava una possibile risistemazione delle diverse attività -
lavorazione degli inerti, trattamento e recupero dei rifiuti inerti
e la discarica di inerti a servizio dell'intero comprensorio
comunale, previsto nel secondo lotto - è stata posta in discussione
a seguito di un esposto. Vi è stato un sopralluogo dell'autorità
giudiziaria che ha in un primo tempo contestato l'organizzazione di
queste attività così come erano state definite nel piano di
ristrutturazione, cioè si contestava che si potesse mantenere la
discarica e che vicino alla discarica si potesse fare la
lavorazione degli inerti; questo è stato oggetto di chiarimenti
soprattutto con la Magistratura ed ha portato via quasi 5 mesi,
allora si è deciso di andare avanti con il primo lotto. Anche per
venire incontro alle esigenze dell'organo di sorveglianza, si sono
ridefiniti alcuni aspetti di questa localizzazione, in maniera che
non vi potessero più essere contestazioni. Questa nuova situazione
poteva portare anche ad una rivisitazione complessiva di tutto il
progetto, compresa la sistemazione del Marmore, perché, se si
doveva rivedere tutto, è chiaro che si doveva provvedere in sponda
destra a un'altra sistemazione; le cose poi si sono sistemate e
adesso possono andare avanti. Nel momento che si sono definite le
questioni si sono ottenute tutte le autorizzazioni, quindi ora il
progetto del secondo lotto è terminato. I lavori del primo lotto
sono stati aggiudicati all'"Ati Montescavi" di Settimo Vittone, con
un contratto di 1.692.000 euro, oltre IVA, stiamo facendo la
sottoscrizione del contratto. Per quanto riguarda la ripresa del
secondo lotto, definite le autorizzazioni che si stanno concludendo
adesso, pensiamo di poter avviare le procedure di affidamento dei
lavori dalla metà alla fine del prossimo anno, quindi lavorare
entro tutto il 2007 e portarlo a termine nel 2008, tenuto conto che
si tratta di un intervento piuttosto rilevante.
Presidente - La parola al Consigliere Curtaz.
Curtaz (Arc-VA) - Pur non entrando nei dettagli della risposta
data dall'Assessore, mi dichiaro soddisfatto della sua risposta.
Quanto meno la risposta, ancorché di carattere burocratico, ha
avuto il pregio di spiegare, in modo che si è potuto capire meglio
quali sono le ragioni nell'affrontare un problema abbastanza
rilevante e molto importante per gli abitanti della zona, perché la
zona è in stato di degrado. Si capisce che si può ritenere con
soddisfazione che non vi siano pericoli imminenti, ma bisogna
rilevare - e su questo non possiamo essere soddisfatti - che a 5
anni dall'alluvione si tratta di una zona che ancora non ha subito
alcun lavoro di riqualificazione ambientale a seguito dei danni che
l'alluvione ha provocato. La questione è tornata all'ordine del
giorno perché vi è stata anche questa originale protesta di alcuni
abitanti che, in occasione della festa dell'"Union Valdôtaine", a
Ussel, hanno approfittato mediaticamente dell'occasione per
volantinare e portare all'attenzione dell'opinione pubblica un
problema che altrimenti sembrerebbe confinato come un problema di
carattere localistico e riguardante una piccola zona di un comune
della Valle. L'Assessore ci ha garantito che l'inizio dei lavori è
imminente per quanto riguarda il primo lotto, che è previsto per la
seconda metà del 2006 per quanto concerne il secondo lotto. Da
parte nostra continueremo questa attività di controllo non solo sui
tempi e sulle procedure, ma anche sul merito dei lavori.
