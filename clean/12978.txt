Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3934 del 10 novembre 1992 - Resoconto
OGGETTO N. 3934/IX Studio di fattibilità di un nuovo presidio
ospedaliero.
(Ritiro di mozione)
Presidente
Do lettura della mozione presentata dai
consiglieri Beneforti, Chiofalo, Limonet, Lanièce e Ricco:
Mozione Preso atto della delibera della Giunta regionale del
2 marzo 1992 concernente l'affidamento all'Ing. Luigi Quaranta,
amministratore unico della PRO-GEN s.r.l. di Torino, l'incarico per
predisposizione di uno studio di fattibilità relativo alla
realizzazione di un nuovo presidio ospedaliero dell'USL della Valle
d'Aosta, alla luce del disciplinare allegato alla delibera
stessa;
A conoscenza che una bozza del progetto è stata presentata
all'Assessorato regionale alla Sanità entro il 30 settembre 93;
Il Consiglio regionale della Valle d'Aosta con la presente
Impegna
l'Assessore competente a presentare il progetto di fattibilità
al Consiglio regionale nell'adunanza prevista per i giorni 9 e 10
novembre p.v., alla luce di quanto previsto dalla legge regionale
n. 51 del 5 settembre 1991.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Come è noto, con delibera n. 875 del 26
gennaio 1990, la Giunta in carica aveva previsto la
ristrutturazione e l'ampliamento dell'ospedale regionale, nonché la
riunificazione nel presidio stesso delle unità operative che
attualmente si trovano al Beauregard e alla ex Maternità.
Il programma della passata maggioranza, per intendersi la Giunta
Bondaz, prevedeva la realizzazione di un ospedale nuovo. Pertanto
con legge regionale 51/1992 il Consiglio regionale approvò il
finanziamento di uno studio di fattibilità per la realizzazione di
un nuovo presidio ospedaliero da assegnare alla USL.
Detta legge, oltre al finanziamento, prevedeva che lo studio di
fattibilità comportasse anche un confronto fra l'ipotesi di una
unica sede ospedaliera attraverso l'ampliamento dell'attuale
struttura di via Ginevra, o la ristrutturazione e l'ampliamento di
quella struttura, e l'ipotesi di una sede completamente nuova.
Con delibera di Giunta del marzo del 1992, dopo aver sentito la
commissione consiliare competente, la Giunta affido l'incarico allo
studio dell'Ing. Quaranta di Torino.
Il disciplinare sottoscritto prevedeva che gli elaborati dello
studio fossero consegnati entro novanta giorni e che lo studio
dovesse contenere una valutazione della programmazione sanitaria
regionale e dello stato attuale della offerta sanitaria, uno studio
urbanistico di localizzazione, uno schema di progetto con
individuazione di schemi distributivi, volumetria e costi di
intervento, un programma di realizzazione del progetto in termini
temporali in relazione ai tempi di finanziamento, infine un
confronto fra l'ipotesi di una sede ospedaliera attraverso
l'ampliamento dell'attuale struttura di via Ginevra e l'ipotesi di
una sede completamente nuova.
Il tempo è trascorso, ci è stato riferito che una bozza di
questo progetto è stata consegnata all'Assessorato alla sanità, per
cui si chiede che il Consiglio ne possa prendere visione e fare un
confronto in questa sede sulla ipotesi di partire - come era
previsto - per una ristrutturazione e ampliamento del vecchio,
oppure con l'ospedale nuovo.
Questa mozione è un po' vecchia, avevamo chiesto che si dovesse
portare la bozza all'ordine del giorno di oggi; sono certo che oggi
non si può discutere perché la mozione è arrivata all'ordine del
giorno di oggi. Però dall'Assessore vorrei conoscere la data in cui
si impegna a portare a questo Consiglio questa bozza per poter
rispettare la legge e dare al Consiglio la possibilità di fare il
confronto che deve essere fatto.
Presidente
Ha chiesto di parlare l'Assessore alla
Sanità e Assistenza Sociale Cout, ne ha facoltà.
Cout (PCI-PDS)
Abbiamo dovuto prorogare di una
trentina di giorni i tempi di consegna dello studio, perché lo
studio Progen di Torino ci ha chiesto delle ulteriori delucidazioni
sul tipo di studio che doveva essere consegnato.
Lo studio effettivamente ci è stato consegnato e da parte nostra
pensiamo quanto prima di fargli fare l'iter che deve essere fatto
affinché possa arrivare in Consiglio. Fra l'altro prorogandolo di
trenta giorni, rientreremmo nei tempi che erano stati dati dalla
legge per la presentazione in Consiglio. Se per qualcuno c'è
urgenza di prendere visione dello studio, vedrò di farglielo avere
al più presto. L'intenzione è di portarlo alla discussione al più
presto in Consiglio, dopo che è stato in commissione, se il
Consigliere è d'accordo.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Non ho fatto rimproveri di nessun
ritardo, ho detto che abbiamo presentato una mozione per ricordare
che c'è una legge, che dice che lo studio dovrà essere sottoposto
all'esame del Consiglio regionale entro sei mesi dalla entrata in
vigore della legge stessa. Se la prassi deve essere quella di
discuterne prima in commissione, discutiamone prima in commissione,
non ho problemi; ma non ho voluto fare nessuna accusa di ritardi a
nessuno.
Ritiro la mozione se c'è questo impegno di andare in commissione
e in quella sede si stabilisce quando portare all'esame del
Consiglio il progetto.
Presidente
La mozione è ritirata.
Il Consiglio prende atto
