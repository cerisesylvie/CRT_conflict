Classificazione
INDUSTRIA
LAVORO



Oggetto del Consiglio n. 2026 del 21 giugno 2006 - Resoconto
OGGETTO N. 2026/XII - Mantenimento dell'attività e dei livelli
occupazionali nello stabilimento "Rossignol Ski Poles".
(Approvazione di risoluzione).
Risoluzione
Il Consiglio regionale
Vista la situazione in cui si trova lo stabilimento
"Rossignol Ski Poles" in seguito alla decisione della direzione che
prevede a ottobre il trasferimento della produzione di bastoncini
dallo stabilimento di Verrayes a quello di Gignod della società Spf
Scott e il contestuale trasferimento solo di una parte dei
lavoratori;
Viste le richieste avanzate dai rappresentanti sindacali
(mantenimento dell'attività produttiva nello stabilimento di
Verrayes, conferma di tutti i livelli occupazionali a tempo
indeterminato esistenti) e la disponibilità dell'azienda a
verificarne la fattibilità con i vertici del Gruppo e con il
coinvolgimento della Giunta regionale;
Constatato che questa crisi occupazionale si inserisce nella
più vasta crisi strutturale del comparto industriale che vede
coinvolte aziende quali la Tecdis, la Balzano, ecc.;
Ritenuto che occorra ripensare le politiche di sostegno
all'imprenditoria, all'occupazione e allo sviluppo industriale
predisponendo strumenti innovativi, in grado di rispondere in
maniera più efficace alle nuove esigenze di mercato;
Esprime
solidarietà agli operai che difendono il loro posto di
lavoro;
Impegna
la Giunta a svolgere un ruolo attivo nei confronti dei
responsabili dell'azienda, al fine del mantenimento nell'attuale
stabilimento di Verrayes dell'attività e dei livelli
occupazionali;
Invita
la Giunta regionale a perfezionare i propri strumenti
normativi per facilitare il reinserimento in ambito lavorativo di
chi ne è stato estromesso e per sostenere la capacità
imprenditoriale e produttiva della Regione.
F.to: Bortot - Squarzino Secondina - Venturella
Presidente - La parola all'Assessore alle attività produttive e
politiche del lavoro, La Torre.
La Torre (FA) - Innanzitutto dico che questa è una risoluzione
accoglibile per una serie di motivi, sia per la tempistica che
sottolinea un momento particolare, ma anche per il contenuto,
perché esso ricalca perfettamente la posizione da me assunta come
Assessore, dalla Giunta proprio in merito alla difesa dei posti di
lavoro, ma non solo, anche alla posizione comune presa con i
sindacati. Invito anche la maggioranza ad accoglierla perché sia
nell'"impegna" che nell'"invita" i solleciti effettuati sono da me
condivisi sia per quanto riguarda la ricerca di nuovi strumenti in
merito al reinserimento in ambito lavorativo dei lavoratori, sia in
merito al maggior impegno inteso come impegno fisico attivo da
parte dell'Assessorato nei confronti di situazioni di questo tipo.
L'unica osservazione che mi sento di fare - e spero possa essere
accolta proprio perché si ricalcano delle posizioni comuni - è che
avrebbe senso trasformare questa risoluzione, per darle più forza -
se l'Assemblea è d'accordo -, in una risoluzione di tutto il
Consiglio, il che mi sembra anche più corretto, per dare più forza
ai sindacati e alla posizione dell'Assessore nei confronti della
"Rossignol"; questa è la mia proposta.
Presidente - La parola al Consigliere Bortot.
Bortot (Arc-VA) - Condividiamo la proposta dell'Assessore.
Chiediamo di sospendere la seduta per cercare di trovare un
accordo.
Presidente - La seduta è sospesa per 5 minuti per concordare il
testo.
Si dà atto che la seduta è sospesa dalle ore 18,50 alle ore
18,56.
Presidente - Vi comunico che il testo della risoluzione
presentata dai Consiglieri Bortot, Squarzino Secondina e Venturella
è stato sottoscritto anche dai Consiglieri Lavoyer, Viérin Marco,
Ferraris e Cesal. La parola al Consigliere Bortot.
Bortot (Arc-VA) - C'è stato un accordo, per cui questa
risoluzione è stata firmata da tutti i Capigruppo, escluso quello
de "La Casa delle Libertà"; di conseguenza, potrei anche
illustrarla, oppure se il gruppo "La Casa delle Libertà" ha delle
domande da fare... rispondo successivamente... qual è la prassi? Io
la do per illustrata ed evito di far perdere del tempo,
eventualmente risponderò successivamente.
Presidente - La parola al Consigliere Tibaldi.
Tibaldi (CdL) - Consiglieri del gruppo "Arcobaleno" noi non
abbiamo problemi a votare la risoluzione, ma abbiamo delle capacità
intellettuali e un livello di perspicacia che non sono così evolute
come le vostre, la nostra sinapsi è più lenta e soprattutto
vorremmo capire alcuni passaggi di questa risoluzione, perché si
può scrivere tutto e il contrario di tutto in qualsiasi documento,
si può esprimere la solidarietà a chiunque e l'abbiamo espressa a
più riprese. Non so se gli operai della "Rossignol", come quelli
della "Tecdis" l'altro ieri o quelli della "Conner" 10 anni fa, si
saziassero solo con la solidarietà espressa all'unanimità da un
Consiglio regionale, non è sufficiente, anzi spesso una solidarietà
espressa sulla carta appare demagogica. È vero che lei, collega
Bortot, ha partecipato all'Assemblea dei lavoratori e probabilmente
si è preso degli impegni con costoro al fine di portare qualcosa in
Consiglio regionale. Non sappiamo se questo documento serva a
sdebitarsi nei loro confronti, però vi sono un impegno e un invito
che sono, oltre alla solidarietà, tutt'altro che chiari. Cosa vuol
dire che
"si impegna la Giunta a svolgere un ruolo attivo nei
confronti dei responsabili dell'azienda"
? Vuol dire che la
Giunta o l'Assessore che rappresenta le attività produttive non è
in grado, senza un mandato di questo Consiglio, o non lo ha già
fatto, di incontrare chi rappresenta i vertici dell'azienda? Ovvero
incontrare un amministratore delegato o un responsabile della
filiale regionale della "Rossignol" per capire quali sono le loro
intenzioni? Sarebbe drammatico se l'Assessore non lo avesse già
fatto, non vogliamo credere che la Giunta sia così paralizzata al
punto che l'Assessore non si muove finché non c'è un impegno
esplicito da parte del Consiglio. L'invito: invitate la Giunta
"a perfezionare i propri strumenti normativi"
. Quali sono
gli strumenti normativi che ritenete non adeguati ad affrontare la
situazione della "Rossignol"? Nel 2004, quando imperversava la
crisi della "Tecdis", la Giunta ebbe un tempo di reazione di
qualche mese e nel gennaio 2005, in occasione di un dibattito
sollecitato dall'opposizione - "in primis" dal gruppo "La Casa
delle Libertà" -, portò una legge in Consiglio: la legge che poi ha
individuato l'anticipo della cassa integrazione ai lavoratori di
"Tecdis" - anticipo normato in legge e che prevede lo stesso dei
ritardi a causa della burocrazia incessante che c'è nell'erogare
questi soldi agli operai di "Tecdis" - e che all'epoca diede una
risposta. Vogliamo sapere quali sono gli strumenti normativi, cioè
indicateci l'insieme delle leggi che non sono assolutamente idonee
e quali sono gli indirizzi. Volete erogare un salario a tutti
quanti con i soldi regionali? Volete individuare altri
ammortizzatori sociali oltre a quelli esistenti? Volete prevedere
dei contributi straordinari a favore di "Rossignol"? Diteci cosa
volete fare! Avete individuato il problema "Rossignol", come
qualche mese fa è stato individuato il "problema Tecnomec" ed è
stato risolto in una certa maniera; per la "Rossignol" non possiamo
acquistare lo stabilimento, perché è già di proprietà regionale,
vogliamo sapere quali sono le vostre idee.
In secondo luogo vogliamo sapere - visto che l'Assessore è
disponibile a firmare questo documento - se i vostri orientamenti
sono condivisi dall'Assessore, dalla maggioranza e da questo
Consiglio, se c'è collimanza fra quello che proponete come
intervento e quello che l'Assessore intende fare, altrimenti sono
parole che si lasciano interpretare. Collega Bortot, se ha il buon
gusto di illuminarci... noi da questo documento non riusciamo a
trarre quelle informazioni necessarie per esprimere in maniera
completa un nostro voto e, se oltre a voi altrettanto può fare
l'Assessore La Torre, ci fa un piacere!
Presidente - La parola al Consigliere Bortot.
Bortot (Arc-VA) - Non ho preso impegni a nome di nessuno, gli
impegni che sono in grado di prendere riguardano la mia persona e
non il Consiglio, né l'Assessore, né i miei colleghi. Vengo alle
precisazioni richieste. Si tratta di una crisi per un certo verso
anomala, qui non c'è la fabbrica che chiude, non c'è una fabbrica
in crisi, perché il comparto auto potrebbe essere in crisi... non
ci sono i consumi che crescono... e quindi non si possono vendere
le pentole della "Balzano"... per essere molto esplicito: c'è la
crisi di un'azienda che riesce a guadagnare dei soldi e, come tutte
le logiche liberiste, se si riesce a guadagnare 10, l'azienda si
chiede perché non riesca a guadagnare 15 e il guadagnare 15 vuol
dire creare sinergie, che sono legittime, trasferendo magari
l'attività a Gignod, potrebbe essere anche in Asia, lasciando a
piedi 44 lavoratori valdostani che in quella fabbrica ci hanno
passato 25 anni, perché la "Rossignol" era infatti una delle
fabbriche che in un contesto di "vai e vieni" era fra le più
solide. A questo punto l'impegno del Governo è riferito a una
discussione franca e seria con tale azienda, affinché rimanga a
produrre alla "Rossignol" e capire se il contesto di trasferimento
è solo per guadagnare di più o se vi sono altri tipi di problemi:
crisi di settore o altro genere. Perché se l'orientamento è quello
della convenzione con l'"Heineken", in questo tipo di azienda ci
sarebbe perlomeno da discutere, non dico che sia praticabile
perché, se continuiamo con questo orientamento, dopo una serie di
convenzioni, contributi e cose del genere, arriveranno sempre più
richieste. Prima risposta, non so se è esaustiva.
Strumenti normativi, collega Tibaldi... vi sono gli esuberi al
Casinò, vi sono degli esuberi al "Billia", vi sono degli operai che
hanno già perso il posto di lavoro, altri a cui sta per scadere la
cassa integrazione e non sanno se la loro azienda verrà acquistata
e quanti saranno assorbiti; allora per strumenti normativi si
intende discutere qui con il Governo e con l'Assessore per andare
oltre la disoccupazione, oltre la cassa integrazione, oltre la
legge votata qui dentro di anticipo della cassa integrazione,
perché può darsi che gli attuali strumenti per tutelare il reddito
a dei cittadini non siano più sufficienti, perché i tempi possono
essere molto più lunghi dei tempi per cui sono in vigore cassa
integrazione, disoccupazione... e a quel punto strumenti innovativi
potrebbe anche voler dire un reddito per mandare la gente a scuola
o far corsi professionali per altre aziende che possono nascere
all'interno di questa Regione. Questo è quanto si intende strumenti
innovativi. Se lei voleva che arrivassi qui stasera con un disegno
di legge che vincolasse la maggioranza a dirmi "sì" o "no", era un
modo come un altro per farci respingere la risoluzione. Con questa
formula credo che il Governo e la maggioranza la possa accettare,
poi ne discuteremo e si creerà maggioranza ed opposizione, proposte
respinte o accettate, però perlomeno si discute di provvedimenti
dove proviamo ad uscire dal fatto ricattatorio, perché ci troviamo
continuamente di fronte ad aziende che dicono: "prendere o
lasciare" e se c'è da tutelare i posti di lavoro, per esempio uno
come me, ma anche noi non possiamo che accettare una logica che è
ricattatoria. Se invece abbiamo strumenti di tutela del reddito dei
lavoratori più lunghi, potremmo arrivare domani o dopo domani, o
fra un anno a dire ad un'azienda che si presenta e che fa degli
utili: "guardi, se non le piacciono i trattamenti che ha fatto
finora la Regione dando lo stabilimento, facendo pagar poco di
affitto..." - eccetera - "... se ne può andare", ma abbiamo il
reddito dei lavoratori tutelato. Questo è il "succo" della
questione.
Presidente - La parola al Consigliere Frassy.
Frassy (CdL) - Vogliamo fare alcune considerazioni sulla
risoluzione. Stamani si parlava con il Presidente Caveri di una
certa politica che si fa raccontare, ma che ha delle difficoltà a
concretizzarsi. Abbiamo la sensazione che tale risoluzione sia su
questa linea e ci fa specie che non provenga dai banchi della
maggioranza e della Giunta, ma da un gruppo che, stando
all'opposizione, dovrebbe avere il piacere della concretezza per
poter dire le cose che pensa e le cose che immagina. Ci spiace che
questa risoluzione sia stata scritta in linguaggio criptato per
ottenere il consenso, ma alla fine avrete il consenso, perché la
voteremo pur non avendola sottoscritta, ma non sappiamo cosa farà
la Giunta perché le chiediamo di fare, ma non le diciamo cosa fare.
Di conseguenza, diamo una "estensione" con il nostro voto a questa
maggioranza, perché non le diciamo cosa fare, le diciamo: "fate";
ci fidiamo di quello che fate. Vorremmo evitare che domani sui
giornali qualcuno scrivesse che il gruppo "La Casa delle Libertà" è
contro gli operai o contro le persone che lottano per difendere il
proprio posto di lavoro, dunque la votiamo, però non la firmiamo,
perché domani, fra una settimana, o fra un mese chiederemo conto in
aula sia alla Giunta, sia a voi di cosa è stato fatto e a quel
punto discuteremo nel concreto su quello che si poteva fare o non
si doveva fare. Prendiamo atto che è una risoluzione che non dice
quello che dovrebbe dire e questo è il limite dell'iniziativa
stessa.
Presidente - Pongo in votazione la risoluzione:
Consiglieri presenti, votanti e favorevoli: 33
Il Consiglio approva all'unanimità.
