Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 338 del 11 giugno 1982 - Resoconto
OGGETTO N. 338/VII - DISCUSSIONE GENERALE SUL DISEGNO DI
LEGGE CONCERNENTE: "DISCIPLINA DEI SERVIZI DI TRASPORTO COLLETTIVO
DI PERSONE E DI COSE". Inizio esame dell'articolato.
PRESIDENTE
: La parola all'Assessore all'Industria,
Commercio, Artigianato e Trasporti Chabod; ne ha facoltà.
CHABOD - (D.C.):
La Giunta regionale presenta oggi due
leggi sui trasporti pubblici, la n. 358, che disciplina il settore
dei trasporti pubblici, e la 357, che detta norme sull'erogazione
dei contributi per investimenti nei settori dei trasporti
pubblici.
All'esame della Commissione competente viene trasmessa in questi
giorni una terza legge che fissa i criteri per l'erogazione dei
contributi di esercizio e determina il costo economico
standardizzato, in base al quale, a partire da quest'anno, verranno
concessi i contributi.
Seguiranno entro breve:
- una quarta legge che disciplina in modo organico tutto il
settore del trasporto privato (merci, autonoleggi, funicolari
private, ecc.) e che fissa i criteri per il Piano Regionale dei
Trasporti e dei Sistemi di Circolazione;
- una quinta legge che integra e completa in modo più
dettagliato il settore degli impianti a fune;
- il Piano regionale dei Trasporti col Piano di Bacino di
Traffico.
Tutto questo insieme di leggi e di programmi darà, entro il mese
di novembre, una sistemazione al vasto settore dei trasporti, del
traffico, della circolazione stradale, dei sistemi di
comunicazione.
Si è incominciato ad esaminare il complesso sistema dei
trasporti pubblici, perché è quello più urgente e più difficile da
sistemare.
Il disegno di legge n. 358 si occupa infatti dei trasporti
collettivi di persone e di cose. I trasporti collettivi di persone
e di cose sono - per definizione data dell'articolo 1 della legge
quadro dei trasporti n. 151 del 1981 - appunto tutti i trasporti
pubblici locali (regionali e comunali).
Si tratta di un disegno di legge molto ponderoso e complesso, ed
anche urgente. Purtroppo viene presentato anche in modo molto
emendato, poiché - data l'urgenza - non si è potuto provvedere
diversamente. E' evidente che, trattandosi di una materia molto
importante e delicata, la proposta della Giunta è stata sottoposta
alle diverse valutazioni e ai diversi contributi. Le categorie, le
Commissioni consiliari, la maggioranza consiliare hanno ritenuto di
proporre alcuni emendamenti, che la Giunta e il mio Assessorato
hanno subito accettato.
Da dove nasce l'urgenza?
Dal fatto che la Regione non poteva fare leggi in materia di
trasporti, se prima non avesse ottenuto il completo trasferimento
delle funzioni amministrative in materia. Il completo trasferimento
è avvenuto solo col Decreto del Presidente della Repubblica 22
febbraio 1982, n. 182, pubblicato sulla Gazzetta Ufficiale del 27
aprile scorso.
Ma poiché, fra poco, c'è la sospensione estiva dei lavori del
Consiglio, il margine di tempo entro il quale operare - per la più
importante delle leggi in materia di trasporti pubblici - era ed è
ridotto a due mesi circa.
Il Consiglio deve dare atto che - in una materia così complessa
retta da una legislazione frammentaria che risale all'inizio del
secolo e da una serie incredibile di regolamenti, compresi quelli
della C.E.E. - non si poteva fare meglio di quanto modestamente si
è fatto, con le strutture e con i mezzi di cui disponiamo e di cui
il Consiglio è a conoscenza.
L'urgenza è data dal fatto che noi dobbiamo assolutamente
sistemare tutte le concessioni entro la fine dell'anno, altrimenti
non possiamo dare seguito agli interventi finanziari, che sono
dovuti, per legge, in base ai Fondi statali e a meccanismi
interregionali che uniformano praticamente tutto il sistema dei
trasporti, per precisa disposizione comunitaria C.E.E., la quale ha
fissato ai Governi nazionali l'obbligo dell'armonizzazione generale
del sistema integrato dei trasporti.
Ma per poter assegnare le concessioni entro la fine dell'anno,
occorre che almeno ad ottobre si sia fatta una fotografia completa
della situazione esistente nel regime delle concessioni e si sia
anche sanato tutto quel settore di esercizi di trasporto che
addirittura sono privi di concessioni, di autorizzazioni, di
approvazioni.
Perché - sia detto per inciso - esiste anche questa situazione,
soprattutto nel settore degli impianti a fune: e non è giusto che
il servizio trasporti del mio Assessorato sia obbligato a
perseguire queste situazioni, quando esse sono dovute molto spesso
ad una mancanza generale di cognizioni in materia.
Ed allora è meglio che sia stabilita una precisa disciplina che
tenga conto delle leggi dello Stato, e che il Servizio trasporti,
in base ad essa, provveda a collaborare con le aziende per
normalizzare la situazione, e dare col 1° gennaio del 1983 un avvio
regolare e disciplinato, senza il rischio di bloccare un vasto
settore portante della nostra economia turistica.
Questa prima legge, che riguarda il settore dei trasporti
pubblici viene presentata in Consiglio dopo appena un mese dalla
data in cui è stato possibile disciplinare, con la nostra
competenza legislativa primaria, la materia delle funivie e dei
servizi automobilistici (lettera H dell'articolo 2 dello Statuto
Speciale). Le ultime norme di attuazione ne hanno dato, senza più
alcun dubbio, completa possibilità. Quindi è chiaro come questa
prima legge cada in una situazione di forzata e completa assenza
legislativa regionale in materia.
Ed è chiaro anche che dopo 35 anni di assenza legislativa, il
disegno di legge appaia complesso: noi siamo perciò fiduciosi che i
Signori Consiglieri vorranno comprendere come lo sforzo che
chiediamo loro non è dovuto a superficiale fretta o a mancata
preparazione dell'articolato, ma ai tempi molto stretti
intercorrenti fra il passaggio delle funzioni amministrative e il
periodo di sospensione estiva dei lavori consiliari.
In sede di esame da parte delle Commissioni consiliari, in
particolare quella dello Sviluppo Economico, sono state proposte
alcune modificazioni al testo originale, anche per accogliere le
osservazioni delle categorie interessate. La maggioranza e la
Giunta le hanno accolte e vengono perciò sottoposte al Consiglio
sotto forma di emendamenti.
Queste modificazioni riguardano essenzialmente tre aspetti della
disciplina:
1) la potestà concessionale
2) alcune deroghe per gli impianti a fune, data la particolare
natura di questo sistema di trasporti pubblici
3) alcuni rinvii alla normativa statale per particolari
situazioni (che riguardano le limitazioni al diritto di proprietà e
le servitù).
Potestà concessionale.
Nel 1981, una legge-cornice (cioè la legge n. 151) è venuta a
modificare completamente la situazione legislativa relativa ai
trasporti pubblici locali. E' vero che - essendo una legge cornice
- essa stabilisce i principi fondamentali a cui solo le Regioni a
statuto ordinario devono attenersi nell'esercizio delle loro
potestà legislative. Ma come legge dello Stato essa ha anche
fissato norme, criteri, limitazioni, che interessano la generalità
dei destinatari e anche le Regioni a Statuto speciale; per esempio
ha stabilito all'articolo 4, quarto comma, che la legge n. 1822 del
1939 e successive modificazioni non si applicano più a decorrere
dall'entrata in vigore delle leggi regionali. Tra le modificazioni
della legge n. 1822, c'è anche la legge n. 771 del 1955, che ha
assegnato al Comune la potestà concessionale quando le autolinee si
svolgano nel territorio del Comune stesso.
Altro esempio: l'articolo 3, paragrafo 5, stabilisce che le
regioni devono costituire consorzi o forme associative tra enti
locali per l'esercizio delle funzioni amministrative relative ai
trasporti pubblici locali. Ora la Regione non potrebbe attribuire
l'esercizio delle funzioni amministrative (tra le quali ovviamente
esiste anche l'atto di concessione, che è un atto amministrativo) a
queste nuove forme associative, se non disponesse di esse. Molto
chiaramente infatti l'articolo 1, terzo comma, dice che "le
regioni, delegano, di norma, agli enti locali e a loro consorzi,
l'esercizio delle funzioni amministrative in materia di trasporti
pubblici locali, (e il primo comma stabilisce la nuova definizione
di trasporti pubblici locali, cioè tutti quelli che non sono di
competenza dello Stato, e quindi quelli regionali e quelli
comunali).
Se una legge dello Stato permette la delega delle funzioni
amministrative in materia di trasporti pubblici dalla Regione agli
enti locali, significa che ad essa appartengono quelle funzioni,
altrimenti non le potrebbe delegare. Una legge dello Stato può in
qualunque momento attribuire le funzioni amministrative alle
Regioni o agli Enti locali e toglierle loro. Ci si meraviglia che
la 151 abbia stabilito solo due livelli di competenza: quello
statale e quello regionale. Ma quando altre leggi dello Stato
tolgono competenze e funzioni alle Regioni che prima esse avevano,
non ci si deve ugualmente meravigliare? Le ultime norme di
attuazione del nostro Statuto ci hanno tolto funzioni e competenze
in materia di trasporti che ci erano state date con le prime norme
di attuazione, quelle del 1978. Infatti non abbiamo più le funzioni
di partecipazione alla sicurezza dei trasporti, che sono state
restituite completamente allo Stato.
Quindi il testo originario di questo disegno di legge prevedeva
i due livelli di competenza (regionale e statale), come previsto
dalla legge dello Stato.
Se certe funzioni non sono più attribuite ai Comuni dalle leggi
dello Stato, il disposto dell'art. 4 dello Statuto Speciale è
rispettato, e quindi correttamente la Regione esercita le funzioni
che ora le sono state attribuite.
Il professor Carlo Talice, il maggiore esperto italiano in
materia di trasporti, autore del Codice dei Trasporti, consulente
della FENIT, nella relazione 7 ottobre 1981 sulla legge quadro n.
151, ha detto che la legge 151 presuppone - a modificazione del
D.P.R. n. 5 del 1972 e del D.P.R. n. 616 del 1977 - che i livelli
di competenza sono appunto due: quello dello Stato e quello delle
Regioni. E più oltre, leggo testualmente: "In ogni caso il sistema
istituzionale determinato dalla legge 151 prevede: attribuzioni
dello Stato per i trasporti di interesse nazionale; attribuzioni
delle regioni per tutti gli altri trasporti; attribuzioni, per
delega delle Regioni, dei minori enti locali. E, conclusione ancor
più generale, sono trasporti locali tutti quelli che non rientrano
nella competenza dello Stato, siano attribuiti alle regioni o
delegati agli enti locali e ai loro consorzi. A tutti questi
trasporti si applica la legge 151".
Ecco perché il nostro testo originario prevedeva solo il livello
regionale, salvo l'articolo 91 che istituisce sia pure in fase
graduale, per ragioni pratiche, la delega ai Comuni.
In sede di Commissione, si è concordato invece di eliminare la
fase graduale, per quanto riguarda gli atti amministrativi di
concessione: pertanto questi sono stati - con gli emendamenti
proposti - delegati immediatamente ai Comuni. Quindi i Comuni sin
dalla entrata in vigore della presente legge, potranno esercitare
le funzioni amministrative e nulla verrà modificato rispetto alla
situazione preesistente alla legge n. 151 del 1981.
Naturalmente questa semplice modificazione comporta numerosi
emendamenti, perché laddove era prevista la Regione, ora occorre
inserire: l'Autorità concedente (che può essere la Regione o il
Comune).
Altre modificazioni.
Non mi dilungo sugli altri emendamenti accolti ed ora proposti
al Consiglio: si tratta di deroghe per gli impianti a fune, per i
quali assumiamo l'impegno di presentare una legge integrativa - a
completamento della presente, anche perché per le sciovie le ultime
disposizioni sono state pubblicate sulla Gazzetta Ufficiale del 24
maggio ultimo scorso. Tutte queste disposizioni che riguardano la
parte amministrativa e quella tecnica avrebbero appesantito questo
testo già molto complesso. L'Associazione degli Impianti a fune ci
ha richiesto una normativa integrativa appunto per le funivie e le
sciovie ed impianti analoghi: e noi, come già detto, la
presenteremo.
Poi ci sarebbe anche un emendamento, che faremo distribuire,
all'art. 47; dopo l'ultimo comma vengono aggiunti i seguenti nuovi
commi: "L'onere derivante dall'applicazione per l'anno 1982,
graverà sul capitolo 38000 (spese per la concessione dei contributi
di esercizio alle aziende concessionarie di autoservizi di linea
per viaggiatori) della parte spesa del bilancio preventivo della
Regione per l'anno 1982.
"Alla copertura dell'onere di cui al comma precedente si
provvede mediante riduzione di pari importo dello stanziamento
iscritto al capitolo 50000 (fondo globale per il finanziamento di
spese per l'adempimento di funzioni normali - spese correnti) della
parte spesa del bilancio preventivo della Regione per l'anno
1982".
"Per gli anni futuri gli oneri necessari, corrispondenti alle
assegnazioni statali spettanti alla Regione ai sensi della legge 10
aprile 1981, n. 151, saranno iscritti nel corrispondente capitolo
di spesa dei successivi bilanci preventivi con le modalità previste
dall'art. 42 della legge regionale 7 dicembre 1979, n. 68".
"Al bilancio di previsione della Regione per l'anno 1982 sono
apportate le seguenti variazioni:
PARTE SPESA
Variazioni in diminuzione:
Fondo globale per il finanziamento di spese per l'adempimento di
funzioni normali (spese correnti)
£ 3.346.000.000
Variazioni in aumento:
Spese per la concessione di contributi di esercizio alle aziende
concessionarie di autoservizi di linea per viaggiatori
£ 3.346.000.000
PRESIDENTE:
Colleghi Consiglieri, ricapitolando, in modo
che la discussione possa essere il più possibile organica, abbiamo
all'oggetto 338 il disegno di legge 358. A questo disegno di legge
sono già stati presentati dall'Assessorato gli emendamenti, che
sono quelli che vengono distribuiti, più un altro emendamento che
riguarda l'art. 47, ultimo comma. Questi sono gli emendamenti che
sono già stati annunciati e illustrati dall'Assessore.
La discussione è aperta.
Ha chiesto la parola il Consigliere Carlassare; ne ha
facoltà.
CARLASSARE -
(Dem. Prol. - Nuova Sin.):
Richiedo
formalmente il rinvio della discussione di questo disegno di legge,
tenuto conto dell'importanza della legge stessa; tenuto conto che
la III^ Commissione non ha espresso parere in merito, tenuto conto
che ci sono 12 o 13 pagine dattiloscritte di emendamenti a questa
legge, che dovrebbero essere inseriti solo dal punto di vista di
organicità della legge, senza entrare nel merito delle questioni
politiche e delle questioni delle direttive tecniche che devono
guidare questa legge; tenuto conto, infine, che se verranno
accettati, il sottoscritto si permetterà di aggiungere più o meno
25 emendamenti.
Quindi, io ritengo che, onde evitare brutte figure anche nei
confronti della Commissione di Coordinamento, che rischia di
bocciare questa legge per imperfezioni proprio del capitolato della
legge, io penso che la cosa da fare, e probabilmente è tempo
guadagnato e non tempo perso, sia quella di rimandare al prossimo
Consiglio la discussione di questa legge in modo che la Commissione
possa discutere il provvedimento emendato dall'Assessorato, e si
possa discutere a ragion veduta su una legge che è quella
definitiva, non invece sulla base di un testo di legge che non
corrisponde alla volontà dell'Assessorato e dell'Assessore
proponente, che aggiunge diecine di emendamenti alla legge
stessa.
Quindi, ribadisco la mia richiesta formale di rinviare la
discussione del disegno di legge.
PRESIDENTE
: Possono chiedere la parola un Consigliere per
esprimersi contro la proposta del rinvio ed un Consigliere per
sostenere la proposta di rinvio.
La parola all'Assessore all'Industria, Commercio, Artigianato e
Trasporti Chabod; ne ha facoltà.
CHABOD - (D.C.):
Io chiedo al Consiglio che questa legge
sia votata, per i motivi che ho detto prima.
PRESIDENTE
: La parola al Consigliere Tonino; ne ha
facoltà.
TONINO - (P.C.I.):
Noi ci rendiamo conto delle scadenze e
dell'urgenza, e da questo punto di vista, lo dirò dopo, non
accettiamo le giustificazioni preventive che ha portato
l'Assessore.
Tuttavia, si rischia di fare una legge che è troppo pasticciata.
Rispetto ai tempi, se noi rinviassimo di 15 giorni presentando un
testo migliore, probabilmente risparmieremmo molto più tempo,
perché potremmo evitare il rischio di una bocciatura o di un rinvio
da parte della Commissione di coordinamento.
Quindici giorni sono necessari perché b Commissione consiliare
finisca bene suo lavoro e arrivi in Consiglio con un testo
accettabile, tra l'altro snellendo i lavori di questo
Consiglio.
Per questa ragione noi siamo d'accordo sul rinvio dell'esame del
disegno di legge.
PRESIDENTE
: Colleghi Consiglieri, metto in approvazione
la proposta avanzata formalmente dal Consigliere Carlassare di
rinviare alla Commissione il testo e gli emendamenti già
presentati, fermo restando che, ovviamente, ne potranno essere
presentati altri.
ESITO DELLA VOTAZIONE
Presenti: 25
Votanti: 25
Favorevoli: 6
Contrari: 19
Il Consiglio non approva
PRESIDENTE
: Continua la discussione. La parola al
Consigliere Carlassare; ne ha facoltà.
CARLASSARE - (Dem. Prol. - Nuova Sin.):
Mi sono permesso
di chiedere il rinvio di questa legge facendo delle osservazioni
sulle modalità con le quali si è arrivati alla formulazione della
legge stessa e facendo delle osservazioni sui motivi per i quali
non si sia discusso il testo definitivo, proposto dall'Assessore,
perché con tutti questi emendamenti decisamente la legge può essere
stravolta rispetto al testo originario. Si tratta perciò di fare
una discussione alla cieca, perché questi emendamenti non sono
stati inseriti nel testo dato ai Consiglieri.
Ritenendo che questi emendamenti, che sono presentati dalla
maggioranza, saranno sicuramente approvati, debbo ritenere che il
testo integrale non sia quello che abbiamo avuto modo di leggere,
ma sia il testo emendato. Noi, quindi, facciamo una discussione
senza sapere quello che è il contenuto della legge stessa. E' una
questione di metodo quella che solleviamo e che, secondo me, vale
la pena di evidenziare per dimostrare come si conduce la cosa
pubblica da parte della maggioranza regionale, in particolare della
Giunta e, ancora più in particolare di questo Assessore.
Ritengo che sia da sottolineare come questa sia una legge
estremamente importante e che rischia di segnare nel tempo lo
sviluppo economico del territorio valdostano, con i conseguenti
effetti e modificazioni sociali sulle popolazioni. Ritengo che una
corretta prassi avrebbe dovuto far sì che si dibattesse a lungo,
non solo in Commissione; ma ci fosse un coinvolgimento, cosa che
non è stata, delle forze sociali interessate, che ci fosse una
richiesta di suggerimenti, di confronto coi Comuni, con le
popolazioni, che poi sono quelle che devono usufruire di questo
servizio.
Tutto questo non è stato. Si è approntato frettolosamente un
ciclopico disegno di legge, si sono accettati emendamenti, così,
senza discussione. Ieri c'era una situazione quasi ridicola: a 10
minuti dalla discussione in aula della legge stessa, c'erano tre o
quattro Consiglieri, compreso l'Assessore, che stavano discutendo
con alcuni funzionari regionali su come inserire questi
emendamenti.
Mi pare che questo non sia il metodo per affrontare la
discussione per arrivare a delle scelte fondamentali per il
corretto sviluppo della Regione; leggi di simile importanza
meriterebbero un'attenzione e un impegno decisamente superiori.
Per quanto concerne il giudizio politico sul disegno di legge,
che ho avuto modo di leggere, ma che non so più se corrisponde alla
volontà dell'Assessore e della Giunta, rilevo che si è saltato
praticamente il passo principale, che dovrebbe guidare la
formulazione di detto provvedimento: le linee di indirizzo
dell'esecutivo riguardanti il piano regionale dei trasporti. Da
questo disegno di legge non si sa quale sia l'indirizzo che si vuol
dare a questo servizio da parte della Giunta.
Ritengo che vi sia la volontà di considerare i trasporti solo ed
esclusivamente in base all'esistente, senza proporsi di fare delle
innovazioni che modifichino questa realtà. Si è fatta una scelta, e
nella relazione l'Assessore sicuramente non ci ha detto perché è
stata fatta, fondamentalmente sul piano della realizzazione di
questo servizio, ed è quella dell'unico bacino di traffico.
Io mi permetterei di chiedere all'Assessore se mi può spiegare
perché si vuole un solo bacino di traffico; non si capisce né dalla
relazione che lui ha letto, né dalla relazione che si è scritto,
perché si prevede un solo bacino di traffico; perché non tre,
perché non quindici, perché non sette?
Il fatto che il territorio regionale sia piccolo non mi pare
elemento sufficiente per dire che necessita un solo bacino di
traffico. Personalmente io credo che, analizzando la realtà
dell'urbanizzazione nella Valle, si possano delineare almeno tre
bacini di traffico e se si esprimesse una volontà di questo genere,
come proporrò poi con gli emendamenti che presenterò alla fine del
mio intervento, probabilmente si realizzerebbe anche un
decentramento di servizi, un decentramento di funzioni reali, non
solo sulla carta.
Ritengo che questo elemento fondamentale che caratterizza il
disegno di legge, la volontà della maggioranza e della Giunta, sia
derivato però non dal caso, da una scelta politica precisa, anche
se non espressa, che è quella di non voler prendere in
considerazione il trasporto su rotaie, e quindi agire di
conseguenza ed esercitare tutte le pressioni possibili perché
questa volontà si attui.
Con un unico bacino di traffico di fatto si vuole incentrare
tutto in Aosta; più bacini di traffico, invece, potevano
significare che si considerava come asse portante del trasporto
delle persone e delle merci, nel nostro territorio regionale, la
ferrovia, dalla quale far partire dei servizi automobilistici che
decentrassero il flusso del traffico nel resto del territorio,
nelle Valli laterali, in quota.
Questa è una volontà non espressa, perché formalmente questo
disegno di legge dovrebbe considerare anche i trasporti su rotaia,
anche se mi pare che la volontà sia quella proprio di non prenderli
in considerazione.
Tutto ciò, poi, va ad aggiungersi all'altro progetto che prevede
la realizzazione di un ulteriore collegamento autostradale tra
Aosta e Monte Bianco, per cui il discorso dei trasporti su rotaia
viene abbandonato e non si vede delineata nessuna volontà di andare
a una contrattazione reale nei confronti delle Ferrovie dello Stato
perché razionalizzino e rendano: efficiente questo servizio.
D'altra parte, mi pare che in questo modo non si voglia neanche
affrontare il nodo politico di un confronto, e anche di uno
scontro, con l'autorità dello Stato, per quanto riguarda la
gestione della linea, gestione militarizzata che si traduce, oltre
a tutto il resto, in un danno dal punto di vista occupazionale, in
quanto i servizi sono gestiti in gran parte dai militari a tutto
scapito di eventuali occupati valdostani.
Nello scorrere l'articolato si possono enucleare moltissimi
elementi di critica. Ne voglio ancora sottolineare due, ritenendo
che poi si debba riprendere il discorso articolo per articolo, che
mi paiono molto importanti e che servono a chiarire fino in fondo
quella che è la volontà non espressa, né dalla relazione scritta,
né dalla relazione a voce dell'Assessore.
Punto primo: come ho detto si intende realizzare una legge solo
in funzione dell'esistente, senza tener conto, invece, di quella
che è una volontà che emerge dalla legge nazionale che prevede e
intende favorire lo sviluppo del servizio pubblico e il conseguente
realizzo di consorzi di comuni e di enti pubblici. Mi pare, anche
se viene messa in conto tutta una serie di commi in vari articoli
che prevedono anche questa possibilità, che non emerga la volontà
di favorire la realizzazione di questi Consorzi, per cui questa
legge è fatta ad esclusiva funzione per i servizi attualmente
esistenti nel territorio, tutti o quasi gestiti dalle società
private.
Ricordo l'art. 37, il quale è semplicemente obbrobrioso, poiché
prevede che, in caso di riscatto di un servizio, oltre a pagare le
infrastrutture, i mezzi ed il servizio stesso sulla base di una
valutazione a prezzi di mercato, l'Ente Pubblico conceda al
titolare 18 mesi di uno "stipendio" calcolato sulla base di quanto
previsto dai contratti nazionali per un dirigente di azienda.
Si tenga conto che queste infrastrutture, questi servizi, hanno
ricevuto - o avranno ricevuto, quando si dovesse realizzare una
condizione di questo genere - una quantità enorme di sovvenzioni da
parte dell'ente pubblico e che queste non saranno conteggiate in
sede di calcolo del valore delle opere che si intendono
riscattare.
Quindi, questa mi sembra una dimostrazione di smaccata volontà
di premiare sempre e comunque la proprietà privata, senza cercare,
invece, di favorire lo sviluppo di un servizio pubblico che non si
ponga l'obiettivo di lucrare nell'esercizio del servizio stesso, ma
si ponga l'obiettivo primario e fondamentale di sviluppare un
servizio per la popolazione.
Anche in altri articoli si fa emergere la volontà di realizzare
un servizio che sia redditizio, che sia sempre equilibrato come
costi, mentre si sottace, spesso e volentieri, il discorso di
avviare un servizio che sia effettivamente tale e che vada incontro
alle reali esigenze dei valdostani.
Mi pare di aver espresso chiaramente un giudizio negativo
generale sulla legge. Ritengo di dover intervenire successivamente,
articolo per articolo, per sottolineare ulteriormente tutte le
altre storture ivi contenute. Cercherò di dare dei suggerimenti,
con degli emendamenti, perché questa legge venga migliorata e si
renda un servizio efficace alla popolazione valdostana.
PRESIDENTE
: E' iscritto a parlare il Consigliere
Maquignaz; ne ha facoltà.
MAQUIGNAZ - (D.P.):
Mi rendo conto, in effetti, che
l'iter di questo disegno di legge è stato molto complesso,
elaborato, e come ha giustamente detto il Consigliere Carlassare,
affrettato.
D'altra parte l'Assessore Chabod ha spiegato molto bene i motivi
dell'urgenza e, quindi, credo che bene abbia fatto l'Assessorato,
bene abbia fatto la Giunta a portare avanti questo disegno di
legge.
Intendo anche ricordare che, se il disegno è stato portato
avanti con una certa urgenza, d'altra parte la Commissione sviluppo
economico ha fatto di tutto per fare un lavoro di confronto con le
organizzazioni interessate dei trasporti, con l'organizzazione
degli impianti a fune, e addirittura, con le organizzazioni
sindacali.
Credo di poter dire che nella serie di incontri avvenuti i
trasportatori si sono dichiarati innanzitutto favorevoli; anche
l'Associazione degli Impianti a fune ha espresso in linea di
massima un parere favorevole, anche se ha fatto una serie di
osservazioni che poi, nella sostanza, sono state recepite negli
emendamenti che andremo a discutere.
Direi che anche le organizzazioni sindacali, pur avendo fatto
una leggera critica all'Amministrazione regionale per una certa
carenza di una politica sui trasporti, nella sostanza non si sono
dichiarate contrarie all'approvazione del disegno di legge.
Io non ho molto da aggiungere a quello che è emerso nell'ampia e
direi illuminata relazione dell'Assessore Chabod: vorrei soltanto
fare una considerazione di carattere generale sul disegno di legge
n. 358 che stiamo per esaminare.
Questo disegno di legge disciplina tutti i trasporti pubblici
locali sui quali la Valle d'Aosta ha competenza legislativa
primaria in base all'art. 2 dello Statuto speciale della Valle
d'Aosta, lettera h).
Mi sembra, però, di poter capire che questa competenza primaria
della Regione Autonoma della Valle d'Aosta viene completamente
svuotata di contenuto in questo caso, non certamente per cattiva
volontà della Giunta, o per colpa dell'Assessore, ma perché siamo
stati obbligati ad elaborare questo disegno di legge facendo
riferimento ad una serie di leggi nazionali, quindi dovendo
recepire tutta la normativa nazionale.
Infatti abbiamo dovuto far riferimento, nell'elaborare questo
disegno di legge, alla legge 10.4.81, n. 151, che era un po' la
legge quadro sui trasporti, e abbiamo dovuto recepire quella che è
la definizione dei trasporti recepita in questa legge. Abbiamo
dovuto fare riferimento al D.P.R. 11 luglio 1980, n. 753, che
riguarda le norme in materia di polizia, sicurezza e regolarità dei
trasporti. Abbiamo dovuto fare riferimento anche alla legge del
24.11.1981, n. 689. E' chiaro, quindi, che se è vero che noi
abbiamo competenza primaria in questa materia, è anche vero che
questa competenza viene svuotata di contenuto.
Voglio cogliere l'occasione per invitare la Giunta ad elaborare,
come si è discusso più volte in Commissione, un progetto di legge
integrativo per quanto riguarda gli impianti di risalita. Se ne è
discusso a lungo. Negli emendamenti abbiamo già recepito alcune
osservazioni fatte dall'Organizzazione degli Impianti di risalita,
però riteniamo che sia fondamentale disciplinare in modo
particolare, tenendo conto delle realtà specifiche della Valle
d'Aosta, tutta la materia che riguarda gli impianti di
risalita.
Quindi, io chiederei, in conclusione, un impegno da parte della
Giunta regionale a fare uno sforzo particolare per addivenire alla
elaborazione di questo disegno di legge integrativo.
Prima di concludere desidero rispondere al Consigliere
Carlassare, il quale, mi pare, abbia dichiarato che la Commissione
Sviluppo Economico non aveva espresso un parere sul provvedimento.
Posso dar ragione al Consigliere Carlassare nel senso che,
purtroppo, come già ho detto prima, questa legge è stata discussa a
lungo in modo veloce, in modo affrettato; d'altra parte, per i
motivi che l'Assessore ha elencato, abbiamo dovuto portarla avanti;
però nella penultima seduta, la Commissione ha espresso un
parere.
Lo leggo brevemente:
"I Consiglieri Maquignaz e Voyat esprimono parere sui due
disegni di legge in linea di massima favorevole, in considerazione
dell'urgenza di approvare il provvedimento e si riservano di
rivedere gli emendamenti presentati. Il Consigliere Minuzzo si
astiene dall'esprimere un parere ritenendo indispensabile
approfondire ulteriormente l'esame di disegni di legge di tale
entità. Il Consigliere Carlassare abbandona l'aula senza esprimere
parere".
PRESIDENTE:
Ricordo ai colleghi Consiglieri che il
disegno di legge è stato iscritto una prima volta, per decorrenza
di termini, all'esame del Consiglio e che il Consiglio aveva poi
deciso di rinviarlo all'esame della Commissione.
Quindi, dal punto di vista formale, indipendentemente dal parere
o meno, il Consiglio era stato investito del provvedimento per
decorrenza di termini.
E' iscritto a parlare il Consigliere Tonino; ne ha facoltà.
TONINO - (P.C.I.):
Diciamo che la prima impressione che
avevo ricavato, quando ho ricevuto il disegno di legge n. 358
composto di ben 102 articoli, è stata che l'Assessore Chabod si
volesse un po' vendicare di alcuni giudizi di superficialità che in
questo Consiglio gli abbiamo affibbiato; questo modo di vendicarsi
di Chabod si sta ormai consolidando.
Ricordo gli enormi volumi per la definizione delle linee
programmatiche nel campo delle licenze commerciali. Questa mattina
ho incontrato una persona interessata al problema delle licenze per
le edicole dei giornalai e mi ha detto "L'Assessorato ha affidato
lo studio per gli indirizzi regionali; speriamo che non sia di 10
volumi!" "Capiti male - ho risposto - perché questo è un periodo
della nostra storia in cui Chabod si diverte a presentare degli
elaborati voluminosi".
Questo è un progetto di legge evidentemente complesso che dà
subito l'impressione che si stendano le leggi, oggi, senza avere
ben chiaro cosa fare; cioè siamo alla solita situazione di una
produzione legislativa che non si basa su proposte e su linee
politiche chiare della Giunta; ancora una volta, quindi, si va
avanti con una certa improvvisazione.
Il dato importante è che finalmente abbiamo un quadro
legislativo che permette una produzione regionale nel campo dei
trasporti. Dico finalmente, anche se non condivido la formula
assolutiva che ha usato prima Maquignaz.
Nel passato noi non abbiamo mai avuto la volontà di intervenire
in questo settore, e non abbiamo mai fatto neanche la benché minima
pressione, perché non abbiamo mai dato peso e importanza a un
settore che invece è importante.
Ancora una volta aspettiamo una legge dello Stato e aspettiamo
il trasferimento di competenze amministrative che ci arrivano dallo
Stato, cioè la legge 151, alla quale si è fatto riferimento.
E' una legge che eroga dei fondi, ma è importante perché è una
legge di riforma che, come abbiamo detto in Commissione, oggi è
boicottata dai ritardi dello Stato nei pagamenti, ma che è, allo
stesso tempo, boicottata dai ritardi che si verificano nelle
Regioni. Se si è detto, infatti, in Commissione, che una quota
parte del fondo per gli investimenti viene spostata dall'81 all'82,
ciò dipende dal fatto che le Regioni non si sono presentate a
riscuotere: dovevano legiferare e non lo hanno fatto.
La legge 151 è anche una legge di programmazione, che come tale
prende di contropiede una Giunta ed una maggioranza che non sanno
programmare.
Siamo nella stessa situazione della legge sulla casa. Era una
legge criticabile per i fondi settoriali, però le procedure di
programmazione erano interessanti; non abbiamo realizzato questa
programmazione regionale e siamo in difficoltà anche in questo
caso.
Queste considerazioni si legano naturalmente a quello che è
stato definito l'iter pasticciato, convulso, del lavoro di
Commissione. Non c'è stata una discussione approfondita, checché se
ne dica, poi lo vedremo quando esamineremo articolo per articolo:
noi non abbiamo avuto il tempo materiale di discutere degli
articoli, di capire alcuni articoli. Il confronto è stato
utilissimo e, ancora una volta, il confronto lo fa la Commissione,
non lo fa la Giunta regionale. Credo sia già stato riconosciuto
prima che alcuni emendamenti, scaturiti dai lavori della
Commissione, sono utili e giusti.
Questo sta a dimostrare che non è possibile oggi approvare una
buona legge. In queste condizioni è praticamente impossibile: 100
articoli, 100 emendamenti, su questi emendamenti poi, lo sappiamo
tutti, ci sono dubbi, riserve, perplessità un po' da tutte le
parti; noi rischiamo oggi di fare un lavoro quasi inutile nel senso
che rischiamo di fare una legge imperfetta che ci verrà
rinviata.
Entrando, invece, nel merito e in quelli che dovrebbero essere i
contenuti dell'azione della Regione, io credo che una prima
considerazione di fondo debba essere fatta, considerando che non è
molto marcata nel disegno di legge, né lo è stata nella relazione
che ha fatto l'Assessore. In sostanza non si tratta di considerare
il sistema dei trasporti come un sistema settoriale e cioè come un
insieme di interventi sul materiale rotabile, sulla viabilità, sui
trasporti, sulle comunicazioni; è, questo settore, invece
strettamente legato a problemi fondamentali che sono di carattere
socioeconomico: lo spopolamento della montagna, il riequilibrio
territoriale, la politica della casa.
Come arriverà questa Giunta a formulare il piano regionale dei
trasporti? Come saranno fatti i piani dei bacini di traffico?
Noi crediamo che ci siano proprio dei limiti già in partenza,
proprio perché nulla si è detto rispetto a questi rapporti
intersettoriali e poi nulla si fa, concretamente, per la
programmazione.
La necessità primaria che noi abbiamo oggi, e lo abbiamo detto
in altre occasioni, è quella di conoscere bene la realtà e di avere
strumenti di analisi della realtà. Da questo punto di vista si è
fatto un piccolo passo con la creazione dell'Ufficio regionale dei
trasporti, inadeguato, carente come struttura, e che si deve
occupare di un settore che è, come abbiamo visto anche nella
discussione in Commissione, molto complesso e molto vasto.
Sono poi necessarie le leggi che noi oggi approviamo. Sulla
necessità di avere una legge organica sui trasporti e di avere, in
seguito, il piano regionale dei trasporti concordano tutte le forze
politiche, tutte le forze sociali. In particolare c'è la necessità
di definire bene, finalmente, in un settore che era "anarchico" i
comportamenti di tutti i soggetti. Con quali obiettivi?
Io direi che il primo obiettivo è sicuramente quello di superare
le diseconomie e gli sprechi che ci sono. Questo significa
ridisegnare la rete: ci sono, da questo punto di vista, esperienze
significative che vengono avanti anche da altre parti.
Questa richiesta di superare le diseconomie e di evitare gli
sprechi rientra proprio nello spirito della legge 151; soprattutto
nel trasporto regionale, in particolare nel trasporto su autolinea,
il concetto fondamentale è quello di passare dal cosiddetto ripiano
a piè di lista ad una programmazione regionale ed a una
ridistribuzione della rete tenendo conto del coordinamento fra i
vari mezzi di trasporto.
Questo punto del coordinamento fra i vari mezzi di trasporto è
un punto impegnativo, fondamentale. Noi dobbiamo entrare nel
merito, come Regione, delle scelte che compie l'azienda nazionale
delle Ferrovie dello Stato. Invece, non riusciamo a controllare
neanche la gestione del piano pluriennale. Gli strumenti che ci
diamo oggi sono strumenti che ci permettono di dire la nostra su
questo argomento che è importante. Inoltre, e questo è un aspetto
rispetto al quale bisogna essere molto chiari, l'obiettivo è anche
quello - siccome ci sono ventate cosiddette neo-liberiste - di
salvaguardare il trasporto come un servizio sociale
indispensabile.
Il trasporto come servizio sociale vuole dire che, fermi
restando la ricerca e lo sforzo per la massima economicità di
gestione, devono essere attuati interventi pubblici adeguati
affinché i mezzi pubblici siano privilegiati dai cittadini e
affinché l'accesso ai mezzi pubblici sia facilitato per la
componente più debole della nostra popolazione. Questo è un altro
di quei punti fermi che noi crediamo sia necessario ribadire.
Sul disegno di legge n. 358 noi abbiamo consegnato alla
Presidenza del Consiglio degli emendamenti. Lo spirito degli
emendamenti qual è? E' quello di fare in modo che questa diventi
una legge-quadro. Perché dovrebbe essere una legge-quadro? La
presente proposta in alcune sue parti entra nell'articolato in
tanti minuti e piccoli particolari che ci sembrano incomprensibili.
Questa legge dovrebbe stabilire dei principi generali e, invece, si
addentra in scelte, alcune delle quali discutibili, e lo vedremo
discutendo degli articoli.
Tuttavia, l'esempio più importante è sicuramente quello
dell'art. 3. Sulla base di quali elementi oggi si opera la scelta
di un solo bacino di traffico? Non ci sono gli elementi o, se ci
sono, sono degli elementi insufficienti. Sugli altri titoli della
legge ci sono articoli che a noi sembra abbiano il contenuto, al
massimo, di una circolare ministeriale, e ci sono invece degli
articoli che sono di dubbia necessità. Articoli, ad esempio, che
riguardano l'eventuale riscatto dei servizi e che introducono dei
principi, secondo noi, inaccettabili e che chiederemo di modificare
e di cambiare.
Nel titolo 3° della legge, ad esempio, a parte le norme che
riguardano la determinazione delle tariffe, il resto francamente
potrebbe costituire il contenuto di un regolamento; la stessa
osservazione può essere fatta per il titolo 4°.
Queste sono, in linea generale, le osservazioni che esprimiamo
sul disegno di legge; ripeto che successivamente entreremo nel
merito del disegno di legge articolo per articolo.
In questa prima fase che giudizio si può dare del disegno di
legge? Il giudizio di fondo è che siamo in presenza di una
legge-quadro alquanto pasticciata, di una legge-quadro che ha i
contenuti più disparati e che, malgrado alcune modificazioni
migliorative introdotte dagli emendamenti presentati in
Commissione, rimane una legge ancora molto pasticciata.
PRESIDENTE
: Altri che intendono intervenire in sede di
discussione generale? Sono in corso di distribuzione gli
emendamenti annunciati adesso dal Consigliere Tonino.
Chiusa la discussione generale, si passa all'esame
dell'articolato.
Per far in modo che i Consiglieri possano seguire, vi ricordo
che esistono emendamenti presentati dall'Assessore, e sono -quelli
fascicolati, ai quali va aggiunto l'emendamento all'art. 47, che è
stato distribuito stamani mattina, che ha anche il parere
dell'Assessorato alle Finanze e che riguarda la somma di £
3.346.000.000 da iscriversi all'art. 47.
Poi esistono gli emendamenti presentati dal Partito comunista a
firma del Consigliere Tonino, e gli emendamenti del Consigliere
Carlassare per la Nuova Sinistra.
Infine, all'art. 7 è stato presentato un emendamento, che penso
di non distribuire e che porta da 2 a 4 i rappresentanti designati
dalle locali organizzazioni sindacali dei lavoratori, proposto da
Tonino; l'emendamento si riferisce al punto g) dell'art. 7.
Do lettura dell'art. l.
Art. 1
(Ambito di applicazione della legge)
La presente legge disciplina tutti i servizi adibiti normalmente
al trasporto collettivo di persone e di cose, effettuati in modo
continuativo o periodico, con itinerari, orari, frequenze e tariffe
prestabilite e offerta indifferenziata, che siano di interesse
regionale, classificati al successivo articolo 11.
Sono soggetti comunque alla disciplina della presente legge i
servizi di trasporto pubblico locale ammessi alla concessione di
contributi statali o regionali per l'impianto, per l'esercizio e
per gli investimenti.
La presente legge stabilisce i principi e i metodi per
l'esercizio della potestà di programmazione che compete alla
Regione in materia di trasporti pubblici locali.
PRESIDENTE
: All'art. 1 non vi sono emendamenti. La parola
al Consigliere Carlassare; ne ha facoltà.
CARLASSARE
-
(Dem. Prol. - Nuova Sin.):
Su questo
articolo in effetti c'è poco da dire. Questo è l'articolo che
delimita l'ambito di applicazione della legge e che di per sè non
dice assolutamente niente. Il giudizio che io ho espresso nella
discussione generale è negativo su tutta la legge; di conseguenza,
al di là di un voto favorevole che potrò esprimere nel caso vengano
accettati gli emendamenti che ho presentato nei vari articoli, il
giudizio su tutta le legge rimane negativo e, di conseguenza,
voterò contro anche quegli articoli in relazione ai quali non ho
presentato emendamenti; essi rientrano, infatti, nel giudizio
negativo che esprimo nel complesso di tutta la legge. Ho tenuto a
fare questa dichiarazione tanto per chiarire un comportamento che
potrebbe anche apparire contraddittorio, ma in effetti, se anche su
questo articolo non ho niente da dire, il giudizio negativo che
esprimo è quello che deriva da un giudizio negativo generale.
PRESIDENTE
: La parola al Consigliere Tonino; ne ha
facoltà.
TONINO - (P.C.I.):
Per dichiarazione di voto. Io ho detto
prima che gli articoli di questo disegno di legge, che si
riferiscono alla necessità di una legge quadro a disposizione
generale del settore, sono necessari e validi. Tuttavia, per il
modo con cui si è arrivati a discutere questa legge, per le riserve
generali che abbiamo su come è impostato il provvedimento, per la
necessità che è indubbia e innegabile di un maggior
approfondimento, noi ci asteniamo sugli articoli che riteniamo di
una certa validità e valuteremo, invece, meglio gli emendamenti
della Commissione.
PRESIDENTE
: Metto in votazione l'art. 1 nel suo testo
originario.
ESITO DELLA VOTAZIONE
Presenti: 24
Votanti: 17
Astenuti: 7 (Bajocco, Cout, Dolchi, Mafrica, Minuzzo, Péaquin e
Tonino)
Favorevoli: 16
Contrari: 1
Il Consiglio approva
PRESIDENTE
: Do lettura dell'art. 2.
Art. 2
(Funzioni amministrative)
La Regione Valle d'Aosta esercita altresì le funzioni
amministrative in ordine ai servizi automobilistici, tramviari,
funicolari, filoviari e funiviari di ogni tipo, sia di persone che
di merci, compresi quelli delle metropolitane, ferrovie secondarie,
compresi i servizi sostitutivi di quelli ferroviari dello Stato e
compresi i servizi automobilistici di gran turismo che si svolgono
nell'ambito regionale.
Le funzioni amministrative di cui al primo comma, sono riferite
anche ai servizi pubblici di trasporto di persone e di merci oppure
di sole merci (esclusi gli effetti postali) esercitati con linee
che si svolgono in modo non prevalente nel territorio di altra
Regione o che servono prevalentemente l'interesse della Regione
Valle d'Aosta.
Le modalità di svolgimento dei servizi pubblici di trasporto che
si svolgono parzialmente nella Regione Piemonte, sono stabilite
d'intesa fra le due Regioni.
L'eventuale riconoscimento dell'interesse regionale per le linee
che, al di fuori dei casi di svolgimento del percorso in modo non
prevalente, si svolgono anche nell'ambito territoriale di altra
Regione, servendo comunque prevalentemente l'interesse della
Regione Valle d'Aosta, è rilasciato, su richiesta della Regione
Valle d'Aosta, dal Ministero dei Trasporti.
La Regione può delegare agli enti locali e a loro consorzi
previsti dall'art. 1 ultimo comma della legge 10 aprile 1981, n.
151, l'esercizio delle funzioni amministrative, di cui ai commi
precedenti.
PRESIDENTE
: All'art. 2 ci sono degli emendamenti; il
primo emendamento è presentato dall'Assessore e concerne il primo
comma. Dopo le ultime parole "ambito regionale", aggiungere: "salvo
quanto previsto, circa la potestà concessionale, dai successivi
artt. 22 e 23".
Poi c'è il Consigliere Carlassare che presenta un emendamento e
riguarda l'ultimo comma, che è sostitutivo: "La Regione, attraverso
opportune deleghe dell'esercizio delle funzioni amministrative,
favorisce la cooperazione tra enti locali e la gestione decentrata
pubblica dei trasporti: tali consorzi si costituiranno nelle forme
previste dall'art. 1 ultimo comma della legge 10 aprile 1981, n.
151".
La parola all'Assessore all'Industria, Commercio, Artigianato e
Trasporti Chabod; ne ha facoltà.
CHABOD - (D.C.):
Io non penso di illustrare tutti questi
emendamenti altrimenti finiremmo tra una settimana, cioè sabato
sera.
Penso che, siccome tutti hanno ricevuto gli emendamenti, sia
inutile illustrarli.
PRESIDENTE
: La parola al Consigliere Carlassare; ne ha
facoltà.
CARLASSARE - (Dem. Prol. - Nuova Sin.):
Io chiedo,
invece, che l'Assessore ci spieghi un po' le cose che ha scritto,
cioè vorrei che mi spiegasse il significato che sta dietro queste
cose; perché si sostituisce un comma con un altro?
PRESIDENTE
: Consigliere Carlassare, intende illustrare il
suo emendamento?
La parola al Consigliere Carlassare; ne ha facoltà.
CARLASSARE - (Dem. Prol. - Nuova Sin.):
L'emendamento che
ho presentato riguarda l'ultimo comma dell'art. 2 e suona così: "La
Regione, attraverso opportune deleghe dell'esercizio delle funzioni
amministrative favorisce la cooperazione tra Enti locali e la
gestione decentrata pubblica dei trasporti".
Il disegno di legge suona così nella sua stesura originale: "La
Regione può delegare". Tra il "può delegare" e il "favorisce la
cooperazione tra Enti locali" passa, secondo me, un significato
politico profondo, perché nella versione presentata dall'Assessore,
sta a significare che in via subordinata si può arrivare a delegare
anche agli enti locali ed ai consorzi determinate funzioni, mentre
ritengo che, nello spirito della legge 10 aprile 1981, n. 151, il
creare consorzi di comuni e demandare funzioni amministrative agli
enti locali sia una precisa volontà che dovrebbe trovare
espressione in questo disegno di legge.
Quindi non è solo una modifica formale quella che chiedo, ma una
modifica sostanziale che intende dare un indirizzo diverso a tutta
le legge. Quindi, non è solo un problema di virgola, o di una
parola al posto dell'altra, anche se non esiste una contraddizione
totale tra il comma dell'articolato di legge e l'emendamento che ho
presentato.
Mi pare che esista una volontà politica ben differente da parte
di chi ha proposto il disegno di legge e da parte mia che ne
propongo un'altra.
PRESIDENTE
: La parola al Consigliere Voyat; ne ha
facoltà.
VOYAT - (U.V.):
Si sono svolte tre riunioni della
III
-
Commissione dedicate quasi esclusivamente alla
legge 358, soprattutto all'emendamento chiesto dalla Commissione,
in cui è previsto che la competenza per il rilascio delle
concessioni venisse lasciata ai Comuni, come era prima della legge
n. 151. Il collega Carlassare esprime una critica alla Giunta che
presenta l'emendamento all'ultimo momento. Io dico solo questo: se
l'emendamento di Carlassare fosse stato presentato in Commissione,
poteva darsi che venisse preso in considerazione ma queste accuse,
che vengono rivolte alla Giunta perché all'ultimo momento presenta
gli emendamenti, quando per quindici giorni si discute in
Commissione e gli emendamenti della Nuova Sinistra e del Partito
Comunista vengono presentati solo al momento della discussione in
aula, dico che non sono corrette.
Quindi, a questo punto, sarebbe meglio che le accuse di questo
genere alla Giunta e alla maggioranza non venissero più rivolte,
perché il vostro comportamento è peggiore di quello della Giunta.
Per quindici giorni ci siamo riuniti, abbiamo discusso, ma non
avete mai presentato gli emendamenti. Pertanto, io ritengo che la
maggioranza li debba rifiutare in blocco.
Aggiungo che, se la legge verrà respinta dalla Commissione di
Coordinamento, avremo ancora la possibilità, data l'urgenza, di
ripresentare il provvedimento al Consiglio, prima delle ferie
estive; se invece questa legge verrà rinviata ripasserà a
settembre, con il rischio di perdere tutti i finanziamenti
statali.
PRESIDENTE
: La parola al Consigliere Tonino; ne ha
facoltà.
TONINO - (P.C.I.):
Per una dichiarazione di voto sugli
emendamenti, e poi per precisare al Consigliere Voyat, il quale in
Commissione è sempre molto distratto, che noi gli emendamenti li
abbiamo presentati in quella sede, tant'è che l'Assessore ha avuto
il tempo di esaminarli. Se il collega Voyat si assenta dalla
Commissione quando presentiamo gli emendamenti, non è colpa
nostra.
C'è anche da dire che gli emendamenti ad un testo così complesso
scaturiscono dopo un minimo di discussione generale: tale
discussione preliminare si è appena conclusa, perché la discussione
articolo per articolo non c'è stata; io avrei voluto chiedere
alcune cose su alcuni articoli, ma non c'è stato il tempo
materiale. Ora questa non è una responsabilità nostra e poi,
comunque, gli emendamenti li abbiamo presentati in Commissione.
Sull'emendamento predisposto dalla Commissione noi siamo
d'accordo, perché si va a ristabilire un concetto che era
importante, soprattutto per alcune linee. Detto questo e ribadita
la necessità che la concessione resti comunale, la necessità
successiva di avere forme di gestione amministrativa a carattere
comprensoriale non può essere assolutamente scartata. A dire il
vero non lo è neanche dalla legge, perché se leggiamo attentamente
il successivo art. 92, questa possibilità è aperta.
Rispetto all'ultimo comma dell'art. 2, credo, invece, che la
formulazione proposta dal Consigliere Carlassare sia più corretta e
sia migliore, perché dà chiaramente un indirizzo della Regione in
quella direzione; mentre ci sembra che, pur essendoci questa
possibilità, nel disegno di legge tale previsione sia poco
chiara.
PRESIDENTE:
La parola all'Assessore all'Industria,
Commercio, Artigianato e Trasporti Chabod; ne ha facoltà.
CHABOD - (D.C.):
Per non stare tutte le volte a prendere
la parola, io ritengo che gli emendamenti presentati dal
Consigliere Carlassare, che ho visto solo adesso, li respingeremo
tutti. Per quanto riguarda gli emendamenti presentati dai
comunisti, quelli relativi agli articoli 35, 36 e 37 si possono
concordare; gli altri la Giunta propone di respingerli.
PRESIDENTE
: La parola al Consigliere Voyat; ne ha
facoltà.
VOYAT - (U.V.):
Desidero precisare che io posso essere
anche disattento in Commissione, come tanti altri Consiglieri, però
voi avete presentato gli emendamenti dieci minuti prima che finisse
la seduta di ieri, alle 16 meno 10; tutto questo è avvenuto dopo
tre sedute. Noi, in quanto Gruppo, abbiamo presentato gli
emendamenti alla prima riunione.
Dico questo per far notare la differenza di comportamento.
PRESIDENTE
: Metto in approvazione l'emendamento
presentato dall'Assessore all'Industria, Commercio, Artigianato e
Trasporti.
ESITO DELLA VOTAZIONE
Presenti: 25
Astenuti: 1 (Minuzzo)
Votanti: 24
Favorevoli: 24
Il Consiglio approva
PRESIDENTE:
Metto ora in approvazione l'emendamento
sostitutivo proposto dal Consigliere Carlassare all'ultimo comma
dell'art. 2.
ESITO DELLA VOTAZIONE
Presenti: 25
Votanti: 24
Astenuti: 1 (Minuzzo)
Favorevoli: 7
Contrari: 17
Il Consiglio non approva
PRESIDENTE
: Metto in approvazione l'art. 2 emendato.
Art. 2
(Funzioni amministrative)
La Regione Valle d'Aosta esercita altresì le funzioni
amministrative in ordine ai servizi automobilistici, tramviari,
funicolari, filoviari e funiviari di ogni tipo, sia di persone che
di merci, compresi quelli delle metropolitane, ferrovie secondarie,
compresi i servizi sostitutivi di quelli ferroviari dello Stato e
compresi i servizi automobilistici di gran turismo che si svolgono
nell'ambito regionale, salvo quanto previsto, circa la potestà
concessionale, dai successivi artt. 22 e 23.
Le funzioni amministrative di cui al primo comma, sono
riferite anche ai servizi pubblici di trasporto di persone e di
merci oppure di sole merci (esclusi gli effetti postali) esercitati
con linee che si svolgono in modo non prevalente nel territorio di
altra Regione o che servono prevalentemente l'interesse della
Regione Valle d'Aosta.
Le modalità di svolgimento dei servizi pubblici di trasporto
che si svolgono parzialmente nella Regione Piemonte, sono stabilite
d'intesa fra le due Regioni.
L'eventuale riconoscimento dell'interesse regionale per le
linee che,
al
di fuori dei casi di svolgimento del percorso
in modo non prevalente, si svolgono anche nell'ambito territoriale
di altra Regione, servendo comunque prevalentemente l'interesse
della Regione Valle d'Aosta, è rilasciato, su richiesta della
Regione Valle d'Aosta, dal Ministero dei Trasporti.
La Regione può delegare agli enti locali e a loro consorzi
previsti dall'articolo 1 ultimo comma della legge 10 aprile 1981,
n. 151, l'esercizio delle funzioni amministrative, di cui ai commi
precedenti.
ESITO DELLA VOTAZIONE
Presenti: 26
Votanti: 19
Astenuti: 7 (Bajocco, Cout, Dolchi, Mafrica, Minuzzo, Péaquin e
Tonino)
Favorevoli: 18
Contrari: 1
Il Consiglio approva
PRESIDENTE
: Do lettura dell'art. 3.
Art. 3
(Bacino di traffico)
Il Piano regionale integrato dei trasporti e dei sistemi di
comunicazione, approvato dal Consiglio regionale, individua i
limiti territoriali dei bacini o del bacino di traffico.
Per "bacino di traffico" si intende l'unità territoriale
entro la quale si attua un sistema di trasporto pubblico integrato
e coordinato in rapporto ai fabbisogni di mobilità con particolare
riguardo alle esigenze lavorative, scolastiche e
turistiche.
In considerazione delle speciali caratteristiche della Valle
d'Aosta e delle esigenze di organizzazione del territorio e della
mobilità, l'intero ambito territoriale della Regione Valle d'Aosta
è, allo stato, costituito in un solo "bacino di traffico".
PRESIDENTE
: All'articolo 3 ci sono due emendamenti che
riguardano l'ultimo comma.
Un emendamento, che verrà messo in approvazione prima, è
abrogativo ed è presentato dal Partito Comunista; l'emendamento
sostitutivo è presentato invece dal Consigliere Carlassare: "Il
territorio regionale è diviso in tre bacini di traffico, il primo
con centro ad Aosta, il secondo a Châtillon il terzo a Donnas".
La parola all'Assessore all'Industria, Commercio, Artigianato e
Trasporti Chabod: ne ha facoltà.
CHABOD - (D.C.):
Propongo di respingerli tutti e due.
PRESIDENTE:
La parola al Consigliere Tonino; ne ha
facoltà.
TONINO - (P.C.I.):
Voglio brevemente illustrare la
ragione per cui abbiamo chiesto l'abolizione del 3° comma. La prima
è che non si capisce quali siano gli elementi che portano già oggi
alla costituzione di un solo bacino di traffico. Anche la legge 51
parla di definire "i limiti territoriali dei bacini di traffico
sulla base di criteri funzionali alle esigenze di organizzazione
del territorio e della mobilità".
Noi vorremmo che questi criteri di organizzazione del territorio
e della mobilità fossero chiariti e contestiamo anche la necessità
di fare la scelta oggi. Questa è la nostra opinione di fondo.
D'altronde, se rileggiamo attentamente l'art. 3, si dice al °
comma che "Il Piano regionale integrato dei trasporti e dei sistemi
di comunicazione, approvato dal Consiglio regionale, individua i
limiti territoriali dei bacini o del bacino di traffico. Per
"bacino di traffico" si intende l'unità territoriale (ecc.)".
Questi sono gli indirizzi.
La nostra opinione è che la scelta dovrebbe essere fatta al
momento in cui discuteremo del piano regionale del bacino di
traffico. Non siamo in grado oggi di affermare che è necessario 1
oppure due, tre, quattro, cinque, sette... INTERRUZIONE
...
può darsi 14.
Questa volta non siete stati così solerti come le altre volte
nel rispettare la legge.
PRESIDENTE
: Metto in approvazione l'emendamento
abrogativo del 3° comma presentato dal Partito comunista.
ESITO DELLA VOTAZIONE
Presenti: 24
Votanti: 22
Astenuti: 2 (Carlassare, Minuzzo)
Favorevoli: 6
Contrari: 16
Il Consiglio approva
PRESIDENTE
: Metto ora in approvazione l'emendamento
sostitutivo presentato dal Consigliere Carlassare, sempre riferito
all'ultimo comma dell'art. 3.
ESITO DELLA VOTAZIONE
Presenti: 24
Votanti: 17
Astenuti: 7 (Bajocco, Cout, Dolchi, Mafrica, Minuzzo, Péaquin e
Tonino)
Favorevoli: 1
Contrari: 16
Il Consiglio non approva
PRESIDENTE
: Metto in approvazione l'art. 3 nel testo
originario.
ESITO DELLA VOTAZIONE
Presenti: 25
Votanti: 24
Astenuti: 1 (Minuzzo)
Favorevoli: 17
Contrari: 7
Il Consiglio approva
PRESIDENTE
: Do lettura dell'art. 4.
Art. 4
(Piano di bacino di traffico)
La Giunta regionale formula e sottopone al Consiglio
regionale il Piano di bacino di traffico, attraverso la cui
attuazione si realizza il Piano regionale integrato dei trasporti e
dei sistemi di comunicazione per quanto attiene in modo particolare
ai servizi pubblici automobilistici di persone e di cose.
Il Piano di bacino di traffico, che non può avere validità
superiore ai tre anni, è approvato con deliberazione del Consiglio
regionale. Esso viene attuato mediante programmi annuali.
Per l'elaborazione ed attuazione del Piano - che deve
comunque garantire la concezione unitaria del servizio di trasporto
pubblico, compreso quello urbano, nell'intero ambito territoriale
del bacino di traffico - è richiesta la più ampia partecipazione
degli enti e degli organismi interessati (Comuni, Comunità Montane,
Circoscrizioni, Compresori, Consorzi, ecc.).
All'art. 4 esiste un emendamento sostitutivo del Consigliere
Carlassare: "l'articolo 4 è così sostituito: "La Giunta sottopone
al Consiglio regionale entro sei mesi dall'entrata in vigore della
presente legge il Piano dei Trasporti Regionali, con validità
quinquennale, contenente piani settoriali specifici per Bacino di
traffico nonché la determinazione delle priorità attuative al fine
di ottenere una reale integrazione dei trasporti".
"L'attuazione del Piano dei Trasporti Regionali viene applicato
con piani annuali per deliberazione del Consiglio regionale".
"Gli enti locali, i loro consorzi, le Comunità Montane e la
popolazione devono essere consultati nella fase di elaborazione del
Piano dei Trasporti Regionali e nella fase attuativa, al fine di
raccogliere le indicazioni degli utenti e di svolgere presso di
essi una azione sensibilizzante all'uso del trasporto
collettivo".
La parola al Consigliere Carlassare; ne ha facoltà.
CARLASSARE - (Dem. Prol. - Nuova Sin.):
In pratica, con
questo articolo sostitutivo, intendo sottolineare una carenza che
ho già fatto rilevare in sede di discussione generale.
In effetti, qui mi pare si facciano coincidere il piano
regionale dei trasporti col piano del bacino di traffico.
Indipendentemente che siano tre, uno o venticinque, io ritengo che
siano due cose profondamente diverse e che sia necessario chiarire
bene le funzioni del piano del bacino di traffico e del piano
regionale dei trasporti.
Col piano regionale dei trasporti, secondo me, si delineano le
linee politiche di intervento della Regione nel settore dei
trasporti; col piano di bacino di traffico si precisano quelle
disposizioni che servono a realizzare all'interno di un territorio
ben delineato la volontà politica espressa col piano regionale dei
trasporti. Questi sono i termini della critica generale.
Secondo me è anche necessario modificare quella che è
l'impostazione che deve guidare la Giunta nella formulazione del
piano regionale dei trasporti; ritengo che, per arrivare alla
formulazione di detto piano, sia necessario, come preciso
nell'ultimo comma dell'art. 4, cioè dell'articolo sostitutivo, che
"gli enti locali, loro consorzi, le Comunità Montane e la
popolazione devono essere consultati nella fase di elaborazione del
piano di trasporti regionali, nella fase attuativa al fine di
raccogliere le indicazioni degli utenti e di svolgere presso di
essi una azione sensibilizzante all'uso del trasporto
collettivo".
Questo cosa significa? Significa che le esigenze della
popolazione, le esigenze delle comunità locali e degli enti locali,
debbono essere tenute nel massimo conto, non solo teoricamente,
cercando di interpretarle, ma attraverso una precisa consultazione,
un preciso confronto per andare incontro, nei limiti del possibile,
a queste esigenze che debbono essere considerate prioritarie
rispetto a qualsiasi altra cosa; tutto ciò, naturalmente, sempre
nei limiti delle disponibilità legislative e delle disponibilità
finanziarie della Regione.
PRESIDENTE
: Metto in approvazione l'emendamento
soppressivo proposto dal Consigliere Carlassare.
ESITO DELLA VOTAZIONE
Presenti: 24
Votanti: 23
Astenuti: 1 (Minuzzo)
Favorevoli: 7
Contrari: 16
Il Consiglio non approva
PRESIDENTE
: Metto in approvazione l'art. 4 nel testo
originario.
ESITO DELLA VOTAZIONE
Presenti: 24
Votanti: 17
Astenuti: 7 (Bajocco, Cout, Dolchi, Mafrica, Minuzzo, Péaquin e
Tonino)
Favorevoli: 16
Contrari: 1
Il Consiglio approva
PRESIDENTE
: Do lettura dell'art. 5.
Art. 5
(Criteri programmatici e direttivi del piano)
Il Piano di bacino di traffico, coerente con il Piano
regionale dei trasporti e dei sistemi di comunicazione, è
preordinato ai seguenti obiettivi:
a)
attuare una politica del trasporto pubblico che
persegua l'ordinato sviluppo economico, culturale e sociale della
Regione;
b)
favorire l'equilibrato assetto del
territorio;
c)
migliorare la produttività del servizio complessivo
attraverso il riordino dei servizi nell'ambito regionale;
d)
perseguire l'economicità gestionale dei
servizi;
e)
assicurare il controllo pubblico sulla
programmazione e sulla gestione dei servizi.
Il Piano di bacino di traffico deve contenere:
a)
la rete delle linee di bacino, distinte per
direttrici;
b)
le linee di comunicazione esterna per i necessari
collegamenti;
c)
l'integrazione e il coordinamento con i servizi
ferroviari, onde evitare tra l'altro aspetti concorrenziali con gli
stessi, nonché le linee di collegamento agli scali
ferroviari;
d)
l'indicazione delle modalità e dei soggetti
produttori dei servizi sulla base di criteri di economicità di
produzione e di efficienza funzionale;
e)
il programma economico e finanziario e
l'indicazione delle risorse necessarie per assicurare lo
svolgimento dei servizi;
f)
le indicazioni di politica tariffaria;
g)
le indicazioni per favorire, anche nei centri
urbani, la circolazione e l'uso dei mezzi collettivi di
trasporto;
h)
i programmi di investimento per la realizzazione di
infrastrutture e di impianti e per il rinnovo del parco
rotabile;
i)
i programmi indicanti il complesso delle attività
delle imprese ed enti interessati in un quadro di compatibilità
tecnica e finanziaria.
Il Piano di bacino di traffico, pur considerando un centro
gravitazionale, non deve escludere altri centri con differente
dotazione e consistenza di elementi attrattivi; non deve
determinare entità chiuse, ma interconnessioni qualificate e
funzionali, anche transfrontaliere.
Nell'ambito territoriale, preso in considerazione dal Piano,
i centri abitati devono essere tutti mutuamente accessibili,
attraverso un efficiente sistema integrato di trasporto.
Il Piano risponde infine alle esigenze del trasporto merci e
segue, con continuità di approfondite indagini conoscitive, il
pendolarismo sia quantitativamente che nella sua distribuzione
oraria, settimanale, stagionale e sulle sue motivazioni (studio,
lavoro, svago, altre), sull'origine-destinazione, sul modo e il
tempo impiegati, sul costo aziendale e sociale.
All'art. 5 c'è una serie di emendamenti presentati dal
Consigliere Carlassare:
- il punto a) del 1° comma dell'articolo 5 viene così
sostituito: "attuare una politica del trasporto pubblico che
persegua l'eliminazione delle disparità di accesso al trasporto
causate dal censo, dall'età dalle condizioni economiche e sociali,
dal sesso e dalla località di residenza. Tale obiettivo prioritario
sarà perseguito nel rispetto del territorio e dell'ambiente di vita
e favorirà in pari tempo l'ordinato sviluppo economico della
Regione";
- il punto b) del 1° comma dell'articolo 5 viene così
sostituito: "favorire l'equilibrato riassetto del territorio,
attraverso una maggiore disponibilità di investimenti a favore
delle zone carenti";
- Il punto c) del 1° comma dell'articolo 5 viene soppresso.
- Il punto d) del 1° comma dell'articolo 5 viene così
sostituito: "favorire la gestione pubblica dei servizi,
particolarmente attraverso l'esercizio diretto degli enti locali e
delle loro associazioni";
- Il punto d) del 2° comma dell'articolo 5 viene così
sostituito: "l'indicazione delle modalità e dei soggetti produttori
dei servizi, sulla base dei criteri precedentemente enunciati e
sulla base di un graduale, regolarmente indennizzato, passaggio
dalla gestione privata a quella pubblica".
La parola al Consigliere Carlassare; ne ha facoltà.
CARLASSARE - (Dem
.
Prol. - Nuova Sin.):
In pratica
con questo articolo intendo, nelle variazioni che propongo
all'Assemblea, dare una definizione di quelle linee programmatiche
che dovrebbero guidare l'operato dell'amministrazione regionale,
illustrate nel precedente articolo. In pratica, quali sono le
priorità che devono guidare l'attuazione del piano regionale dei
trasporti all'interno del piano di bacino di traffico? Sono, per
quanto riguarda il punto a), una "politica del trasporto pubblico
che persegua l'eliminazione delle disparità di accesso al trasporto
causato dal censo, dall'età, dalle condizioni economiche e sociali,
dal sesso e dalla località di residenza. Tale obiettivo prioritario
sarà perseguito nel rispetto del territorio dell'ambiente di vita e
favorirà in pari tempo l'ordinato sviluppo economico della
Regione".
Cosa significa tutto questo? Cosa vuol dire questa modifica
rispetto al punto a) dell'articolato della legge presentata
dall'Assessore? "Attuare una politica del trasporto pubblico che
persegua l'ordinato sviluppo economico, culturale e sociale della
Regione".
Questo significa fare una affermazione assolutamente generica
senza tener conto, invece, di alcune realtà che discriminano di
fatto quella parte della popolazione più debole. Ho presente gli
anziani, i ragazzi, i pendolari che non sono sempre serviti
adeguatamente dal servizio pubblico; quindi, bisogna trovare delle
formule perché questa loro condizione di disagio venga attenuata
attraverso la realizzazione di un corretto servizio pubblico.
Voglio precisare e fare un esempio che, secondo me, vale per
tutti. Noi siamo la Regione (Bordon dice che sono emigrato in Valle
d'Aosta solo per percepire i buoni di benzina ma forse non è
proprio così) dove, attraverso l'assegnazione di benzina si
favorisce, e questo statisticamente si può provare, la popolazione
adulta, soprattutto maschile. In effetti da questo beneficio sono
esclusi, perché non possono usufruirne le persone anziane che non
guidano, i ragazzi ed in generale i giovani che non possono ancora
acquistare l'automobile. Secondo me, dare la possibilità a questi
settori della popolazione valdostana di poter viaggiare con la
stessa facilità con cui può viaggiare un individuo che possiede
l'auto è uno degli elementi di maggiore impegno che dovrebbe essere
perseguito da parte dell'Amministrazione regionale.
Si tenga presente, e questo è un dato che si può rilevare
statisticamente, che facilitare il servizio individuale significa
svuotare le frazioni, significa svuotare i paesi decentrati;
allacciare correttamente con un servizio pubblico le comunità
decentrate significa, invece, facilitare la permanenza delle
popolazioni nelle frazioni lontane dai grossi flussi del
traffico.
PRESIDENTE
: Chiedo al Consigliere Carlassare: autorizza
la Presidenza a mettere gli emendamenti in votazione con una unica
votazione invece che, separatamente? Gli emendamenti, che sono
esattamente 5, vengono messi in votazione con una unica
votazione.
La parola ai Consigliere Mafrica, ne ha facoltà.
MAFRICA - (P.C.I.):
Il nostro Gruppo dà giudizi diversi
sugli emendamenti quindi chiediamo la votazione separata.
PRESIDENTE
: La votazione separata ha predominanza sulle
altre; pertanto il Consiglio è chiamata a votare gli emendamenti
proposti dal Consigliere Carlassare.
Primo emendamento: punto a) del 10 comma, emendamento
sostitutivo. Lo metto in approvazione.
ESITO DELLA VOTAZIONE
Presenti: 24
Votanti: 23
Astenuti: 1 (Minuzzo)
Favorevoli: 7
Contrari: 16
Il Consiglio non approva
PRESIDENTE:
Metto in approvazione il secondo emendamento:
punto b) del ° comma; anche questo è un emendamento
sostitutivo.
ESITO DELLA VOTAZIONE
Presenti: 24
Votanti: 23
Astenuti: 1 (Minuzzo)
Favorevoli: 7
Contrari: 16
Il Consiglio non approva
PRESIDENTE
: Metto in votazione il terzo emendamento:
punto c) del 1° comma viene soppresso, cioè è un emendamento
soppressivo del punto c) del 1° comma.
ESITO DELLA VOTAZIONE
Presenti: 24
Votanti: 23
Astenuti: 1 (Minuzzo)
Favorevoli: 1
Contrari: 22
Il Consiglio non approva
PRESIDENTE:
Metto in approvazione il 4° emendamento che
riguarda il punto d) del 1° comma ed è sostitutivo.
ESITO DELLA VOTAZIONE
Presenti: 25
Votanti: 18
Astenuti: 7 (Bajocco, Cout, Dolchi, Mafrica, Minuzzo, Péaquin e
Tonino)
Favorevoli: 1
Contrari: 17
Il Consiglio non approva
PRESIDENTE
: Metto quindi in approvazione l'ultimo
emendamento, presentato dal Consigliere Carlassare, all'art. 5 che
riguarda il punto d) del 2° comma ed è un emendamento
sostitutivo.
ESITO DELLA VOTAZIONE
Presenti: 25
Votanti: 24
Astenuti: 1 (Minuzzo)
Favorevoli: 1
Contrari: 23
Il Consiglio non approva
PRESIDENTE
: Metto in approvazione l'art. 5 nel testo
originario.
ESITO DELLA VOTAZIONE
Presenti: 25
Votanti: 18
Astenuti: 7 (Bajocco, Cout, Dolchi, Mafrica, Minuzzo, Péaquin e
Tonino)
Favorevoli: 17
Contrari: 1
Il Consiglio approva
PRESIDENTE
: Colleghi Consiglieri, ritengo che sia venuta
l'ora in cui possiamo sospendere i lavori. I lavori riprendono alle
16, puntualmente.
La seduta è sospesa.
La seduta termina alle ore 12,44
