Classificazione
AGRICOLTURA


Resoconto integrale del dibattito dell'aula
Oggetto del Consiglio n. 992 del 9 novembre 1994 - Resoconto
OGGETTO N. 992/X - Modifica e integrazione della convenzione
stipulata tra la Regione autonoma Valle d'Aosta e la società Centro
Colture Sperimentali con sede a Torino.
Deliberazione - Il Consiglio
Richiamata la propria deliberazione della Giunta regionale n.
3981 del 19 aprile 1991, ratificata dal Consiglio regionale in data
2 ottobre 1991 con provvedimento n. 2580/IX, con la quale si
approvava uno schema di convenzione tra la Regione Autonoma Valle
d'Aosta e la società Centro Colture Sperimentali, di Torino, per
l'insediamento in Valle d'Aosta di attività per la produzione di
piante micorrizate con funghi porcini;
Ritenuto opportuno di dover provvedere alla modificazione della
suddetta convenzione nel modo seguente:
- nelle premesse, invece di:
- la società Centro Colture Sperimentali, in seguito denominata
Società CCS, è interessata a iniziare nella Regione Valle d'Aosta
una attività concernente la produzione di piante micorrizate con
funghi porcini e altri funghi;
- la Regione Valle d'Aosta, in seguito denominata Regione, è
interessata al predetto insediamento, al fine di mantenere
l'occupazione e favorire l'incremento ed il rinnovamento delle
attività agro-industriali nel proprio territorio;
si scriverà:
- La CCS Caltor e la Regione Autonoma Valle d'Aosta, in seguito
denominata semplicemente Regione, avevano stipulato una
convenzione, in data 28 novembre 1991, alla quale finora non è
stata data esecuzione; e che la CCS CALTOR ha costituito una
società con sede ad Aosta, denominata CCS AOSTA S.r.l., esse
intendono, in via transattiva e non novativa, addivenire ad alcune
modificazioni della stessa. Queste premesse costituiscono parte
integrante dell'accordo.
Al punto 1), primo capoverso, invece di:
- La Società Centro Colture Sperimentali e la Regione Valle
d'Aosta costituiscono una società mista denominata CCS AOSTA SRL
(od altro nome da concordarsi fra le parti) avente sede legale ed
operativa in Valle d'Aosta ed avente come soci in costituzione:
55 percento CENTRO COLTURE SPERIMENTALI S.r.l. (o terzi facenti
ad essa capo);
45 percento REGIONE AUTONOMA VALLE D'AOSTA (o terzi facenti ad
essa capo).
si scriverà:
- La CCS CALTOR e la Regione (attraverso la FINAOSTA S.p.A.)
costituiscono una società mista. La Regione (tramite la FINAOSTA
S.p.A.) si impegna ad acquistare il 45 percento del capitale
sociale di Lire 96.000.000= della CCS AOSTA S.r.l., ad un prezzo
pari al valore nominale delle quote oggetto della cessione, per un
controvalore di Lire 43.200.000=.
Al punto 1), ultimo comma, invece di:
- L'organo amministrativo sarà composto da un numero dispari di
amrninistratori, la metà più uno dei quali sarà di indicazione CCS
e i restanti di indicazione del Consiglio regionale della Valle
d'Aosta;
si scriverà:
- L'organo amministrativo sarà composto da un numero dispari di
amministratori, la metà più uno dei quali sarà di indicazione CCS
ed i restanti di indicazione della Regione (FINAOSTA S.p.A.).
Al punto 3.2), invece di:
- Garantire l'occupazione minima di un direttore di impianto,
due operai, un segretario, nonché un certo numero di operai a
carattere saltuario con contratto agrario residenti in Valle
d'Aosta;
si scriverà:
- Garantire l'occupazione minima di un direttore di impianto,
due dipendenti, un segretario, nonché di un certo numero di operai
residenti in Valle d'Aosta, comunque non inferiore a 3 unità
rapportate ad anno. L'occupazione minima è garantita al momento del
funzionamento a regime della CCS AOSTA S.r.l.
Al punto 5.1), invece di:
- Acquistare un numero di piante micorrizate pari a 500.000 al
prezzo di Lire 2.500 unitario a valere sulle prime produzioni
prevedibili per il 1993/94 e di un numero di piante
micorrizate/annue 150.000 per i due anni successivi, al prezzo
precedente corretto dall'indice ISTAT sul costo della vita;
si scriverà:
- Acquistare un numero di piante micorrizate pari a n. 30.000
piantine per il 1994/95, n. 40.000 per il 1995/96 e n. 40.000 per
il 1996/97, al prezzo unitario di Lire 9.600 per il 1994/95; per il
biennio successivo al prezzo precedente aggiornato in base
all'indice ISTAT sul costo della vita. Le modalità di pagamento
saranno del 50 percento del prezzo al momento dell'ordine, con il
saldo alla consegna delle piantine.
Al punto 5.2), invece di:
- Mettere a disposizione della società il terreno di circa mq
10.000 e le relative strutture su pianta, in Sarre nell'area
Sainte-Hélène, idonee allo svolgimento dell'attività produttiva
secondo le specifiche concordate;
Si scriverà:
- Mettere a disposizione della CCS CALTOR il terreno di circa mq
10.000, in terrazze opportunamente pianeggianti, in Comune di Quart
(presso il vivaio forestale) e le relative strutture consistenti in
2 serre riscaldate, ciascuna di circa mq 400 (6-8 x 50), n. 4 serre
a tunnel, ciascuna di circa mq 300 (6-7 x 50), in una tettoia con
servizi di circa mq 200 (30 x 6), 2 locali ad uso ufficio con bagno
e doccia.
Le serre devono essere comprensive degli impianti elettrici, di
riscaldamento, dei bancali, dei sistemi ombreggianti e di
irrigazione.
Al punto 5.5.1), invece di scrivere:
- Mutuo fino ad un ammontare massimo di Lire 1.000 milioni
ammortizzabile in un massimo di 7 anni, di cui 2 anni di
preammortamento, per l'acquisto di beni strumentali e
ammortizzabile in 3 anni per l'acquisto di scorte. L'ammontare del
mutuo verrà calcolato sulla base degli investimenti che la Società
intende effettuare;
si scriverà:
- Versare le somme spese sino ad ora per la costituzione e la
gestione della CCS AOSTA S.r.l., quantificate forfettariamente in
Lire 50.000.000. Tali somme saranno rimborsate alla CCS CALTOR
dalla Regione, entro il 31 dicembre 1994.
Il punto 5.5.2) è integralmente soppresso.
Si aggiunge il punto 9):
9) La Regione si impegna, entro il 31 dicembre 1994 a:
9.1) versare la propria quota di capitale della CCS AOSTA
S.r.l.;
9.2) dare esecuzione agli obblighi contrattuali di cui ai punti
5.2), 5.3) e 5.5);
9.3) effettuare il primo ordine di piantine di cui al punto
5.1);
9.4) In caso di ritardo nell'esecuzione di uno qualsiasi di tali
adempimenti, la CCS CALTOR potrà comunicare, con raccomandata, la
risoluzione della presente variazione ed agire di conseguenza nei
confronti della Regione, sulla base dei diritti derivanti dalla
convenzione stipulata il 28 novembre 1991.
Visto il parere favorevole rilasciato dal Dirigente del Servizio
Assistenza Tecnica Economica, Sociale e dello Sviluppo Agricolo, ai
sensi del combinato disposto dell'articolo 72 della legge regionale
n. 3/1956 e successive modificazioni e dell'articolo 21 della legge
regionale n. 18/1980 e successive modificazioni, in ordine alla
legittimità della presente deliberazione;
Visto il parere della Commissione consiliare permanente;
Delibera
1) di approvare nel nuovo testo allegato, che è parte integrante
della presente deliberazione, lo schema di convenzione da stipulare
tra la Regione Autonoma Valle d'Aosta e la Società Centro Colture
sperimentali - CCS Caltor - con sede in Torino, per l'insediamento
in Valle d'Aosta di attività per la produzione di Piante
micorrizate con funghi porcini;
2) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 8 del
decreto legislativo 22 aprile 1994, n. 320, e di darne
esecuzione.
Convenzione3
(...Omissis...)
Presidente -
La parola all'Assessore
dell'agricoltura, forestazione e risorse naturali,
Vallet.
Vallet (UV) -
Con questa deliberazione si dovrebbe
riuscire a regolarizzare la questione risalente al 1991 e cioè:
riuscire a dare corso ad una convenzione che era stata all'epoca
proposta dalla Giunta e ratificata dal Consiglio, con un errore di
fondo neanche rilevato dalla Commissione di Coordinamento e cioè la
previsione di costituire una S.p.A. a cui partecipasse la CCS
Piemonte e la Regione Valle d'Aosta, costituzione che era stata
prevista con delibera del Consiglio.
Di questo, un anno e mezzo dopo, l'Amministrazione si rese conto
al momento di costituire la società ossia che non è possibile
creare una società a cui partecipi la Regione se questo non è
previsto da una legge regionale. Nel frattempo, nelle more della
costituzione si sono accumulati dei ritardi che hanno portato poi
alla necessità di rivedere in qualche modo la convenzione a suo
tempo approvata. Intanto è stata prevista la partecipazione non
della Regione in prima persona, ma attraverso Finaosta, e poi è
stato rimodulato e ridimensionato l'impegno della Regione di un
buon 50 percento, sono stati precisati meglio gli impegni dal punto
di vista occupazionale e, per quanto riguarda la localizzazione
delle strutture da mettere a disposizione della società, trattasi
di serre, non più previste a Sarre, nella zona di Sainte-Hélène, ma
10.000 mq. dell'area regionale di Quart dove ha sede il vivaio
regionale.
Si è rimodulata anche la parte che attiene ai finanziamenti
agevolati, nel senso che li abbiamo stralciati andando a definire
questa convenzione in via transattiva nel senso che, nell'attesa di
perfezionare gli atti, la CCS Piemonte ha dato corso a delle
iniziative e in qualche maniera l'Amministrazione deve riconoscere
gli oneri per la percentuale spettante alla Società. Noi riteniamo
che al di là delle traversie burocratiche, l'iniziativa abbia una
sua validità e non abbiamo ritenuto opportuno revocare la
convenzione, ma trovare il modo di transare con la CCS e di
proporre questa nuova bozza.
Presidente -
La parola al Consigliere
Chiarello.
Chiarello (RC) -
Io voto contro la legge. Leggendo
l'inizio avevo paura che l'Assessore della sanità dovesse prendere
in cura tutti i Valdostani mangiando tanti funghi! Erano previste
800 mila piante e io mi distacco dalle decisioni prese
precedentemente e pensavo che anche questa Giunta partecipasse
perché bisognava tappare un buco. Avrei preferito che l'Assessore
facesse trasparire di più che bisogna tappare il buco, perché
andiamo poi fra due anni a spiegare ai cittadini come funziona
questa società e quali frutti darà rispetto agli investimenti. Se
si volevano fare delle prove si potevano comprare queste piante
direttamente a Torino; mi sembra una cosa avventata come era prima
e adesso si è cercato di correre ai ripari, ma non si taglia a metà
bensì si fanno delle scelte diverse.
Presidente -
La parola al Consigliere
Tibaldi.
Tibaldi (LN) -
Io non sono rassicurato come
Chiarello; voglio sottoporre alla vostra attenzione alcune
riflessioni.
Questa delibera presenta alcuni elementi tutt'altro che chiari.
La prima è che CCS Caltor Centro culture sperimentali e la Regione
avevano già stipulato una convenzione in data 28 novembre 1991 alla
quale non è stata data esecuzione come recita il primo punto della
modifica in oggetto. Però ci pare in contrasto il contenuto della
delibera n. 5210 del 29 maggio 1992 nella quale veniva approvata la
conferma di un ordine relativo all'acquisto dalla società CCS Valle
d'Aosta, e sarebbe interessante sapere se era già costituita a
quella data, perché non è la prima volta che si danno incarichi e
poi viene costituita la società di 250.000 piantine micorizzate per
un importo di 625 milioni di lire. L'autore della delibera è un
noto dirigente dell'Assessorato all'agricoltura, di cui per
correttezza non faccio il nome. Il titolare della società fornisce
alla società stessa l'insieme delle tecnologie, cioè il titolare
della CCS Caltor verrebbe a fornire a questa costituenda società
mista tutto il
know-how
atto a produrre le piantine, e
sembra nel punto 4 della convenzione che sia ancora tutto da
inventare, mentre la deliberazione 5210 citata, testimonia che le
piantine vengono già prodotte dalla "casa madre". Perché allora la
Regione entra in società? Non è stata spiegata sufficientemente la
ragione.
La Regione deve acquistare il numero di piantine micorizzate per
un valore di poco più di 1 miliardo di lire da una società di cui
fa parte: ed è un altro punto aberrante!
Le modalità di pagamento: 50 percento del prezzo da ordine e il
saldo alla consegna, così è esclusa la possibilità di controllo del
processo di micorizzazione delle piantine. La Regione deve poi
mettere a disposizione il terreno, deve acquistare serre per circa
2000 metri quadrati, eccetera, e sembra che queste serre vengano
acquistate da uno stretto parente del dirigente regionale.
La Regione deve inoltre versare - e questa è la ciliegina sulla
torta - 50 milioni di lire per le spese sostenute finora dal
titolare della società. Pare che questa convenzione sia stata
costruita ad uso e consumo di qualcuno; il titolare della società
fuori Valle non gode di ottima fama, oltretutto il prezzo unitario
delle piantine è salito vertiginosamente, lo si può verificare
dalla delibera n. 5210, dalle 2500 lire alle 9600 lire di
questa.
La nuova società ha sede ad Aosta nella Villa di Montfleury già
sede di alcuni uffici regionali, tipo il Satessa o il Cervim. In
ultimo, si tratta di un progetto insignificante che è stato
rivitalizzato da un dirigente e per ora costa miliardi e ne costerà
altri. Noi non possiamo avallare questa truffa ai danni della
Regione, a meno che non ci siano sostanziali spiegazioni.
Presidente
-
La parola all'Assessore
dell'agricoltura, forestazione e risorse naturali,
Vallet.
Vallet (UV) -
Io ho l'abitudine di rispondere e di
assumermi le responsabilità degli atti che propongo. Non sono
disponibile ad assumermi responsabilità che non mi competono. Ho
detto che si tratta di un'eredità che risale al 1991, ho
specificato che questa convenzione è proposta in via transattiva
nel senso che abbiamo dovuto ricorrere ad una transazione; ci sono
delle situazioni in cui l'Amministrazione deve valutare cercando di
provocare il minor danno possibile alla Regione.
In questa direzione la Giunta ha fatto questa scelta dopo aver
valutato diversi pareri, non ultimo quello dell'Ufficio legale e
quindi oggi proponiamo questa modifica. Mi pare che il Consigliere
Tibaldi abbia usato delle espressioni un po' forti, come d'altronde
è abituato a fare in diverse occasioni, ed è evidente che delle sue
affermazioni è responsabile. Io non credo che il progetto sia
insignificante, nel senso che ci si addentra in un campo innovativo
e che forse comporta qualche rischio. Il presentatore del progetto
non gode di ottima fama a detta del Consigliere Tibaldi, ma ha
realizzato un progetto identico di dimensione tripla in
collaborazione con la Regione Sardegna, ottenendo 3 miliardi di
lire di finanziamenti comunitari per la realizzazione di laboratori
per la micorizzazione delle piante da sughero. Non credo che questa
sia una truffa ai danni della Regione: dico che dal punto di vista
amministrativo, rispetto a questo
dossier
, sono state
commesse una serie incredibile di leggerezze e di errori. Voglio
tranquillizzare Tibaldi riguardo alla citata delibera: il
sottoscritto non ha dato corso ai pagamenti previsti, ha bloccato
la delibera in attesa di ridefinire la questione. Questo è quanto
mi sento di dire.
Presidente -
Passiamo alla votazione della
deliberazione in oggetto.
Presenti: 31
Votanti: 29
Favorevoli: 26
Contrari: 3
Astenuti: 2 (Lanièce, Marguerettaz)
Il Consiglio approva.
