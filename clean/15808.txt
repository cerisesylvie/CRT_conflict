Classificazione
INDUSTRIA
LAVORO


Resoconto integrale del dibattito dell'aula
Oggetto del Consiglio n. 2111 del 25 settembre 1996 - Resoconto
SEDUTA POMERIDIANA DEL 25 SETTEMBRE 1996
OGGETTO N. 2111/X Ripercussioni sulla occupazione e iniziative
in relazione alle possibili conseguenze della crisi Olivetti sulle
aziende della Bassa Valle. (Interpellanze)
Interpellanza Alla luce dei recenti sconvolgimenti finanziari e
amministrativi che riguardano il gruppo Olivetti;
Premesso:
che la forte crisi del gruppo Olivetti potrà avere gravi
conseguenze anche in Bassa Valle, ove hanno sede diverse realtà
aziendali controllate o comunque collegate ad esso;
che regna grande incertezza per tutti i settori produttivi, ivi
compresa la Lexicon, dedita alla produzione di strumenti per
ufficio, tra i quali anche le stampanti ink-jet realizzate presso
lo stabilimento Baltea Disk di Arnad;
che la nuova leadership amministrativa sembra intenzionata a
procedere all'implementazione del solo comparto delle
telecomunicazioni, sacrificando o "ristrutturando" in qualche modo
le altre divisioni aziendali;
che l'amministratore delegato del gruppo Olivetti ha
recentemente dichiarato che "le potenzialità della Lexicon vanno
adeguate al mutato quadro competitivo", facendo presagire che anche
tale settore sarà coinvolto da una ampia e massiccia
ristrutturazione aziendale;
che le maestranze in attività presso lo stabilimento della
Baltea Disk sono comprensibilmente preoccupate per il loro futuro
lavorativo e per la continuità produttiva dell'insediamento, specie
innanzi a voci non smentite che parlano di un maxi-licenziamento di
cinquemila addetti e alla constatazione che i magazzini del
medesimo stabilimento sono saturi di prodotti invenduti.
Tutto ciò premesso, il sottoscritto Consigliere regionale
Interpella
l'Assessore competente per conoscere:
1) se ha incontrato i vertici amministrativi del Gruppo
Olivetti;
2) in caso affermativo che cosa è emerso dall'incontro e quali
riflessi sono previsti sulle aziende valdostane direttamente
collegate o comunque rientranti nell'indotto di attività della
holding eporediese;
2) quali sono le determinazioni che intende adottare in merito
al problema.
F.to: Tibaldi
Interpellanza Visto la grave situazione di crisi del Gruppo
Olivetti;
Considerato il numero di aziende valdostane che hanno rapporti
diretti ed indiretti con il Gruppo Olivetti, nonché i numerosi
lavoratori pendolari;
Avuto notizia dell'incontro fra l'Assessore Demetrio Mafrica e i
rappresentanti della "Baltea Disk";
Visto la già grave situazione occupazionale in atto anche in
Valle d'Aosta.
I sottoscritti Consiglieri regionali
Interpellano
la Giunta regionale per sapere:
1) in quale misura questa situazione graverà sull'occupazione
regionale;
2) quali sono stati i risultati degli incontri con la dirigenza
della "Baltea Disk" e del Gruppo "Olivetti";
3) quali sono gli intendimenti della Giunta regionale per
evitare eventuali ripercussioni anche in Valle.
F.to: Marco Viérin - Collé - Marguerettaz
Presidente Ha chiesto la parola il Consigliere Tibaldi.
Tibaldi (Ind) Con la presente interpellanza si vuole, come
naturale, tornare a parlare in quest'aula di una serie di problemi
industriali che riguardano un gruppo di rilievo nazionale, le cui
vicende e i cui riflessi possono avere grosse ripercussioni anche
su quella che è la realtà industriale valdostana.
Nel mese di settembre, e per una strana coincidenza già nel
settembre dello scorso anno avevamo sottoposto all'attenzione
dell'Assessore una serie di quesiti, riguardanti l'attività del
gruppo Olivetti che nel mese di settembre ha visto una serie di
svolte, a partire dalle dimissioni dell'ing. De Benedetti dalla
carica di Presidente, e quindi dal cosiddetto "timone" di quella
che è la sua holding. Dimissioni che poi sono state ritrattate per
il fatto che De Benedetti ha di nuovo individuato nel giro di poche
settimane un suo nuovo esecutore al vertice del gruppo, tant'è che
mi sembra che proprio ieri Roberto Colaninno abbia preso le
funzioni di Amministratore delegato al posto di Francesco Caio.
Diciamo che questo evento ha creato un notevole scompiglio, non
so quali siano le ragioni più profonde di questa decisione da parte
dell'ingegnere, perché penso che nemmeno il giornale e il mondo
della finanza nazionale e internazionale le possano conoscere; sta
di fatto che questa repentina decisione ha creato un forte
sballottamento intanto a livello di mercato finanziario, dove il
titolo in borsa è precipitato, ed è precipitato a valori che non
possiamo considerare irrisori passando dalle 13mila e rotte lire
che valeva nel 1986 a qualcosa come 500 lire della scorsa settimana
- e il balzo che ha fatto in dieci anni è indice di quello che è
stato il trend di questo gruppo -, e poi danneggiando in primis,
anzi, non solo quelle che sono le attività produttive e la
credibilità del gruppo sui mercati, ma lasciando una grossa
incertezza sul futuro di quella galassia di attività e di occupati
che possiede il gruppo a livello planetario.
C'è da dire che la grossa batosta tanto per cominciare l'hanno
presa i piccoli risparmiatori, che hanno continuato a credere in
questo capitano di ventura.
É ovvio che il nuovo e repentino avvicendamento a livello di
amministrazione delegata non crea dei margini di sicurezza di
fronte ad un gruppo che ha un indebitamento di 4.650 miliardi, il
che significa che per ogni lira di patrimonio netto ben 2,3 sono di
debiti.
Ed è naturale che questi dati non li ho raccolti solo io, ma li
abbiamo raccolti tutti quanti noi, li hanno raccolti soprattutto
coloro che lavorano quotidianamente nell'ambito del gruppo o hanno
comunque rapporti con il gruppo.
Già lo scorso anno si parlò di Olivetti, se ne parlò quando
venne in essere quella grandiosa ricapitalizzazione che provvide a
portare nelle casse del gruppo qualcosa come 2.200 miliardi, che
però contestualmente comportò dei tagli dolorosi a livello di
occupazione. Ci sono sempre state nell'evoluzione economica e
aziendale di questo gruppo delle promesse a cui spesso non hanno
fatto eco le risposte adeguate.
Ebbene, in questa galassia che è l'Olivetti, per scendere in
problemi più locali, un ramo in particolare, quello della Lexicon,
riguarda un insediamento produttivo ad Arnad, la Baltea Disk, che
produce stampanti a getto di inchiostro. Anche per la Lexicon,
sulla cui solidità, sulla cui longevità sono già state date
dall'Assessore assicurazioni a mezzo degli organi d'informazione,
penso che ci siano dei lati adombrati sui quali è necessario avere
più chiarezza e sicurezza. In particolare, qualche settimana fa,
quando è stata stilata questa interpellanza, la leadership
amministrativa sembrava intenzionata a procedere alla
implementazione del solo comparto delle telecomunicazioni,
sacrificando o ristrutturando in qualche modo le altre divisioni
aziendali. Sappiamo tutti che il gruppo business di Olivetti è
costituito dall'Omnitel e dai probabili accordi che l'Omnitel sta
tessendo con France Télécom. É ovvio che il settore di punta è
questo, e l'ingegnere, e comunque i vertici amministrativi
dell'Olivetti, sanno che è da questo settore, che anche a livello
patrimoniale è universalmente riconosciuto il vero gioiello del
gruppo, che si produce la redditività dell'azienda, quindi è un
pilastro che serve anche per gli altri rami aziendali, fra i quali
appunto c'è il gruppo Lexicon.
Caio disse che le potenzialità della Lexicon vanno adeguate al
mutato quadro competitivo; è una frase che può voler dire niente,
ma che può avere anche significati più profondi, anche perché può
far presagire che nell'ambito di questo settore ci possono essere
coinvolgimenti di un'ampia e massiccia ristrutturazione aziendale,
tant'è che in qualche maniera sappiamo che la divisione Lexicon è
anche collegata al settore dei Personal Computer, un settore che
sappiamo avere una importanza sempre più residuale nell'ambito di
quelle che sono le attività della holding Olivetti.
Obiettivo della proprietà è quello di sacrificare informatica ed
attività connesse. Ormai è chiaro, non sono io a dirlo in
quest'aula, lo hanno detto in maniera più o meno velata gli
amministratori che si sono succeduti, ci manca ancora la conferma
di Colaninno, lo hanno detto soprattutto i sindacati che
legittimamente esprimono le preoccupazioni del caso su quello che
sarà il futuro dei loro rappresentati.
Sappiamo che gli ordinativi sono in notevole calo, soprattutto
per il settore dei Personal Computer, ma anche per quanto riguarda
alcune attività connesse, fra le quali quelle relative al gruppo
Lexicon, e c'erano voci che non sono state smentite - faccio una
piccola rettifica all'ultimo capoverso dell'interpellanza - che
parlavano di un maxilicenziamento di 5000 addetti, questo prima che
succedesse il famoso blitz, dove De Benedetti lasciò le redini
dell'azienda a Caio. Quindi quando si parla di maxilicenziamento di
5000 addetti non si fa riferimento all'insediamento di Arnad, anche
se la formulazione della frase fatta in maniera un po' frettolosa,
potrebbe lasciare intendere in questo modo.
Lo scorso anno l'Assessore, quando diede risposta a precise
domande che gli vennero poste attraverso un'interpellanza analoga,
disse che l'insediamento di Arnad stava attraversando una fase di
evoluzione positiva, rammentando i dati del '95 con 80 miliardi di
fatturato a fronte di un milione di testine e con investimenti
fatti nel '95 pari a 100 miliardi. Le previsioni del '96 erano
allora di 100 miliardi di fatturato e 20 miliardi di
investimenti.
Sappiamo che la Baltea Disk occupa più di 300 persone, delle
quali buona parte sono residenti, e sappiamo che anche la Regione
ha contribuito allo sviluppo di questo insediamento, o meglio alla
sua recente riconversione industriale, con alcuni lavori che sono
stati resi noti al Consiglio regionale e in particolare alla IV
Commissione solo quando erano praticamente già in una fase di
avanzato completamento, e quando la spesa inizialmente prevista di
6 miliardi era già arrivata a 16. Potremmo aggiungere: poco male,
se sappiamo che 10 miliardi in più sono una spesa imprevista ma
necessaria; l'importante è avere la sicurezza, la garanzia, che
questi soldi siano stati spesi per un insediamento in grado di
avere una certa continuità.
Sarebbe interessante avere anche qualche dato, adesso nella mia
interpellanza non è stato esplicitamente richiesto, su quelle che
sono le previsioni o quelle che sono state le tendenze nel corso
dell'ultimo periodo. In particolare, sarebbe interessante sapere
se, come annunciato, l'Assessore ha incontrato i vertici del gruppo
Olivetti in merito alla situazione dell'insediamento di Arnad, e
cosa è emerso da questo incontro e quali sono i riflessi previsti
sulle aziende valdostane controllate o comunque collegate, che
fanno parte del cosiddetto "indotto" in Bassa Valle. Infine, chiedo
quali sono le determinazioni che intende adottare in merito al
problema, sempre ammesso che l'Assessore riconosca l'esistenza del
"problema Olivetti".
Si dà atto che, dalle ore 17,05, presiede il Vicepresidente
Aloisi.
Presidente Ha chiesto la parola il Vicepresidente Viérin
Marco.
Viérin M. (PpVA) Non toccherò gli aspetti già trattati dal
collega Tibaldi, ma vorrei ricordare ai consiglieri quello che è
stato il succo del dibattito un anno fa, quando abbiamo affrontato
questo problema. L'Assessore ci disse, in quell'occasione, che non
vi erano problemi per le attività produttive insediate in Valle,
collegate direttamente o indirettamente con il gruppo Olivetti,
come attesta il verbale di quella seduta: "Devo dire che per nostra
fortuna le notizie che riguardano la regione non sono negative e
pur restando queste notizie aperte per il futuro, perché il destino
del gruppo ovviamente potrà avere in futuro sviluppi che
interessano la nostra regione, per il momento non abbiamo notizie
negative". L'Assessore ci garantì che nelle future strategie
dell'Olivetti non era prevista l'uscita dall'area produttiva dei
Personal Computer, cosa che sappiamo non essere così, inoltre
l'anno scorso l'Assessore ci disse che da notizie che aveva assunto
c'era tranquillità per le attività in Valle d'Aosta.
Queste cose voglio ricordarle passo passo, perché ci sono
elementi che forse l'Assessore potrebbe utilizzare anche nella
risposta di oggi. Diceva: "L'Olivetti pare intenzionata a non
uscire dall'area del business dei Personal Computer per diverse
ragioni: la trasformazione dell'azienda, da azienda operante
prevalentemente nel campo dell'informatica ad azienda che opera nel
campo dei servizi non è ancora ultimata, per cui si intende
conservare una parte di questo vecchio mestiere, ma soprattutto
perché il Personal Computer, trasformato in prodotto multimediale,
allacciato ai servizi telefonici di fax, alla televisione, come
l'ultimo modello presentato in vision, dimostra che è un prodotto
che tende a diventare di produzione di massa. [...] C'è nel mercato
di questi tipo di prodotti una crescita molto forte e ci sono anche
precedenti illustri, l'IBM e la Digital hanno dimostrato che i
prodotti di Personal Computer possono continuare nel settore ed
affrontare anche il settore maggiormente innovativo".
Se questa era la lungimiranza dell'Assessore, penso che oggi
questa lungimiranza sia caduta!
Così si esprimeva l'Assessore per quanto riguarda i tagli.
Continuava poi: "Per quanto riguarda le produzioni credo che i
problemi debbano partire dalle affermazioni dell'azienda. L'azienda
afferma di non voler abbandonare il settore dei Personal
Computer".
Infine diceva: "Abbiamo detto che l'unica azienda direttamente
collegata al gruppo Olivetti è la Baltea Disk, ma viene mantenuto
il livello ed anzi aumentato il numero dei Personal prodotti - ed
oggi si dice che la Baltea Disk non è collegata alla produzione di
Personal - e quindi non dovrebbero esserci nelle altre aziende
problemi significativi di questa vicenda".
Vediamo che tutte queste cose dette dall'Assessore un anno fa
sono oggi completamente rovesciate.
Andiamo a capire il perché l'Assessore aveva dato in Consiglio
queste risposte; rileggendo il dibattito dell'adunanza del
settembre '95 ci si accorge che i consulenti dell'Assessore in
quell'occasione furono essenzialmente due, e possiamo anche capire
quali consulenti aveva utilizzato l'Assessore. Si vedrà con
chiarezza che riemerge sempre la mia solita contestazione verso
l'Assessore che preferisce consultarsi con persone che dovrebbero
essere la controparte.
Leggo testualmente: "Sono stati presi tutti i dovuti contatti
con il responsabile del gruppo Olivetti, con la Baltea Disk ci sono
contatti molto frequenti; ci sono notizie fornite direttamente dal
responsabile della Baltea Disk". Questo è il primo consulente.
E ancora: "Il fatto che le nostre aziende non siano toccate dal
processo di ristrutturazione viene qui considerato un fatto
negativo". Ma qual è l'altro consulente che dovrebbe aprirci gli
occhi?
L'ultimo passaggio riguarda la chiusura dell'intervento
dell'Assessore: "Anche in questo settore abbiamo delle notizie da
parte dei responsabili del settore dei Personal Computer;
l'amministratore delegato della Conner è entrato con responsabilità
dirigenziali nella divisione del Personal ed abbiamo da lui
direttamente delle notizie". Se l'Assessore aveva ottenuto notizie
dai dirigenti della Baltea e dall'amministratore delegato della
Conner, sappiamo soprattutto quest'ultimo che fine ha fatto fare
alla propria azienda!
Dicendo questo, spero vivamente che l'Assessore, nella risposta
che ci dovrà dare oggi, non abbia utilizzato dei consulenti simili
a questi, quindi mi permetterò di verificare se le notizie date
possono essere condivise oppure no.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Non so come rispondere al Consigliere
Tibaldi e al Vicepresidente Viérin perché non so quale debba essere
secondo loro la fonte delle notizie: forse il bar di Pollein?
Io non sono l'amministratore delegato dell'Olivetti, non so se
l'amministratore delegato che è stato eletto qualche giorno fa ha
già una sua strategia chiara in testa, visto che il precedente è
durato due mesi e non ha potuto realizzare le strategie che aveva
in mente.
Il rappresentante della Regione, che ha rapporti con aziende che
hanno convenzioni, può avere notizie principalmente dalle aziende
stesse; oltre ai rapporti che fa Finaosta e che l'Assessore si
legge, la fonte prima di conoscenza del mercato non può che essere
l'imprenditore e sulle notizie fornite dall'imprenditore non credo
che fino a prova contraria ci sia possibilità di dire che sono
false, né esistono in questioni così complesse dei possibili
testimoni, che non siano studi che si impegnano per mesi e mesi a
fare analisi, cosa che mi pare non sia il caso rispetto ad un
problema che ha coinvolto in questo periodo la Consob, il Governo e
gli amministratori di tutte le regioni.
Io ho avuto incontri con gli amministratori della Lexicon e
della Baltea Disk, a cui ho chiesto notizie sul loro mercato, sulle
loro intenzioni e sui loro prodotti.
In quanto alle osservazioni che venivano fatte, lo scorso anno
ho detto che alla Baltea Disk non ci sarebbero stati problemi;
infatti per tutto il '95 e per la parte del '96 fino ad oggi la
Baltea Disk ha aumentato i suoi occupati e le sue produzioni, ha
aumentato quindi il tipo di modelli che ha messo sul mercato, e
questa settimana ha presentato tre nuovi modelli di testina,
notizia comparsa sui giornali, e nuovi prodotti con una definizione
più elevata. Quindi la notizia che per la Valle d'Aosta non ci
sarebbero stati problemi è stata finora verificata: per la Baltea
Disk gli occupati non sono diminuiti rispetto alla discussione
dello scorso anno.
Quanto al ruolo dei Personal Computer, a parte il fatto che
nessuno è riuscito a strappare nessun livello, né a livello di
Governo, né a livello di Commissioni parlamentari, né a livello di
Consob, né a livello di esperti e di analisti di mercati
finanziari, una parola definitiva sulla sorte dei Personal Computer
all'interno del gruppo Olivetti, e che quindi l'uscita finora non
c'è stata, credo che sia pensabile - questa è una mia opinione -
che per Olivetti il core business sia rappresentato dal settore
della telefonia e delle telecomunicazioni. E credo che
effettivamente, come è emerso in questi mesi, il settore dei
Personal Computer non abbia raggiunto i livelli che erano stati
prefissati nel momento in cui era stata costituita l'apposita
divisione. Quel settore non ha raggiunto le dimensioni volute, non
ha raggiunto neppure il pareggio operativo, non è quindi oggi
chiaro se in questa divisione si andrà verso un abbandono da parte
del gruppo Olivetti, verso una vendita o verso la ricerca di una
partnership: tutte e tre le soluzioni sono possibili.
Che legame esiste fra il Personal Computer e la Lexicon? La
Lexicon è un settore che opera per le macchine da ufficio, si
occupa di macchine da scrivere, di stampanti, di registratori di
cassa, di fax; il settore della Baltea Disk produce testine per
stampanti, per fax e per registratori di cassa, quindi ha già una
sua varietà di produzione. La Lexicon ha raggiunto dimensioni, ha
un mercato di circa 2000 miliardi, ha in questi anni sempre avuto
risultati operativi positivi, per cui - è sempre una mia ipotesi -
ha le dimensioni tali per essere mantenuta all'interno del gruppo,
per trovare eventuali alleanze, oppure per essere ceduta mantenendo
la propria continuità.
Ho incontrato i responsabili della Baltea Disk e della Lexicon,
che hanno confermato di non avere fino alla fine dell'anno
modifiche rispetto ai programmi impostati di produzione, di modelli
da portare sul mercato, tant'è che li stanno portando, di livelli
di occupazione. Il che non vuol dire che io possa garantire che non
ci saranno; credo che nessuno che opera nel settore industriale sia
in grado di dare assicurazioni a lungo termine sull'andamento del
suo settore di mercato e della sua azienda. Posso analizzare le
cose in base a monitoraggi, incontri, verifiche fatte dai nostri
strumenti operativi che sono l'Assessorato e la Finaosta.
Fra le aziende locali che appartengono al gruppo Olivetti,
un'azienda che ancora non si è insediata e che non appartiene più
al gruppo Olivetti è la Syntax, che è stata acquisita al 75
percento dal gruppo francese Séma e opera nel settore dei servizi,
quindi non è legata né ai computer né ai prodotti per ufficio.
L'unica azienda che oggi abbiamo in Valle controllata dal gruppo
Olivetti in modo indiretto è la Baltea Disk, che al 65 percento è
controllata da Oci, che a sua volta è controllata al 50 percento
più un'azione da Olivetti Lexicon.
Ho detto che in questo ambito il gruppo Lexicon per le proprie
dimensioni operative e finanziarie prevede di riuscire, a meno di
tempeste che coinvolgano in modo irrecuperabile l'intero gruppo
Olivetti - cosa che non credo capiterà e che non sia nell'interesse
di nessuno auspicare per il ruolo che questo gruppo ha avuto in
Italia e che può ancora svolgere in settori strategici -, a dare
sufficienti garanzie di continuità.
Dai recenti dati abbiamo per esempio che la Baltea Disk ha
operato nel corso dell'anno con un ritmo produttivo di circa 50mila
testine al giorno; le linee di tendenza delle stampanti a getto di
inchiostro e dei relativi accessori hanno evidenziato nel '95 un
trend crescente del 56 percento; le previsioni di vendita per le
stampanti a getto di inchiostro dovrebbero portare questo settore
in cui è in riduzione il peso delle stampanti laser al 60-65
percento.
Il mercato è qualcosa che bisogna conquistare ogni giorno, la
Baltea Disk sta procedendo nei suoi progetti di sviluppo
industriale con nuovi prodotti, con prodotti tecnologicamente più
avanzati, quindi sia per il gruppo Lexicon che per la Baltea Disk
non ci sono, a detta dei responsabili, per il momento previsioni
negative.
Le aziende che operano in Valle operano prevalentemente per il
gruppo Lexicon, solo in parte marginale per la divisione Computer.
Posso anche fare un elenco e un'analisi dettagliata - ho a
disposizione i dati del fatturato di ogni azienda - del fatturato
che fa verso Oci, del fatturato che fa verso Lexicon, del fatturato
che fa verso la divisione Personal Computer. La società Item e il
gruppo costituito da Robotronic, Assar e Fia, hanno forniture
soprattutto con il gruppo Oci e con Olivetti Lexicon; la Set e la
Elelys hanno una quota con tale gruppo un po' inferiore; abbastanza
basso risulta invece il tipo di influenza che ha il fatturato per
il gruppo Cast e per Henrietti che hanno qualche fornitura diretta
con la divisione Computer.
Quali problemi prevedono queste aziende? Non prevedono per il
momento cali di ordini o difficoltà di mercato; prevedono qualche
possibile difficoltà nelle dilazioni di pagamento che il gruppo
Olivetti ha richiesto rispetto ai tempi previsti. Da questo punto
di vista potranno presentarsi dei problemi.
Nel complesso, quindi, posso dire che in una situazione che è
difficile, in una situazione che ha dimensioni internazionali, in
cui la competizione è fra tutti i principali gruppi europei,
giapponesi e americani, le aziende che operano in Valle hanno
possibilità ragionevoli di essere sfiorate da questa crisi ma di
riuscire a superarla in modo non traumatico, e di poter affrontare
il futuro con le normali iniziative che richiede il mercato, che
richiede la presenza di modelli sul mercato, che richiede la
capacità di stare sul mercato.
Quale tipo di iniziative possiamo prendere? Credo che si possa
operare in due direzioni, perché abbiamo delle convenzioni che ci
consentono di avere rapporti con le aziende: possiamo monitorare
con continuità le aziende e monitorare anche le aziende
dell'indotto con le quali non abbiamo convenzioni, ma con le quali
possono esserci dei riflessi dell'attività del gruppo.
In sostanza, non credo di poter dire di essere tranquillo,
indifferente, perché sarebbe sciocco; credo che sia dovere
dell'Amministrazione regionale seguire queste aziende nel modo
migliore possibile. Credo di dover tener conto di quanto le aziende
e i gruppi mi riferiscono e se sono richiesti interventi
particolari di sostegno, di sottoporli all'analisi tecnica
necessaria.
Per il resto non credo di avere doti profetiche; credo che da
una parte sia giusto essere disponibili a verificare e ad
intervenire per quanto possibile, ma dall'altra che non sia poi
neanche così giusto per ogni situazione di crisi nazionale subito
prevedere una catastrofe regionale, perché non corrisponde al vero,
non serve a nessuno, e mentre è giusto essere preoccupati, non è
giusto creare allarme al di là di quello che già viene creato dalle
notizie di carattere nazionale, dalla situazione di crisi e di
recessione che esiste.
Presidente Ha chiesto la parola il Vicepresidente Viérin
Marco.
Viérin M. (PpVA) Assessore, è inutile dirlo, siamo sempre alle
solite. Io inizio dalla fine del suo intervento. Condivido con lei
che non è il caso di allarmarsi, però è il caso di parlarne e di
essere pronti, cosa che invece in molte occasioni vedo che non lo
siamo. Non sto a ripetere le date di queste occasioni, perché tutti
i consiglieri credo ne siano a conoscenza, e non solo i
consiglieri, quindi vengo ad alcune sue affermazioni.
Lei mi dice che la fonte prima non può essere che
l'imprenditore. É vero, può essere un imprenditore, ma non
sicuramente l'imprenditore interessato al problema, perché sarebbe
come andare a chiedere a chi mi vende una macchina, se la macchina
è in buono stato, in quanto la risposta la conosco già prima di
andarci.
Lei mi dice anche che non si può dire che siano false quelle
notizie che lei ci diede un anno fa in quest'aula, quando presentò
il settore del Personal Computer come la panacea di tutti i mali
dell'Olivetti, a seguito di colloqui avuti con dirigenti della
Baltea Disk e con l'amministratore delegato della Conner (e
sappiamo che fine ha fatto...).
(... intervento dell'Assessore Mafrica, fuori microfono...)
... Assessore, lo ha detto lei nel suo intervento del settembre
'95, se lo rilegga! Io dico solo che non erano false perché lei ha
avuto queste notizie in buona fede, ma sicuramente erano sbagliate,
e quindi proprio perché erano sbagliate si avalla la considerazione
che facevo poc'anzi, cioè il fatto di raccogliere informazioni da
imprenditori, ma non da quelli direttamente interessati.
Lei ha detto che fino ad oggi non ci sono stati problemi; sono
contento di questo, però quando lei dice che ora Olivetti si
rivolgerà ai settori della telefonia e della telecomunicazione, e
poi aggiunge che Lexicon ha dimensioni tali per essere mantenuta o
ceduta, e che ha avuto garanzie che fino alla fine dell'anno non ci
saranno licenziamenti, vorrei ricordare che mancano 90 giorni alla
fine dell'anno e che, se non è il caso di fare allarmismi, tuttavia
è bene sapere, non dico 90 giorni prima, ma almeno agli inizi di
dicembre, cosa succederà il primo gennaio. Non possiamo aspettare a
gennaio per dire ai nostri Valdostani cosa dovrà loro
succedere.
Poi mi parla in un'ultima affermazione della necessità di
monitorare le aziende; sono tre anni, Assessore, che le dico che
non bisogna utilizzare canali sbagliati ma bisogna monitorare, e la
grossa colpa che le rivolgo è che non è mai stato fatto un
monitoraggio serio, per verificare quelle 30-35 aziende che hanno
oltre 35 dipendenti presenti in Valle, perché il monitoraggio deve
essere fatto da tecnici di fiducia, non dalla controparte!
Concludendo, lei nell'intervento del settembre '95 si soffermò a
lungo a parlare dell'occupazione; mi permetto di ricordare ai
consiglieri che lei disse che l'occupazione nel primo semestre '95
andava a gonfie vele e in particolare che - cito - "la nostra
regione dal punto di vista dei dati sulle imprese che nascono
rispetto alle imprese che si cancellano ha fatto registrare un
saldo positivo dell'1 percento, fatto che colloca la nostra regione
fra le regioni dove questo elemento è più significativo. Dai dati
forniti dall'Ufficio del lavoro risulta una crescita del 12
percento nel settore dell'industria". Vado a prendere i dati del
primo semestre '96, che molti Valdostani non conoscono ancora, non
so per quale motivo, e da questa nota informativa dell'Ufficio del
lavoro apprendo che: "il tasso di crescita degli iscritti
disoccupati è aumentato del 6 percento rispetto al primo semestre
'95. [...] Il calo più sensibile viene dal settore industriale,
meno 13 percento, in particolare dall'industria in senso stretto".
In passato, Assessore, ci si difendeva sempre dicendo che la media
era sempre alta perché c'era la crisi dell'edilizia; guarda caso il
13 percento questa volta viene aiutato dall'edilizia, perché se
andiamo a dividere il settore industriale fra edilizia e industria
pura, vediamo che abbiamo un 5 percento in meno nell'edilizia e il
31 percento in meno nell'industria. Quest'anno è successo l'inverso
di 3-4 anni fa, cioè l'edilizia non ha aiutato a mediare il minor
avviamento al lavoro.
Altra controtendenza: "gli avviamenti a tempo determinato sono
aumentati del 7 percento"; vorrei ricordare che gli avviamenti a
tempo determinato dimostrano proprio questa tendenza di crisi
occupazionale gravissima, perché le aziende che assumono ancora
assumono solo per alcuni mesi e non più a tempo indeterminato.
Quindi in una situazione di questo genere sono obbligato a far
delle considerazioni, e se un anno fa in quest'aula dichiarai - ed
è a verbale - che l'Assessore assomigliava sempre più a Ponzio
Pilato, oggi posso spingermi oltre ed estendere questo discorso
anche al Presidente della Giunta questo discorso, che mi sembra si
sia disinteressato sia della situazione industriale che
occupazionale, scaricando il tutto sull'Assessore. Quindi posso
capire i problemi che ha l'Assessore, che mi ricorda il contrario
di Re Mida, perché tutto quello che tocca, anziché trasformarsi in
oro, si dissolve nel nulla!
Non mi stupisco che inizi a circolare un termine: "Mafricrack";
spero che questo termine non venga più utilizzato in futuro, ma se
continuiamo di questo passo...
Presidente Ha chiesto la parola il Consigliere Tibaldi.
Tibaldi (Ind) Per una breve replica. Dalla risposta
dell'Assessore noto che c'è una notevole inversione di tendenza per
quanto concerne il suo commento sullo stato di salute del gruppo
Olivetti, quindi sulle conseguenze che possono derivare alla Baltea
Disk, unica azienda controllata - come dice lui - operante in Valle
d'Aosta. Un'inversione di tendenza che ha più volte sottolineato
dicendo che fino alla fine dell'anno ha avuto assicurazioni da
parte degli amministratori delegati di Lexicon e Baltea Disk che
non ci saranno modificazioni, o che non ci sono per il momento
previsioni negative, o meglio, che l'unico elemento di
preoccupazione sono le dilazioni di pagamento che il gruppo
Olivetti ha chiesto alle aziende dell'indotto.
Ebbene, è un'inversione di tendenza nei commenti dell'Assessore,
che mi sembra non di poco conto ma assai significativa, perché,
come è noto, il Governo tende a minimizzare i problemi che si
stanno avvicinando o che sono già in essere. Quando ci riferiamo a
situazioni che sono in stato di degrado, è ovvio che chi governa
tende a minimizzare e mette sempre una vena di ottimismo nonostante
siano già in essere situazioni in forte stato di degrado. Ne
abbiamo avuto prova con l'eccesso di ottimismo che è stato profuso
nelle dichiarazioni dell'Assessore, penso anche del Presidente,
quando si stava avvicinando il de profundis per la Conner. Mi
auguro che questa inversione di tendenza nei commenti non faccia
presagire che si stia avvicinando qualche altra data di scadenza
che sia assolutamente sgradita. L'ipotesi dell'Assessore dopo i
colloqui con gli amministratori delegati di Lexicon è che la
divisione ha le dimensioni operative e finanziarie idonee per
essere mantenuta nel gruppo. Prendiamo atto di un'altra analisi di
medio o breve periodo fornita dall'Assessore, come fece già nel '95
quando ci comunicò, con una vena brillante possiamo dire, che il
settore dei Personal Computer era l'osso duro del gruppo Olivetti e
che assolutamente non sarebbe stato oggetto di dismissioni, di
cessioni o - detto in parole povere - di condanna.
Staremo a vedere, come stiamo anche osservando altre realtà
aziendali che hanno a che vedere con l'informatica, la telematica o
con il settore dei servizi o delle macchine per uffici. In
particolare, nel settore dei servizi, la Syntax, che è stata ceduta
al gruppo francese Séma, apparteneva al gruppo Olivetti ed è stata
un'altra dismissione dall'Olivetti al gruppo francese Séma, come fu
ai tempi la Conner che dall'Olivetti venne ceduta alla Sea Gate,
anche qui un precedente già lo abbiamo, speriamo che non abbia lo
stesso epilogo. Nel caso della Syntax c'è una convenzione che
prevede uno stanziamento di oltre 30 miliardi per 75 persone a
regime, livelli occupazionali dichiarati sui documenti; questo non
è stato oggetto di quest'interpellanza, lo sarà di una prossima
interpellanza visto che sembra che la cessione da Olivetti a Séma
deresponsabilizzi gli impegni dell'Amministrazione e naturalmente
gli impegni che si era assunto a suo tempo l'ingegnere.
Abbiamo visto anche Zincocelere ha ottenuto un bel po' di
miliardi in termini di liquidità, però mi sembra che sul fronte
degli impegni da parte dell'imprenditore, che sappiamo essere
imprenditore figlio della "galassia Olivetti", ci siano già delle
disattenzioni, o meglio, usiamo anche qui una frase prudente: nel
silenzio della convenzione, chi la spunta è sempre l'imprenditore.
Naturalmente ha trovato una controparte, la Regione, che ha
sufficienti disponibilità finanziarie per far fronte a grosse
fregature, ma finché c'è il grasso che cola, possiamo
permettercelo, quando non uscirà più niente dal torchio o nel
torchio chi ci finirà!
Stiamo pagando, un'impostazione industriale di tipo
monoculturale che già ha caratterizzato l'area del Canavese, ma che
ha influenzato anche la Bassa Valle; monocultura industriale i cui
effetti, per carità, sono positivi in caso di congiuntura
favorevole, ma i cui effetti devastanti nel caso in cui ci sia il
declino del gruppo trainante si vedono in maniera altrettanto
frettolosa.
Non vorrei che la frase di un illustre personaggio, Monsignor
Bettazzi, fosse la più realistica: "Questa potrebbe essere o è la
crisi definitiva del gruppo".
Presidente Ha chiesto la parola l'Assessore all'industria,
commercio e artigianato, Mafrica per fatto personale.
Mafrica (GV-PDS-SV) Fatto personale: rifiuto gli insulti rivolti
dal Vicepresidente Viérin. Non faccio altre considerazioni sulla
sua scarsa capacità di analisi dei dati che legge, sulle sue
contraddizioni rispetto a ciò che afferma, dico che lei non può
dare titoli né di Ponzio Pilato né di contrario di Re Mida,
altrimenti le rispondo che lei è un menagramo, è un "Tafazzi".
