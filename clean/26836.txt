Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 109 del 15 maggio 1972 - Resoconto
OGGETTO N. 109/72 - Nuove elezioni politiche per la Valle
d'Aosta - Modifica della legge elettorale vigente. (Approvazione di
Mozione)
Montesano (P.S.D.I.)
- Vuole illustrare la mozione? La
parola all'Avv. Caveri.
Caveri (U.V.)
- Je n'ai aucune intention d'illustrer
longuement cette motion car les arguments qui en forment l'objet
ont été discutés amplement pendant plus de vingt jours, le meilleur
avis a été celui du prof. Sandulli, ancien Président de la Cour
Constitutionnelle. Avant tout il est certain qui ne peut avoir lieu
un glissement de voix d'une liste à l'autre et d'autant moins dans
un collège uninominal comme celui de la Vallée d'Aoste, il est
certain qu'il faut faire des nouvelles élections à travers une loi
ordinaire qui peut être même formée d'un seul article, puis il y a
une autre question qui doit être nettement séparée de la première
et c'est une modification dans la loi électorale qui prévoit des
élections en cas de décès d'un parlementaire valdôtain. Je répète,
c'est là une autre question qui ne doit pas être mélangée avec la
première. Dans notre motion nous avons séparé nettement les deux
questions, pour le moment je n'ai rien d'autre à ajouter.
Montesano (P.S.D.I.) -
Chi chiede la parola? La parola al
Consigliere Dolchi.
Dolchi (P.C.I.) -
Sul merito della mozione, cioè sul
problema che affronta, è chiara la posizione comunista e non da
oggi si era palesata a livello parlamentare quando la scomparsa
dell'Onorevole Gex aveva proposto in modo drammatico la necessità
di una legge che assicurasse alla Valle d'Aosta la rappresentanza
in Parlamento anche nel caso di decesso da parte di uno dei suoi
due parlamentari, deputato o senatore.
Sappiamo anche tutti come allora, malgrado i solleciti e i
richiami, la legge non venne approvata.
Si tratta quindi, secondo noi, di affrontare il problema nel suo
complesso, perché tutte le carenze che si sono palesate, possono
essere in questo momento, in cui il problema tragicamente,
drammaticamente si ripropone, possano essere eliminate. Allora vi
erano varie leggi, la legge Luzzato alla Camera, un testo di legge
Chabod al Senato, una proposta di legge governativa al Senato,
queste due proposte furono poi unificate e furono approvate dal
Senato stesso in aula e trasmesse alla Camera. Voi vi ricorderete
che alla Camera la discussione con la legge dell'On.le Luzzato
sorse il problema della necessità che la legge fosse ordinaria o
costituzionale e mentre il Senato si era pronunciato per una legge
costituzionale il relatore Di Primio, alla prima Commissione della
Camera, sostenne invece che la legge avrebbe dovuto essere
ordinaria trattando esclusivamente materia elettorale.
Allora la Commissione ritenne di approfondire meglio il problema
per vedere di evitare il conflitto fra i due rami del Parlamento e
non se ne fece più niente, cioè non si è mai ancora saputo se la
legge sarebbe dovuta essere costituzionale, come allora il governo
Chabod nella proposta unificata aveva sostenuto, o una legge
ordinaria come la Commissione della Camera aveva incaricato il
relatore Di Primio di appurare. Direi che non se ne fece più niente
proprio perché non si è risolto questo problema e alla Camera
stessa il testo di legge già approvato dal Senato non è stato più
ripresentato né in aula, né in Commissione, così la stessa sorte ha
avuto il progetto di legge Berthet che ricalcava esattamente nel
suo testo, cioè nell'unico articolo, la precedente legge unificata
Chabod e Governo.
Il problema si ripropone oggi in modo ancora più drammatico e
pensiamo che, indipendentemente dalle soluzioni che possono essere
prospettate, l'ordine del giorno sia un richiamo a questa necessità
e quindi il gruppo comunista voterà a favore della mozione
presentata e ci permettiamo di suggerire, più che di chiedere, che
questa mozione sia inoltrata non solamente al Presidente della
Repubblica e al Presidente della Camera e del Senato che saranno
nominati - dopo il 25 maggio - ma anche ai gruppi politici e ai
partiti che poi in un'ultima analisi saranno quelli chiamati ad
affrontare il problema nel concreto quando sarà discusso in
aula.
Riteniamo però inoltre che soprattutto, potrei dire, trattasi di
una materia importantissima che interessa direttamente la Valle
d'Aosta e quindi il Consiglio regionale non possa fare a meno, anzi
debba pronunciarsi su come dovrebbe essere la legge, per lo meno la
legge che regola la materia elettorale per quanto riguarda il
collegio uninominale della Valle d'Aosta. Ho già accennato che c'è
stata la legge Chabod ripresa poi dal Senatore Berthet, ci potrebbe
essere un testo di legge che prevede maggiori casistiche che non si
limita all'articolo unico come questa legge, ci potrebbe essere, ci
potrebbe essere una legge che modifica solamente la legge
fondamentale elettorale della Repubblica, ci potrebbe essere una
legge apposita nuova e completa per quanto riguarda il collegio
uninominale della Valle d'Aosta. Noi comunisti riteniamo che la
materia vada regolamentata nel suo complesso e se la Valle d'Aosta
è unica in Italia ad avere il collegio uninominale sembra altresì
valido che una legge completa e specifica ne regoli la materia e
pertanto che per assicurare come vuole il dettato costituzionale
alla Regione un Deputato ed un Senatore, ci vuole una legge che
assicuri la validità di questo dettato costituzionale per esempio,
perché non prevedere una legge che stabilisca che all'atto
dell'accettazione della candidatura il candidato designi un proprio
sostituto quello che nella legge francese è il
remplaçant
,
come già accade per i francesi che automaticamente nel corso della
legislatura in caso di impedimento o di decesso dell'eletto lo
sostituisca di pieno diritto.
Ci sembra quindi che non è sufficiente o non sarebbe sufficiente
provvedere alla nuova legge, ma che questa nuova legge dovrebbe
tenere conto delle difficili situazioni già createsi in questi anni
e quindi prevedere quelli che possono essere i rimedi a questa
situazione, inoltre sono suggerimenti quelli che noi facciamo al
Consiglio perché riteniamo che il Consiglio dovrebbe, ha il 
tempo di pronunciarsi in merito, potrebbe essere anche un mezzo di
maggiore democrazia per il collegio uninominale della Valle d'Aosta
quello di prevedere i due turni che è una caratteristica delle
elezioni del collegio uninominale francese ma che proprio per la
caratteristica unica in Italia del collegio valdostano potrebbe
anche essere ripresa da una legge italiana e cioè nel primo turno
ogni raggruppamento, ogni partito, ogni movimento si presenta con i
propri simboli, con i propri uomini, nella seconda tornata, nel
secondo giro dopo una settimana o quindici giorni in seguito agli
accordi dei partiti ci sono dei ritiri di candidatura e rimangono
quegli altri, rimangono in lizza solamente quelli che non si
ritirano. Sono idee, sono suggerimenti, il problema di fondo rimane
che secondo noi è necessario che il Consiglio regionale, proprio
perché si deve fare una nuova legge, si deve fare una legge che
superi tutte le carenze che si sono verificate, che questa legge
contempli una maggior casistica, contempli anche dei rimedi
immediati e quindi che il Consiglio regionale si pronunci in modo
che l'eventuale legislatore, il parlamentare nazionale possa essere
al corrente delle idee, delle intenzioni, del parere del Consiglio
regionale che io, per alcuni aspetti, per alcuni dettagli, mi sono
permesso di anticipare quello che è il parere del gruppo
comunista.
Ramera (D.C.)
- Sono d'accordo con il Consigliere Dolchi
che la mozione venga inviata a tutti i gruppi politici
rappresentati in Parlamento e altresì chiederei che la mozione
venisse inviata al Presidente del Consiglio dei Ministri e al
Ministro degli Interni. Sono contento che il gruppo comunista voti
a favore, però io non penetrerei troppo quella che può essere una
nuova legge, quella sì noi avremo tempo, però quello che interessa
è che il Parlamento voti immediatamente una legge ordinaria che
stabilisca le elezioni in Valle d'Aosta, perché la Valle d'Aosta
sia rappresentata in Parlamento, dopodiché se occorrerà la legge
costituzionale o meno, modalità per il futuro copiando quella
francese del supplente o del ballottaggio questo lo vedremo con
tranquillità, però questa tranquillità a cui noi veniamo invitati
oggi, a noi non soddisfa, noi chiediamo con questa mozione che il
Parlamento si pronunci con legge ordinaria per indire nuovamente le
elezioni poiché i seggi sono vacanti e quindi la Valle d'Aosta deve
essere rappresentata in Parlamento. Questo è quello che noi
chiediamo immediatamente e quindi il gruppo democristiano che già
aveva apposto la sua firma voterà a favore di questa mozione.
Milanesio (P.S.I.)
- Ma ovviamente, prima come
democratici e poi come Socialisti siamo d'accordo sul contenuto di
questa mozione. Anche noi riteniamo che le elezioni che si sono
svolte in Valle d'Aosta siano state sostanzialmente falsate per la
morte prematura dei due candidati che rappresentavano la lista n. 3
e riteniamo che le lacune dell'attuale sistema elettorale debbano
essere superate e colmate. Non vogliamo entrare nella sottile
disquisizione giuridica se sia sufficiente una legge ordinaria
oppure se occorra una legge costituzionale per poter tenere subito
nuove elezioni. Noi voteremo questa mozione così come è stata
proposta, lasciando al Parlamento di sciogliere questo nodo,
sperando che lo sciolga perché il Parlamento invece non lo ha
sciolto nei due disegni di legge presentati precedentemente. Non
siamo depositari della verità rivelata e nella scienza giuridica
quindi noi ci limitiamo politicamente a votare questa mozione
perché riteniamo che sia opportuno sul piano politico avere nuove
elezioni in Valle d'Aosta. La materia giuridica la lasceremo a
coloro i quali ne hanno l'autorità e la competenza di discuterne
però a sostegno di quanto ha detto il Consigliere Dolchi prima, noi
Socialisti chiediamo che l'Amministrazione regionale, che il
Consiglio investa di questo problema una Commissione, potrebbe
essere la Commissione Finanze, Affari Generali. Nel frattempo, dopo
aver votato questa mozione, per esaminare un testo di legge da
proporre io ritengo il più presto possibile o comunque mettere al
lavoro questa Commissione per porre delle modifiche concrete della
legge elettorale che vige per il collegio uninominale della Valle
d'Aosta. Anch'io ho provato a pensare, a sbizzarrirmi sulle
possibilità di modifica che vi possono essere, è chiaro che vi sono
dei sistemi elettorali tipo quello dell'eventuale ballottaggio che
possono essere più suggestivi o forse lasciare un maggiore spazio
ai partiti minori in queste competizioni, come vi possono anche
essere altre proposte che io non voglio fare in questa sede, perché
mi pare che l'argomento sia quello di questa mozione e non voglio
tediare il Consiglio oltre su altre opinioni ed altre ipotesi, però
io inviterei il Consiglio, oltre a votare questa mozione
parallelamente, di investire la Commissione Finanze, Affari
generali che mi pare sia la più indicata dello studio di un disegno
di legge di modifica del sistema elettorale per il nostro collegio
uninominale affinché comunque vadano le cose in Parlamento cioè se
si possa con legge ordinaria indire nuove elezioni, se non si possa
essere preparati per fare in modo che la nuova legge sia
espressione, possibilmente, della volontà di tutto il Consiglio
regionale, di tutti i settori del Consiglio regionale, quindi a
nome del gruppo socialista noi votiamo a favore di questa
mozione.
Pedrini (P.L.I.)
- Noi voteremo come Partito Liberale a
favore della mozione. È evidente che anche noi come partito
chiediamo una radicale modifica al sistema di votazione, non
condivido quanto ha detto l'Assessore Milanesio in riferimento alla
Commissione Finanze, in quanto per esempio noi Liberali non ci
siamo, io invece allargherei se fosse possibile ai Capi gruppo o un
qualcosa del genere. Comunque condivido l'impostazione, non
l'affermazione, sotto questo profilo, evidentemente le elezioni
prima si faranno meglio sarà ma devono essere fatte dando quella
garanzia che non ripetano più quelle cose che sono già avvenute
purtroppo in passato, ossia con tutte quelle garanzie. Per esempio
faccio per dirne una, noi Liberali ci batteremo perché i resti
vadano a Roma ma a noi interessa questo perché la Valle d'Aosta
deve essere  l'unica Regione in campo nazionale dove i resti
non vanno a Roma, è un assurdo, noi chiederemo nella Commissione
che io mi auguro testé verrà nominata, va bene, che per esempio
questo sia uno dei capitoli che noi chiederemo alla nuova legge e
evidentemente ci batteremo per queste ed altre cose che ci
riserviamo in sede di Commissione di comunicare.
Tonino (P.S.I.U.P.)
- Anche il PSIUP è d'accordo su
questa mozione, quindi voterà a favore di questa mozione. Le cose
già dette sia da Milanesio, sia da Dolchi, sia anche in parte da
Pedrini mi trovano favorevole, soltanto occorre, accanto a questa
mozione, dopo questa mozione, occorre predisporre uno studio di un
disegno di legge che regolarizzi in questa materia carente in Valle
d'Aosta insomma. Adesso va bene, votiamo questa mozione per nuove
elezioni e poi in seguito si dovrà vedere il successivo
comportamento ma questo dovrà essere preso dal Consiglio, passando
prima attraverso una Commissione rappresentata da tutti i
gruppi.
Caveri (U.V.)
- Ma oramai tutti i gruppi, salvo errori,
si sono espressi a favore di questa mozione e quindi...
(Montesano:
mi esprimo anch'io ... sono l'ultimo... quindi a
favore) ...e allora una replica deve essere brevissima
evidentemente e sarà la mia preoccupazione di astenersi al massimo
da ogni accento polemico.
Voglio solo fare qualche brevissima precisazione, ribadendo
quello che è stato detto dal Consigliere Ramera e ripetendo quello
che io stesso avevo anticipato nel mio primo intervento e cioè mi
rallegro della conclusione del Consigliere Dolchi, nel senso che il
suo gruppo voterà a favore della sua mozione, non mi rallegro però
di alcune sue considerazioni che non so se volontariamente o
involontariamente, questo non l'ho capito bene perché l'intervento
del Consigliere Dolchi è stato molto felpato per cui non ho capito
se la confusione, la tendenza a unificare le due questioni che
debbono essere separate, non ho capito se questa tendenza a
centrifugare le due questioni sia casuale e involontaria, o se non
sia il frutto di una sottile malizia e furberia da parte sua. Per
me, come d'altra parte mi pare che sia stato negato dagli altri
interventi, le due questioni devono essere tenute rigidamente
separate e l'ho detto, qualcuno le ha ripetuto e quindi non intendo
ripetere ancora una volta la necessità di questa separazione.
In secondo luogo affermo che una legge che si impone, che fissi
magari con un solo articolo le nuove elezioni in Valle d'Aosta è
una legge ordinaria e non è niente affatto una legge
costituzionale, in secondo luogo quell'altra legge che modificasse
per la Valle d'Aosta alcune norme anche quella sarebbe una legge
ordinaria e non sarebbe una legge costituzionale.
Coloro, i quali esprimono la speranza che possa essere definita
costituzionale una legge che consideri le elezioni della Valle
d'Aosta, sono coloro che nel cuore coltivano la "speranziella" di
rimandare il più lontano possibile l'amaro calice di queste nuove
elezioni perché naturalmente se la legge è costituzionale allora ci
deve essere la duplice approvazione della camera dei Deputati e da
parte del Senato e su questo punto non intendo aggiungere altro
perché mi pare di essere stato abbastanza chiaro.
Voglio rispondere a Dolchi che una legge che fissi nuove
elezioni in Valle d'Aosta non esclude evidentemente, e penso che
sia d'accordo, non esclude l'altra legge che modifica l'altra legge
elettorale per la Valle d'Aosta, piuttosto voglio spendere
un'ultima parola che può anche essere considerata inutile, perché
non si tratta qui di discutere la nuova legge elettorale della
Valle d'Aosta in questa sede, però voglio spendere ugualmente una
parola su di una proposta che è stata fatta dal Consigliere Dolchi
sia pure accennata, così non come una proposta precisa ma come un
accenno a un qualche cosa che potrebbe verificarsi e potrebbe
essere approvata dal Parlamento e cioè applicare per la Valle
d'Aosta, dato che si tratta di un collegio uninominale il sistema
che vige in Francia e in Germania e in altri paesi d'Europa e cioè
il sistema dei supplenti.
Io mi permetto di dire, anche se non è questa la sede di
discuterne e non è il momento, io per conto mio sono contrario a
questo sistema dei supplenti perché il sistema dei supplenti vige
in paesi come la Francia dove il diritto pubblico è un diritto...,
il diritto pubblico francese è un diritto pubblico eccezionale
perché non stabilisce quei sistemi rigidi di ineleggibilità e di
incompatibilità che vigono invece da noi e che è bene che vi siano
perché in Francia un Sindaco può essere deputato, un Ministro può
essere Sindaco e quello è un pessimo sistema. Infatti noi vediamo
che nella stessa Francia c'è tutto un movimento di vari partiti che
tendono a stabilire una rigida ineleggibilità del Deputato o,
peggio ancora, del Ministro a Sindaco e viceversa perché
naturalmente chi è Deputato o Ministro quando poi si presenta alle
elezioni comunali fa capire agli elettori, fa un pesante, non dico
ricatto, ma insomma esercita una pressione notevole sugli elettori
e fa capire in fondo se conviene avere un Deputato o magari un
Ministro, anzi mi pare che Chaban-Delmas primo Ministro, sia
addirittura Sindaco di Bordeaux, una cosa del genere.
Ora noi non ammiriamo questo sistema e quindi da noi invece c'è
un sistema di ineleggibilità e di incompatibilità. Ora bisogna
riflettere un momento su questo: che quei due supplenti sarebbero
due politici imbalsamati per cinque anni perché non potrebbero,
sarebbero supplenti, dovrebbero crepare i titolari del mandato
parlamentare e non potrebbero presentarsi alle elezioni regionali,
quindi sarebbero due supplenti imbalsamati.
Lascio stare l'aspetto umoristico che quando il candidato n. 1,
anzi il parlamentare incontrerà il supplente, prima cosa toccherà
ferro e farà dei segni di scongiuro, ma lasciamo stare questo
aspetto umoristico, non credo che il sistema dei supplenti possa
essere applicato alla Valle d'Aosta. Ad ogni modo non mi voglio
diffondere su questo argomento perché non ne dobbiamo trattare
oggi, quindi io termino con queste parole il mio secondo
intervento.
Dujany (D.P.)
- ... perché la Giunta è d'accordo su
questa mozione presentata dai Consiglieri che l'hanno sottoscritta
e però si augurerebbero che dopo aver votato questo ordine del
giorno che il Consiglio sia partecipe e sia iniziatore di una
proposta di legge per risolvere questo problema che è lacunoso da
parecchio tempo. Io ritengo che sia opportuno che il Consiglio si
interessi di questo problema anche nel merito della sua soluzione e
non solo attraverso una affermazione di principio quale è contenuta
oggi in questa mozione, affinché possa essere partecipe nella
redazione di una proposta di legge di iniziativa, di competenza,
del Parlamento attraverso l'iniziativa consiliare, quindi io mi
permetterò a nome della Giunta di proporre al più presto possibile
una proposta da esaminare e da discutere in sede di Consiglio, dopo
naturalmente aver votato questa mozione che tende a risolvere
immediatamente un primo aspetto del problema.
Non va sottaciuto e lo vorrei dire apertamente che la necessità
di rifare le elezioni è una necessità sentita da tutti.
Caveri (U.V.)
- ... di due parole anche se va al di là
del limite dei due interventi volevo solo dire una cosa, esprimere
una mia preoccupazione in rapporto a quello che ha detto il
Presidente della Giunta e cioè sarebbe bene prima varare la legge
che fissa nuove elezioni in Valle d'Aosta, in un secondo tempo
pensare alla legge di modifica della legge elettorale per evitare
che la seconda rappresenti un bastone in mezzo alle ruote per la
prima, ecco questo volevo...
Montesano (P.S.D.I.)
- Nessun altro interviene? Allora
mettiamo ai voti la mozione con, non so se il Consiglio è d'accordo
sui suggerimenti aggiuntivi fatti dal consigliere Dolchi e dal
Consigliere Ramera, cioè l'invio della mozione anche al Presidente
del Consiglio, al Ministro dell'Interno e ai gruppi parlamentari,
mi pare il Consigliere Dolchi aveva detto. Il Consiglio è
d'accordo? Allora con l'aggiunta appunto dell'invio al Presidente
del Consiglio, al Ministro dell'Interno e ai gruppi parlamentari
della Camera e del Senato.
Chi è favorevole alla mozione così modificata alzi la mano:
contrari? Astenuti? Il Consiglio approva all'unanimità.
