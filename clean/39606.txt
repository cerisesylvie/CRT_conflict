Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 2736 del 9 maggio 2017 - Resoconto
OGGETTO N. 2736/XIV - Interpellanza: "Valutazione della
possibilità di un sostegno alle famiglie di pazienti affetti da
leucemia".
Rosset (Presidente)
- Punto n. 23 dell'ordine del giorno.
Ha chiesto la parola il Consigliere Guichardaz per l'illustrazione;
ne ha facoltà.
Guichardaz (PD-SIN.VDA) -
Questa interpellanza si pone
come obiettivo di sollecitare la presa in carico di un problema
forse circoscritto. Non ho trovato dati attendibili sui malati di
leucemia in Valle d'Aosta, malgrado li abbia cercati su internet e
nei vari registri. Le chiedo pertanto, Assessore, naturalmente nel
rispetto dovuto della privacy, se è possibile ottenere dei numeri,
anche aggregati, in modo da avere contezza di questo fenomeno.
Dicevo che questa iniziativa vuole sollecitare l'attenzione ad
un problema sicuramente circoscritto, ma di certo importante per
gli interessati e per le loro famiglie. Parliamo del sostegno alle
spese a favore dei familiari che accompagnano i loro parenti malati
nei centri trapianti, nei reparti di oncoematologia, oltre (seconda
domanda) alla valorizzazione dell'associazionismo che opera per
garantire loro un supporto materiale, psicologico e finanziario. Ho
sentito parlare di questo problema quasi casualmente, nel senso che
ho intercettato un dialogo tra due persone dove una, mamma di un
bimbo affetto da leucemia, raccontava delle difficoltà di
conciliare le sue disponibilità temporali con le necessità
sanitarie del bimbo. Parlava soprattutto delle terapie, ma non
solo: mi ha raccontato successivamente delle visite, dei gruppi di
autoaiuto, delle frequenti trasferte fuori Valle per le mille
incombenze a cui sono soggetti i malati che subiscono trapianti e
terapie salvavita. In questo caso si trattava di un genitore, ma la
necessità di assistenza ho appreso che riguarda poi anche gli
adulti, i quali devono essere costantemente accompagnati, perché mi
dicono che nel post terapia non possono essere lasciati soli in
alcun modo. Credo che subiscano dei trattamenti, delle
chemioterapie o anche dei trattamenti immunosoppressori molto
aggressivi.
Ho cercato di documentarmi e non ho trovato specifici
riferimenti legislativi, regionali e nazionali o provvedimenti
amministrativi relativi ad eventuali sostegni per questa attività
di supporto e accompagnamento, attività che è ancora più gravosa
considerando che in Valle d'Aosta non esistono, per ovvie ragioni
di numeri, centri di oncoematologia o di trapianti di cellule
staminali (credo si chiamino così, io chiedo scusa ai tecnici
perché non ho molta contezza degli aspetti tecnici). Questa
situazione, possiamo ben immaginarlo, obbliga i pazienti e le loro
famiglie a recarsi in altre regioni affrontando, oltre che i
viaggi, anche periodi più o meno lunghi di permanenza fuori casa.
Anche solo le terapie successive al trapianto, che hanno durate
variabili da quattro a sei settimane in poi, anche di più a seconda
della risposta, richiedono una certa vicinanza ai luoghi di cura,
sia da parte dei pazienti che, ovviamente, da parte degli
interessati. La prima parte domanda dell'interpellanza va quindi
proprio nella direzione di sollevare il problema di un eventuale
sostegno delle spese di cui le famiglie, già provate dalla malattia
dei loro congiunti, si devono fare carico.
La seconda questione posta riguarda invece l'eventuale sostegno
o il riconoscimento in qualche maniera alle associazioni che si
occupano di queste malattie. Esistono, come ho accennato, delle
onlus che si occupano di fornire supporto psicologico, ma anche
pratico ed economico ai malati di leucemia e di mieloma; in qualche
caso contribuiscono anche al sostentamento economico delle
famiglie, addirittura fornendo ai pazienti e alle loro famiglie
alloggi gratuiti in cui trascorrere i periodi tra una terapia e
l'altra.
Ho cercato un po' su internet e ho trovato solo un'associazione
che pare abbia diffusione su tutto il territorio italiano, che
abbia pure una sezione in Valle d'Aosta. Un'associazione, questa,
che al pari di molte onlus collabora attivamente con molti reparti
ospedalieri in tutta Italia e con tante ASL per creare una rete di
solidarietà e di supporto ai malati e alle loro famiglie.
Francamente non so, Assessore, se qui in Valle è attiva questa
forma di sinergia tra l'ospedale, chi si occupa nello specifico di
queste patologie e le associazioni. Ho provato a chiedere, e devo
dire che non ho ricevuto grandi rassicurazioni in tal senso, non mi
è stato detto che vi è questa collaborazione così stretta con le
associazioni che si occupano del supporto a questo tipo di malati.
Poiché vedo che la nostra ASL collabora attivamente e apertamente
con alcune associazioni che si spendono in favore di particolari
categorie di malati (vedi Viola, la Lega italiana contro i tumori,
la Lega contro la fibrosi cistica, la Federazione del soccorso),
credo che si possa immaginare e anche sollecitare una qualche forma
di sinergia anche con chi rappresenta questa categoria di malati
(malati di leucemia), magari solo per la diffusione di informazioni
relativamente ai servizi di ospitalità e di supporto gratuito,
perché queste associazioni usufruiscono di donazioni volontarie.
Quando parlo di "diffusione" voglio dire in qualche modo
sollecitare le strutture ospedaliere a farsi tramite dell'esistenza
di queste reti di solidarietà e di sostegno. Ho trovato su internet
una vecchia collaborazione con l'associazione che si occupa
principalmente dei malati di leucemia e mieloma, ma è l'unica
traccia che ho trovato e risale al 2012. All'epoca si fece
un'iniziativa e credo che fu nominato Presidente onorario di questa
sezione valdostana l'ex Primario dell'Oncologia, il dottor Numico,
dopodiché penso che più nessuno sappia dell'esistenza di forme di
sinergia e di collaborazione.
Presidente -
Ha chiesto la parola l'Assessore Bertschy
per la risposta; ne ha facoltà.
Bertschy (UVP) -
I temi che solleva nell'interpellanza
credo siano intanto correttamente da inquadrare in un lavoro che
stiamo provando a fare un po' tutti all'interno dell'azienda, con
le associazioni che collaborano e con l'Assessorato: quello di
rendere sempre più presente un supporto al paziente, ai nostri
malati, al di là del mero aspetto del ricovero e dell'attenzione
che ci deve essere.
Da poco si è presentato il progetto con l'AGENAS
sull'armonizzazione delle strutture che riguarda linee guida ben
precise. Rispetto a questo il tema in discussione è aperto,
soprattutto quando - come giustamente dice lei - alcune di queste
cure colpiscono i soggetti deboli e le loro famiglie, e queste cure
non possono essere realizzate in Valle d'Aosta per i motivi che poi
descriveremo. È quindi motivo di riflessione, come lei ha ben
spiegato nell'illustrazione della sua interpellanza ed è necessario
fare ulteriori approfondimenti per capire come e da chi ripartire
per sostenere queste situazioni, queste famiglie e questi casi.
Veniamo alla risposta sul primo quesito: "Se corrisponde al vero
quanto riportato in premessa", ovvero che presso l'azienda non
esiste una struttura di oncoematologia e trapianto di cellule
staminali e che la Regione non provvede al sostegno delle spese di
trasferta per i familiari accompagnatori di pazienti affetti da
leucemia. La nostra struttura di Oncologia ed Ematologia oncologica
è in grado di garantire trattamenti chemioterapici per la maggior
parte delle patologie, credo che questo lei lo conosca, comunque è
opportuno illustrarlo. Presso il Presidio Parini si possono curare
i linfomi, i mielomi, le malattie mieloproliferative croniche, le
leucemie acute del paziente anziano. Ci sono alcune condizioni
cliniche che non vengono coperte attualmente dalla nostra azienda
per alcuni motivi e per queste ci si affida in particolare ad una
convenzione con la Città della Salute e della Scienza di Torino,
convenzione che va avanti e che è presente proprio per sostenere
questo tipo di situazioni. Le condizioni cliniche che non vengono
trattate presso il Presidio ospedaliero sono le patologie
oncologiche pediatriche, le leucemie acute e i tumori solidi, le
leucemie acute nell'adulto di età inferiore a sessantacinque anni e
poi le malattie mieloproliferative suscettibili di trapianto di
midollo o di trattamenti sperimentali.
Per arrivare alla risposta, la giustificazione e l'analisi che è
stata fatta è questa: sono tutte malattie particolarmente rare per
le quali occorre dare un servizio di qualità e di efficienza
rispondente ai bisogni e alle necessità dei problemi di una urgenza
e di una gravità tale che diventa difficile da sostenere. Oggi,
attraverso questi centri e queste convenzioni, si riescono quindi a
dare trattamenti migliori per casistiche molto limitate. La
convenzione permette di fare tutta una serie di attività e la
collaborazione permette di farne altre, come per esempio quelle
relative al trattamento preparatorio sui trapianti da effettuare
qui, presso l'Ospedale Parini di Aosta. L'attività è regolamentata
da una delibera del 30/12/2014 - immagino che lei non la conosca -
la quale, in particolare ai punti n. 4.2 e n. 4.3, disciplina
l'aiuto. Poiché l'argomento è stato trattato con puntualità,
probabilmente la delibera sarà riesaminata, anche alla luce delle
cose che lei ha osservato e fatto osservare in aula. È una delibera
che ha creato le condizioni per sostenere le persone in questa
situazione; però, come tutte le iniziative, dobbiamo andare a
valutare l'efficacia che ha avuto, magari contattando direttamente
le persone che sono state coinvolte da questa esperienza, cercando
di capire quali sono state le lacune e le difficoltà che hanno
incontrato, quello è sicuro. Il fatto dell'alloggio, di un sostegno
e di una vicinanza al paziente, soprattutto quando si tratta di
infanzia e di genitori che devono essere presenti, è sicuramente un
elemento che va tenuto nella necessaria considerazione. L'impegno è
pertanto quello di approfondire i contenuti della delibera e di
verificare se sono rispondenti alle cose enunciate.
Come ha ben evidenziato, in Valle d'Aosta vi sono numerose
associazioni - tra l'altro anche in questi giorni ci sono state
attività insieme a loro - che riescono a sostenere, a rendersi
complementari e a fare anche un po' da cerniera sui problemi che le
persone vivono, oltre ai momenti delle cure, soprattutto quando non
si tratta più di cure acute ma di sostegno e di mantenimento delle
terapie. Le associazioni svolgono questo ruolo e bisognerebbe
capire se attraverso loro possiamo raggiungere anche questo
bisogno, o quantomeno capire meglio. Rispetto all'interpellanza
l'impegno è quindi quello di risentire le persone che all'interno
dell'azienda si stanno preoccupando di dare una risposta a questi
problemi, e di collaborare, attraverso la convenzione con la
Regione Piemonte e con la Città della Salute, per capire se e come
le famiglie che hanno bisogno di queste attenzioni hanno trovato
risposta attraverso le associazioni, per capire come potremmo
raggiungere queste ultime per sostenerle e aprire con loro comunque
una collaborazione onde migliorare l'attuale situazione.
Da parte mia e da parte nostra come Governo c'è quindi l'impegno
di approfondire meglio i contenuti della delibera, di valutare
insieme alle persone che hanno un'esperienza e hanno lavorato in
questi anni come sostenere questo tipo di iniziativa al fine di
migliorare la situazione attuale. Se possibile, collega Guichardaz,
le chiederei anche di segnalarci eventualmente le persone che
possono essere sentite per valutare i percorsi che hanno avuto e le
criticità che hanno dovuto sostenere, in modo da prepararci e
lavorare per far sì che altre famiglie possano essere meglio
seguite, se è possibile superare questo problema.
Presidente -
Ha chiesto la parola il Consigliere
Guichardaz per la replica; ne ha facoltà.
Guichardaz (PD-SIN.VDA) -
Premetto che io conosco quasi
nulla di questi argomenti, mi sono fatto un po' collettore di
esigenze che ho raccolto con grande rispetto, quindi non ho
competenze specifiche in questo ambito. Capisco che magari a volte
le richieste arrivano da persone in sofferenza già molto provate
anche da sofferenze personali, però qui non credo che ci sia una
richiesta da parte degli interessati di una particolare attenzione
in termini di sostegno economico oltre ai sostegni che in qualche
maniera già si danno direttamente ai malati, non tanto ai parenti,
quanto della presa d'atto di un problema.
Ripeto, ho cercato queste associazioni su internet e ne ho
trovato solo una riconosciuta a livello nazionale. Tali
associazioni, che io personalmente non conosco, fanno un'azione di
forte supporto e spesso si sostituiscono anche alle necessità che
il pubblico non è in grado di erogare. È questo il motivo per cui
l'associazionismo - che in questo caso coadiuva e, oltre a
coadiuvare, spesso e volentieri supplisce - deve essere
riconosciuto, oltre che sollecitato in un'ottica anche proprio di
maggiore diffusione delle informazioni. Il problema che mi facevano
rilevare è che rispetto a questo tema non c'è... non dico una
disponibilità, ma non c'è un accordo di distribuzione del materiale
informativo e di altro, mentre con altre associazioni, che sono
addirittura
partner
, che sfruttano il marchio dell'USL e che
fanno spesso iniziative insieme, ci sono invece eventi e
collaborazioni che spesso vengono messi in atto. Da quello che mi
dicono queste associazioni addirittura forniscono appartamenti
gratuiti per settimane - se non addirittura per mesi - e sono i
volontari che puliscono e rimettono a posto. È quindi una grossa
rete che è bene che venga assolutamente riconosciuta, implementata
e in qualche modo appoggiata.
Ripeto: non ho grandi contatti, né con le associazioni, né
rispetto a questo tipo di patologia, ma mi farò portatore, per
quanto possibile - in alcuni altri casi ci siamo già mossi in
sinergia, in un'ottica di collaborazione - di queste necessità.
Appena possibile le farò incontrare o comunque le segnalerò le
persone che possono raccontare anche questo disagio e i problemi
che avvertono e che vivono.
