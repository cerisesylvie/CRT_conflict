Classificazione
ASSISTENZA SOCIALE
Politiche giovanili



Oggetto del Consiglio n. 626 del 27 maggio 2021 - Resoconto
OGGETTO N. 626/XVI - Interpellanza: "Azioni volte a
verificare la rispondenza della programmazione della Cittadella dei
Giovani agli obiettivi della legge regionale 12/2013".
Bertin (Presidente) -
Punto 36 all'ordine del giorno. Per
l'illustrazione, consigliere Manfrin.
Manfrin (LEGA VDA) -
Come già anticipato ieri torniamo
sulla
vexata quaestio
della programmazione della Cittadella
dei Giovani. Mi permetterà un piccolo
excursus
anche sul
panorama politico nazionale, Assessore, per iniziare questa
interpellanza. Cominciamo con il dire che possiamo fare e discutere
questa interpellanza, perché ancora non ci è stata tolta la libertà
di parola da certi disegni di legge vari, sponsorizzati da super
influencer
che, mentre promuovono la censura delle idee
altrui, gridano alla censura delle proprie.
Questa iniziativa nasce dalla presa visione di una serie di
progetti promossi e sostenuti dalla Regione e dal CSV, oltre che
dal competente Ministero. Caso vuole che quando si è parlato di CSV
il responsabile ci disse tutto entusiasta che avevano fatto una
serie di progetti, quindi ho chiesto: "vediamo questi progetti" ed
effettivamente ce li ha trasmessi.
Ho deciso di capire in quale maniera venivano utilizzati questi
fondi pubblici relativi a questi progetti, che sappiamo alcune
organizzazioni spesso legate a doppio filo con la politica
utilizzano in maniera spesso disinvolta. Ho letto di numerosi
progetti che oserei definire bislacchi, ma questo progetto nello
specifico mi ha colpito in particolar modo. Cominciamo dal titolo:
"Generi in movimento, storie e riflessioni per educare le
differenze e contrastare gli stereotipi di genere". Mi sono
chiesto, leggendo il titolo di questa iniziativa, quali siano
questi stereotipi di genere da contrastare. Probabilmente, anche
ampliando il nostro sguardo al panorama politico nazionale, saranno
quegli stereotipi che affermano che nasciamo uomini o donne, oppure
quelli che affermano, immagino con terribile avventatezza, che per
procreare un bambino serve un uomo e una donna. Qualcuno potrà
probabilmente sorridere di fronte a queste affermazioni, ma Gilbert
Chesterton nel 1905 preconizzava questa situazione scrivendo che
"fuochi verranno attizzati per testimoniare che due più due fa
quattro e spade verranno sguainate per dimostrare che le foglie
sono verdi d'estate". Così allo stesso modo riaffermare queste
banalità oggi risulta un atto quasi rivoluzionario.
Apprendo dalla documentazione che è stata trasmessa che questo
Festival delle Ragazze ha visto numerosi appuntamenti e ospiti
susseguirsi per diversi mesi. Nelle intenzioni questo festival
dovrebbe combattere gli stereotipi di genere e promuovere le pari
opportunità, scardinare
cliché
e discriminazioni. La messa
in pratica però mi è sembrata molto aderente a questi principi, in
altro abbastanza discordante con quanto affermato.
Partiamo con la promozione del femminismo che viene affermata in
questo progetto e dalla presentazione del libro "Rivoluzione Z:
diventare adulti migliori con il femminismo", di Giulia Blasi. In
questa pregevole opera presentata sulla piattaforma della
Cittadella e finanziata con soldi pubblici, possiamo leggere: "Per
sciogliere questi dubbi e raggiungere una forma di autocoscienza,
il femminismo è tuttora uno strumento importante, efficace,
illuminante, perché il patriarcato è tutt'altro che scomparso dalla
nostra società". Una frase direi illuminante e ho dovuto purtroppo
anche concentrare la mia attenzione su quanto affermato, perché
evidenzia quali sono le teorie che stiano dietro questo libro,
ovvero quelle del femminismo radicale il quale, a differenza per
esempio di quello liberale, crede nell'esistenza di un patriarcato,
ovvero un sistema di oppressione secolare che costringe uomini e
donne in categorie, considera le donne come classe oppressa
storicamente dagli uomini e crede in una società rivoluzionaria
femminista progredita tecnologicamente, nella quale si potrà
abbracciare una sessualità polimorfa, non basata sul sesso
riproduttivo, non necessariamente eterosessuale e monogama. Parla
apertamente di rivoluzione, pensa che il fallimento della
rivoluzione socialista, ad esempio, sia dovuto al fatto che non si
è riusciti a eliminare la famiglia e la repressione sessuale,
attuando una operazione riformista più che rivoluzionaria. Il
femminismo radicale rifiuta la famiglia come istituzione e il
matrimonio e si batte per l'eliminazione del genere. Sono tutti
elementi questi che ritroviamo nel dibattito parlamentare nazionale
che oggi è in discussione, con cui ho evidentemente iniziato la
presentazione di questa interpellanza.
Sono sicuro che a questo punto qualcuno potrà sollevare il
sopracciglio, ma immaginate, se ci riuscite, cosa sarebbe accaduto
se la Cittadella dei Giovani e i fondi pubblici fossero stati
impegnati per l'obiettivo opposto, ovvero la diffusione del
maschilismo o la diffusione della tesi del maschilismo radicale. Io
temo che tutta la libertà di espressione che una certa Sinistra ha
evocato ed evocherà sicuramente a seguito di questa interpellanza -
ho già visto qualche bel
post
su
Facebook
- sarebbe
svanita per lasciare posto ad un processo sommario a cui la santa
inquisizione non avrebbe nulla da invidiare.
Andiamo però avanti con quanto presentato. Le stesse tesi, con
poca variazione sul tema, si possono leggere su un libro di Lorenzo
Gasparrini, e qui correggo un refuso sul nome riportato
sull'interpellanza, che si definisce
blogger
e attivista
antisessista e presenta questo libro perché si intitola "Perché il
femminismo serve anche agli uomini". Sul riassunto possiamo leggere
che l'autore ci propone un'alternativa a partire dalle riflessioni
fondamentali dei movimenti femministi. La maggior parte dei
problemi personali, relazionali e professionali che gli uomini
hanno derivato da quello stesso sistema patriarcale gerarchico e
che i femministi hanno descritto e analizzato.
Non manca la presenza del collettivo teatrale La Furibunda,
sulla cui pagina Facebook si possono leggere pregevoli interventi
quale quello dal titolo "Come si intersecano sessismo e
precariato?", oppure "Lo sciopero femminista e transfemminista"
dell'8 marzo", o ancora "Le grandi campagne a supporto delle
lavoratrici del sesso".
Non può mancare il libro di Emanuela Abbatecola "Pink is the new
black" che ci presenta l'insidioso mondo degli stereotipi di genere
nella scuola dell'infanzia, vera piaga sociale del nostro tempo,
come potete immaginare. Oppure un bel laboratorio di libri a
fumetti per bambini e ragazzi senza stereotipi di genere, anzi,
"bambin e ragazz senza stereotip di gener" come direbbe Cattivik,
così è riportato sul progetto che ci viene trasmesso.
Arriviamo alla fine di questo progetto, ovvero la ciliegina
sulla torta, la presenza di Porpora Marcasciano, transessuale
storica attivista trans, attuale presidente del Movimento Identità
Trans. Questo ospite d'eccezione, presente in uno spazio pubblico
finanziato con soldi pubblici, la Cittadella dei Giovani, ad adulti
e minori ha portato libri di pregevole fattura quali: "Antologaia",
"L'aurora delle trans cattive" e l'indimenticato "Tra le rose e le
viole. La storia e le storie di transessuali e travestiti". In
tutto questo non dobbiamo dimenticare che il MIT, ovvero il
Movimento Identità Trans, è una delle associazioni più importante
del movimento LGBT italiano e dall'88 ha iniziato a occuparsi di
tematiche politiche, fino al 1995 quando Marcella Di Folco, leader
e presidente dell'associazione, è diventata consigliere comunale di
Bologna; diciamo che può essere considerata una associazione
politica a tutti gli effetti.
Ma per quale motivo ho dovuto riassumere tutto questo? Perché
oggettivamente - le motivazioni che ho espresso nelle premesse di
questa interpellanza, credo che siano abbastanza chiare - non
ritengo che queste attività siano in linea con quanto previsto con
gli obiettivi della legge 12 del 2013; ne abbiamo parlato già
diffusamente: la carta dei servizi, gli articoli e quant'altro. Ma
soprattutto ritengo che organizzare, così come ho già avuto più
volte modo di evidenziare, iniziative pseudo culturali che in
realtà nascondono finalità politiche o addirittura movimenti
politici che propagandano le proprie idee in spazi pubblici non
debba essere di competenza della Cittadella, finanziata con fondi
regionali e comunali, né tantomeno meriti di essere sostenuta con i
soldi delle tasse di tutta la nostra collettività che per larga
parte non si riconosce nemmeno in quanto presentato. Mi permetto
inoltre, Assessore, di evidenziare che alcune di queste iniziative
vengono rivolte persino, come ho già detto prima, a bambini e
ragazzi con un'azione di propaganda di cui certo non abbiamo
bisogno.
Per questo motivo, Assessore, le chiedo, per mezzo di questa
interpellanza, in quale modo l'evento o la serie di incontri e di
presentazioni organizzati e programmati dalla Cittadella sia in
linea con gli obiettivi previsti dalla legge 12 del 2013 e se sia
intenzione dell'Amministrazione regionale intervenire con una
verifica sulla programmazione della Cittadella dei Giovani. Credo
che su questo punto lei abbia già ampiamente risposto ieri, ma sono
ansioso di conoscere anche la sua opinione su questo tema.
Presidente -
Per la risposta, l'assessore Caveri.
Caveri (VdA Unie) -
Il tema che lei solleva è molto
delicato, perché uno deve camminare sul filo del politicamente
corretto, quindi se uno si sbilancia diventa cattivo e se si
sbilancia dall'altra parte troppo bravo; non è facile. Leggevo
l'altro giorno di una cantante americana che ha detto che lei è non
binaria, quindi non è né uomo né donna, per cui non bisogna
rivolgersi a lei né con il "lei", né con il "lui" ma con il "loro",
che dal punto di vista semantico è anche una cosa abbastanza
curiosa. Ciò detto io sono rispettoso di qualunque posizione, nel
senso che io sono un libertario per natura e quindi è del tutto
evidente che ciascuno della propria vita, finché rispetta le leggi
e può affermare i propri diritti, è giustissimo che lo possa
fare.
Naturalmente mi sono informato. Non c'ero tra il pubblico, ma mi
sono informato ed effettivamente in questo progetto "Generi in
movimento" il dato di partenza è la serietà degli interlocutori che
però l'hanno proposta: il Centro servizi per il volontariato e il
Ministero del lavoro e delle politiche sociali; adesso non ho avuto
tempo di andare a vedere chi era ministro all'epoca e non vorrei
che poi si creassero degli imbarazzi, perché con il
turnover
dei ministri attuali non sappiamo bene chi possa averlo fatto.
Se uno legge la carta dei servizi, si può dire che con tutte
queste materie, essendo talmente vasta la
mission
della
Cittadella (la formazione, l'orientamento, la partecipazione
giovanile, arte e cultura, prevenzione del disagio giovanile,
promozione dell'agio, anche questo "agio" è nuovo, la
socializzazione, l'inclusione, l'integrazione sociale con
particolare riferimento ai fattori critici e le condizioni di
rischio) in realtà si può far di tutto, bisogna essere onesti tra
di noi. Io personalmente credo che il problema di fondo sia quello
che evocavamo ieri, cioè io non entro nel merito di questa cosa
proposta da Dora Donne, ognuno può avere la propria opinione, non
so neanche quanto pubblico poi abbia seguito questa manifestazione,
perché io credo che poi a un certo punto sarà anche interessante
capire l'
appeal
di tutta una serie di manifestazioni.
Per cui io la cosa che mi sento di dire, senza entrare nei
particolari, anch'io so tutto oramai su Giulia Blasi, su
quell'altra persona che lei ha evocato, Porpora Marcasciano di cui
tra l'altro sono anche andato a leggere degli scritti, ripeto, per
me è tutto legittimo. Il problema di fondo è che non ci sia, detto
volgarmente, un colpo al cerchio e un colpo alla botte. La logica
del pluralismo sta nel fatto che tu puoi affermare la presenza di
qualunque tipo di fenomeno sociale, anche quelli molto
borderline
, molto problematici, perché poi i racconti che
vengono fatti sono posizioni ideologiche molto forti, molto
significative. Sul
gender
oggi ci sono discussioni di
grandissimo spazio che talvolta mi mozzano il fiato, rispetto a
un'educazione un po' tradizionale che ho avuto, però devo dire che
ognuno, secondo l'articolo 21 della Costituzione, è libero di
potersi esprimere.
Un problema diverso è invece la questione che evocavo ieri.
Esiste questo comitato che si riunirà a metà giugno, nel quale io
mi permetterò di avere anche dei dati sul successo delle
manifestazioni, almeno dal periodo in cui io ho assunto questo
incarico, perché ovviamente me ne faccio carico. Dall'altra è
chiaro che la verifica sulla programmazione della Cittadella dei
Giovani degli anni a venire, dei mesi a venire almeno, perché sugli
anni la politica è sempre una cosa incerta, è chiaro che deve
consentirci, senza avere visioni ideologiche né da una parte né
dall'altra, ma ci vuole. Per camminare sul filo del politicamente
corretto, che poi vuol dire semplicemente in un luogo pubblico
consentire a tutti di potersi esprimere, quindi chi a favore di
determinate cose deve poter avere la possibilità di farlo, ma
devono avere la possibilità di farlo anche quelli che la pensano in
maniera diversa.
Credo che alla fine questo sia il messaggio che mi permetto di
dire, per cui vi assicuro che l'attenzione alla programmazione
della Cittadella, visto che noi siamo fra i finanziatori cospicui,
dovrà essere quella di avere l'equilibrio che è necessario. Il che
vuol dire marciare in una direzione che vada esattamente nel
principio stesso della nascita della Cittadella, cioè questa carta
dei servizi in realtà offre ampi spazi, ma questi spazi devono
essere equilibrati e pluralisti.
Presidente -
Per la replica, consigliere Manfrin.
Manfrin (LEGA VDA) -
Assessore, lei correttamente ci dice
che l'attività di diffusione di certe idee è assolutamente
legittima, e su questo ovviamente non posso assolutamente darle
torto, essendo un convinto assertore dell'articolo 21 della
Costituzione che tutela la libertà di espressione del pensiero,
evidentemente anche nei confronti di alcuni disegni di legge
censori che si vogliono provare in questo periodo. Però vede, c'è
una differenza fra avere la libertà di poter portare avanti e
mettere a conoscenza più persone possibile, con le proprie forze,
delle idee, qualsiasi esse siano in un ambito di legalità
ovviamente, un'altra è utilizzare spazi e fondi pubblici per fare
della propaganda politica. Perché il problema è che nella scheda
progetto che lei avrà modo di leggere, vedrà che i destinatari sono
famiglie, insegnanti, educatori, operatori sociali, studenti della
facoltà di Scienze della formazione primaria. Noi a studenti della
facoltà di Scienze della formazione primaria offriamo una
formazione di questo tipo? "Bambin e ragazz dai 3 ai 18 anni";
purtroppo è scritto nella scheda "bambin e ragazz", perché è giusto
e ci mancherebbe altro che qualcuno si sentisse offeso perché viene
definito donna o uomo; dai 3 ai 18 anni!
Questa presentazione di libri sui transessuali, queste idee sul
femminismo radicale che vedono gli uomini con un certo odio, e c'è
anche scritto nella breve descrizione del progetto: "Il progetto ha
l'obiettivo prioritario di sollecitare la riflessione critica sul
significato mistificatore e la strumentalizzazione degli stereotipi
di genere, allo scopo di diffondere una cultura che valorizzi la
differenza individuale, contrasti la violenza maschile contro le
donne"; cioè, si individua l'uomo quale problema unico e latore di
violenza.
Quello che noi riteniamo invece e che abbiamo sempre detto - lei
correttamente, Assessore, ci ha sempre spiegato che bisogna
garantire un pluralismo di idee all'interno della Cittadella, però
io questa visione gliela contesto, l'ho contestata la volta scorsa
e la contesto anche adesso - è che secondo noi, non va garantito un
pluralismo di idee.
In primis
perché sappiamo benissimo e
l'ho vissuto sulla mia pelle, Assessore, perché io, insieme ai miei
colleghi, ho cercato di presentare un libro in Cittadella, ma mi è
stata tolta di imperio la sala dal Sindaco di Aosta ai tempi e la
Cittadella me l'ha negata. Era un libro di Jean Raspail, non era un
pericoloso trattato di non so quale elaborata teoria nazista, era
un romanzo peraltro. Ma quello che noi riteniamo sia opportuno è di
evitare che la politica approdi in Cittadella e la propaganda
politica, mascherata da temi sociali, piuttosto che educazione alle
differenze e quant'altro, possano essere trasportate e possano
essere utilizzati quale veicolo gli spazi pubblici.
Come giustamente lei ha ricordato e come ho sempre modo di
ricordare anche io, la Cittadella si finanzia e si sostiene con
circa mezzo milione di euro di fondi pubblici. Sappiamo benissimo,
spesso ce l'hanno insegnato i gestori da che parte politicamente
pendono e quali siano le loro preferenze, la libertà di schierarsi
dalla parte che si ritiene più opportuna appartiene a ciascuno,
questo però non deve ricadere sull'attività che si gestisce per il
pubblico, perché le posso assicurare che se domani il gestore della
Cittadella cominciasse a presentare tutta una serie di conferenze
che invece si iscrivono nell'ambito di una certa altra idea
differente politica, probabilmente avremmo le barricate di fronte
alla Cittadella.
Assessore, ho apprezzato peraltro anche la sua ironia su
Twitter
sulla questione di Biancaneve, che credo che possa
essere ascritta anche a questo filone: Biancaneve che purtroppo
deve essere censurata, perché il bacio del principe non è
consensuale e quindi bisogna censurare una favola. Io credo che
nell'incontro che si terrà con questo tavolo interistituzionale, di
cui mi auguro di poter poi chiedere anche magari un resoconto
piuttosto che le risultanze, si tratti anche di questi temi. Fatta
salva la libertà di ciascuno di portare avanti le idee che ritiene
più opportune, evidentemente quelle di portarle in spazi pubblici
sostenuti da fondi pubblici riteniamo che sia assolutamente
deleteria per tutti.
