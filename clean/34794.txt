Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 2483 del 21 giugno 2012 - Resoconto
OGGETTO N. 2483/XIII - Interpellanza: "Annullamento della
gara d'appalto per la gestione del Centro regionale di trattamento
del siero di Saint-Marcel".
Interpellanza
Richiamato il provvedimento dirigenziale n. 2273 in data
24/05/2012 recante diniego di approvazione dell'aggiudicazione
provvisoria in favore della ditta ISECO S.p.A. e della ditta Negri
S.r.l. e conseguente revoca della procedura di gara per
l'affidamento in concessione del servizio di gestione del centro
regionale di trattamento del siero di Saint-Marcel;
Richiamata la deliberazione della Giunta regionale n. 1159 in
data 1° giugno 2012 recante proroga della validità del contratto in
essere con la società ISECO S.p.A. di Saint-Marcel per la medesima
gestione dal 1° giugno 2012 fino al 31 gennaio 2013;
Ricordato che la società ISECO opera già in regime di proroga
dal mese di settembre 2011 a causa del ritardo con cui sono state
avviate, da parte dell'amministrazione regionale, le procedure di
aggiudicazione del centro in relazione alla scadenza della
precedente convenzione;
Preso atto che l'annullamento della gara e l'avvio di una
nuova procedura d'appalto, così come la proroga della concessione
all'attuale gestore per parecchi mesi, comportano un esborso
supplementare per l'amministrazione regionale;
i sottoscritti Consiglieri regionali
Interpellano
l'Assessore competente per conoscere:
1) quali sono le motivazioni per le quali non è stato
possibile affidare in gestione il centro regionale di trattamento
del siero di Saint-Marcel alla ditta risultata miglior
offerente;
2) quali sono le valutazioni dell'Assessore competente e
quelle della Giunta regionale in merito alla decisione assunta dal
dirigente della struttura competente in base alla quale una gara
d'appalto complessa e costosa viene annullata, pur in presenza di
offerte valide, rinviando a data da destinarsi l'affidamento
definitivo della gestione del centro e delle altre attività
connesse.
F.to: Chatrian - Giuseppe Cerise
Presidente
- La parola al Vicepresidente Chatrian.
Chatrian (ALPE)
- Grazie Presidente.
Più volte in questa legislatura ci siamo occupati di questo
dossier e più volte abbiamo denunciato i ritardi con cui
l'Amministrazione regionale ha preso in carico la scadenza del
contratto 2002-2009. L'obiettivo di questa iniziativa è duplice,
c'è una nuova proroga messa in campo dal Governo regionale qualche
settimana fa fino al 31 dicembre 2013, ma i nostri quesiti, come
dicevo, sono due: quali sono le motivazioni per le quali non è
stato possibile affidare in gestione il Centro regionale di
trattamento del siero di Saint-Marcel alla ditta risultata miglior
offerente e quali sono le valutazioni dell'Assessore, in quanto
c'erano delle offerte valide.
Faccio un passo indietro, cercando di spiegare cosa è successo
in questi mesi. Tante risorse messe in campo per preparare la gara
d'appalto, affidamenti esterni per mettere nero su bianco una
programmazione, tante risorse interne a livello umano messe in
campo per redigere la parte procedurale; nonostante questo, noi,
più volte, nel 2009-2010 avevamo sollecitato (le nostre armi sono
solo queste non avendo, noi, responsabilità di governo). Ma
l'obiettivo di questa iniziativa va oltre. Nell'agosto 2011 il
Governo regionale individua l'attività del Centro di essiccamento
del siero liquido prodotto dai caseifici in esercizio in Valle
d'Aosta quale servizio di interesse economico generale con un
importo annuo di X ed il 13 settembre 2011 si indiceva la gara
d'appalto a procedura aperta e si approvava il bando. Tre ditte
partecipano al bando e dopo i primi verbali dei mesi di
marzo-aprile, dopo le verifiche delle offerte si aggiudica
provvisoriamente alla ditta Idea Holding S.r.l. in virtù della
graduatoria che attribuisce una serie di punteggi. A maggio 2012
viene esclusa la prima ditta, il tutto viene aggiudicato in maniera
provvisoria alla ditta ISECO, e qui mi fermo, perché vorremmo
sentire le motivazioni dall'Assessore. Ci sono ancora due ditte in
campo che hanno avuto un loro parere positivo, ma non si ritengono
economicamente convenienti, quindi alla fine arriva il diniego di
approvazione di un'aggiudicazione provvisoria con l'azzeramento
dell'appalto, per poi indire un nuovo appalto, attraverso una nuova
proroga. Questa è la premessa che volevo fare anche per i
colleghi.
Vorremmo conoscere lo stato dell'arte; stiamo parlando di
ingenti risorse pubbliche, e l'obiettivo è di conoscere le
valutazioni e le motivazioni. Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
In merito alla prima questione sollevata, si rammenta che,
secondo quanto disposto dal decreto legislativo n. 163/2006,
l'aggiudicazione definitiva diventa efficace dopo la verifica del
possesso dei requisiti richiesti dalla legge per contrarre con la
pubblica amministrazione e questo è quanto è stato espletato. In
tal senso gli uffici hanno proceduto, verificando il possesso dei
requisiti generali in capo alla ditta aggiudicataria in via
provvisoria, constatando la non veridicità di quanto dichiarato. Si
fa presente che il disciplinare di gara prevedeva quanto segue: i
soggetti in carica devono dichiarare tutte le sentenze di condanna
e tutti i decreti penali di condanna intervenuti nei propri
confronti, e anche quelli che hanno ottenuto il beneficio della non
menzione. Se a seguito della verifica si riscontra che non sono
stati dichiarati i reati di cui sopra, la ditta sarà esclusa. Si
ricorda infine che la giurisprudenza amministrativa, nel caso di
omessa dichiarazione di una condanna penale, ritiene che la non
veridicità di quanto autodichiarato rilevi sotto un profilo
oggettivo e conduca alla decadenza dei benefici ottenuti con
l'autodichiarazione non veritiera, indipendentemente da ogni
indagine dell'amministrazione sull'elemento soggettivo del
dichiarante, e pertanto è legittimamente escluso dalla gara il
concorrente. In conclusione si ritiene ineccepibile la valutazione
adottata dalla struttura competente.
Per quel che riguarda il secondo punto, anche in questo caso si
ritiene corretta la valutazione adottata dal dirigente competente.
Nello specifico si ricorda che l'articolo 81 del decreto citato
prevede che le stazioni appaltanti possano decidere di non
procedere all'aggiudicazione, se nessuna offerta risulti
conveniente o idonea in relazione all'oggetto del contratto. Tale
principio è ripreso anche dall'articolo 6 del disciplinare di gara,
che recita che l'ente appaltante si riserva il diritto di non
procedere all'aggiudicazione della concessione, qualora nessuna
delle offerte sia ritenuta valida e conveniente a giudizio
insindacabile dell'amministrazione.
Due dati prima di entrare nel dettaglio: la base d'asta
dell'offerta era di 600.000 euro, constava di tre voci: canone
annuo a copertura dei costi complessivi di gestione 240.000 base
d'asta, canone annuo a copertura dei costi di manutenzione
straordinaria 80.000; canone annuo a copertura dei costi per
interventi di
revamping
280.000. Il concorrente aveva la
facoltà di presentare offerte in merito sulla base dell'importo a
base d'asta di 600.000 euro. L'eventuale offerta per un importo
superiore al 20 percento era ammissibile a seguito di una
circostanziata ed analitica relazione. Nel caso in questione, pur
prendendo atto dell'ammissibilità dell'offerta economica presentata
dalla ditta potenziale aggiudicataria del servizio a seguito
dell'esclusione della prima, la stessa non è stata ritenuta
conveniente. Tale spesa non è sostenibile da parte
dell'Amministrazione regionale, la quale non dispone interamente a
bilancio sul dettaglio competente dei fondi necessari. A fronte
pertanto di un'offerta in rialzo per più del 103 percento
dell'offerta base sul canone annuo di gestione, il dirigente non
aveva altra scelta se non escludere anche la seconda ditta in
graduatoria. La normativa comunitaria relativa ai servizi di
interesse economico generale è molto rigida ed esclude in maniera
perentoria la sovra compensazione del servizio. Anche in questo
caso la giurisprudenza amministrativa (Consiglio di Stato, 2
febbraio 2009 n. 526) supporta la valutazione adottata,
sottolineando che l'eccessiva onerosità del prezzo indicato
nell'offerta risultata aggiudicataria provvisoria e la mancanza di
risorse finanziarie per farvi fronte, costituiscono oggettivo
motivo di interesse pubblico tale da giustificare il diniego di
approvazione dell'aggiudicazione provvisoria. Per quanto riguarda
la non aggiudicazione alla terza concorrente, che aveva presentato
un'offerta interessante dal punto di vista economico, inferiore a
quella delle due ditte che la precedevano in graduatoria, si
ritiene corretta la valutazione del dirigente, in quanto la ditta
in questione riportava un punteggio pari a zero come capacità
tecnica ed un valore di punti 15,2 su 50 complessivi sul merito
tecnico dell'offerta. Si condivide pertanto anche in questo caso la
scelta di non aggiudicazione, tenuto conto della scarsa validità
tecnica dell'offerta presentata.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Non ci convincono le sue parole, Assessore, e non ci riteniamo
soddisfatti della sua risposta. Ci ha illustrato le stesse ragioni
che avevamo riscontrato nell'atto approvato dal Governo regionale e
nel provvedimento dirigenziale. L'obiettivo di questa iniziativa
era quella di avere delle delucidazioni in più, per capire come
avete valutato, e se il fatto di riprorogare per la terza volta
questo servizio è stato valutato attentamente, se è stato
registrato all'interno di tutta l'Amministrazione regionale e,
infine, se è conveniente quello che avete deciso. Non sto a
rileggere le parti salienti del provvedimento dirigenziale che
hanno motivato, giustamente lei, nella sua risposta, ci dice che le
due offerte successive alla prima (ISECO e Negri) erano offerte
valide, ma offerte che sono state valutate non vantaggiose
economicamente per la Regione. Il cuore del nostro quesito era
questo, lei non ha voluto svilupparlo e soprattutto non ha voluto
dirci qual è la sua posizione, ma si è limitato a leggere la
posizione dei due atti messi in campo nelle scorse settimane.
Ritorneremo su questo dossier, perché la sua risposta è
superficiale oltre che debole. Ci sarebbe piaciuto capire qual è la
strategia dell'Amministrazione, perché non è stato conveniente
aggiudicare alla seconda ed alla terza ditta, cosa si mette in
campo per i prossimi 18 mesi, quanto risparmierà il sistema
pubblico su questo servizio, se avete attentamente valutato, perché
queste offerte non sono economicamente vantaggiose per
l'Amministrazione per i prossimi vent'anni.
Ci saremmo aspettati una risposta anche secca, ma che dicesse: è
economicamente vantaggioso tornare in gara, rimettere in pista la
procedura aperta ed avremmo risparmiato dei soldi. Così non è
stato, ci dispiace e siamo basiti delle sue "non risposte", anche
su temi molto seri, molto blindati, dove si mettono in campo tante
risorse pubbliche.
Termino su quanto lei dice: avremmo dovuto mettere più risorse.
La nostra richiesta andava proprio in quel senso: avete valutato
che mettere più risorse in questo momento alla seconda o alla terza
ditta sarebbe stato positivo per i prossimi vent'anni, o avete
valutato che una nuova gara darà dei frutti diversi? A fronte di
questa domanda noi rimaniamo con tanti e tanti dubbi, forse più
ancora di quando abbiamo presentato questa iniziativa! Grazie.
