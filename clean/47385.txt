Classificazione
SANITÀ VETERINARIA E ZOOTECNIA
Sanità veterinaria



Oggetto del Consiglio n. 3660 del 23 maggio 2024 - Resoconto
OGGETTO N. 3660/XVI - Interpellanza: "Intendimenti in merito
alla futura modalità di gestione del canile/gattile
regionale".
Bertin (Presidente) -
Passiamo al punto seguente, il n.
41. Nel caso di quest'interpellanza, sempre in ragione dell'assenza
dell'assessore Marzi, si procede senza illustrazione con la lettura
della risposta fornita dall'Assessore e seguirà la replica
dell'interpellante. Si è prenotato il Presidente della Regione, ne
ha facoltà.
Testolin (UV) -
I consiglieri Sammaritani e Foudraz
interpellano per sapere quale sia l'intendimento del Governo in
ordine a quale sarà la modalità della futura gestione pubblica o
privata del canile/gattile regionale e, nel caso che tale scelta
sia già stata operata, con quali motivazioni.
Come correttamente riportato nel testo dell'interpellanza, la
convenzione per la gestione del canile/gattile regionale, approvata
con deliberazione della Giunta regionale 1628 del 6 dicembre 2021,
scadrà il 31 dicembre 2024.
Allo stato attuale, la competente struttura regionale,
"Prevenzione, sanità pubblica, veterinaria e sicurezza alimentare",
sta svolgendo le opportune verifiche e i necessari approfondimenti
con la Centrale Unica di Committenza, la CUC, per valutare la
procedura più corretta da seguire per l'affidamento della futura
gestione nel rispetto dei criteri di trasparenza, evidenza,
pubblicità e rotazione.
Nell'affidamento della gestione si darà importanza in via
prioritaria al benessere degli animali ricoverati nella struttura
regionale, per poi valutare anche l'aspetto relativo ai costi di
gestione.
La seconda domanda, "Se sia costituita o se stia operando la
Commissione regionale dei diritti per gli animali di affezione": la
legge regionale 37/2010 prevede all'articolo 30 la costituzione di
una Commissione regionale dei diritti degli animali di affezione
con la funzione di organo consultivo sulla corretta applicazione
della legge stessa e per l'individuazione di strumenti atti a
tutelare gli animali o di strategie d'intervento, nel caso di
insorgenza di problematiche legate al randagismo e alla convivenza
degli animali con l'uomo.
All'atto d'approvazione della legge, si era ritenuto di
costituire il solo Comitato tecnico di monitoraggio previsto dalla
convenzione di affidamento del canile/gattile regionale.
Il Comitato si riunisce, in presenza o a distanza, ogni
qualvolta si verifichino specifiche necessità o su richiesta di uno
qualsiasi dei componenti, per tutelare gli animali, definire
strategie d'intervento e nel caso d'insorgenza di problematiche
legate al randagismo o al benessere degli animali stessi.
Oltre al dirigente della struttura Previdenza e sanità pubblica
veterinaria e sicurezza alimentare che lo coordina, il Comitato è
composto da un rappresentante dell'Azienda USL della Valle d'Aosta,
da un rappresentante dell'Ordine dei veterinari della Regione Valle
d'Aosta, da un rappresentante degli Enti locali della Valle d'Aosta
e da un rappresentante delle Associazioni protezionistiche degli
animali d'affezione.
Nell'ambito dell'avviata revisione della legge regionale sugli
animali da compagnia, si valuterà l'opportunità d'istituire un
tavolo con funzioni sia tecniche che di indirizzo e
programmazione.
Presidente -
Per la replica, il consigliere Sammaritani
ne ha facoltà.
Sammaritani (LEGA VDA) -
Prendo atto delle risposte. La
prima sicuramente è molto interlocutoria, con riferimento appunto
al discorso della convenzione che andrà rinnovata a fine di
quest'anno, quindi con l'inizio dell'anno prossimo. Ho capito che
non ci sono ancora delle indicazioni precise per quanto riguarda le
scelte che l'Amministrazione vuole farà e farà per il futuro,
quindi credo che sia un momento in cui è necessario riflettere
sulla necessità della tutela del benessere animale e quindi dare la
possibilità, a chi di competenza, di valutare con grande attenzione
le necessità per arrivare a una gestione del canile/gattile
efficace ed efficiente nel futuro.
Abbiamo visto, anche di recente, dei comunicati stampa da parte
della pubblica amministrazione: criticità ce ne sono, è sicuramente
importante arrivare a definire con grande attenzione questi
dettagli, che non sono affatto trascurabili.
Credo quindi che in questi mesi sarà importante tenere i
riflettori accesi su queste questioni; lo faremo senz'altro.
Per quanto riguarda, invece, l'applicazione dell'articolo 30
della legge 37, mi pare di capire, dalla risposta, che
effettivamente questa Commissione regionale di fatto non è stata
costituita, quindi inutile dire o chiedere quante volte si è
riunita, con quali modalità eccetera, perché è stato invece riunito
questo Comitato tecnico di monitoraggio.
In realtà la Commissione avrebbe avuto una funzione un poco più
ampia, proprio sull'applicazione della legge 37, quindi credo che
disattendere l'articolato della legge, o comunque non applicarla,
non sia una scelta così ottimale.
Credo che effettivamente, come è stato accennato, la riflessione
sulla revisione della legge sia importante e proprio in
quest'ottica credo che sarebbe opportuno aprire dibattiti anche su
queste problematiche: con le interpellanze che abbiamo fatto in
questi mesi, abbiamo potuto notare che l'applicazione della legge
37 non è stata così efficace e puntuale.
Credo quindi che come sempre, una questione sia quella di
scrivere le leggi, altra questione poi è quella di applicarle
correttamente e far sì che siano efficaci, efficienti e, appunto,
la Commissione prevista dall'articolo 30 aveva proprio questa
funzione.
Speriamo che da un lato si vada a modificare, integrare e
revisionare questa legge 37 e aggiornarla all'attualità, visto che
è del 2010, quindi è tempo che questo venga fatto, d'altro lato
magari, se possiamo imparare qualcosa dal passato, cerchiamo di
scriverle le leggi ma poi anche di renderle operative, applicarle e
soprattutto dare rilevanza a quegli organi, come appunto era questa
Commissione, o, comunque come si ha come finalità quando si
stabiliscono per esempio delle clausole valutative, di far sì che
poi si vada a verificare se la legge funziona, come funziona,
quanto funziona, se ha senso che esista la legge o non esista, se
ci siano delle modifiche da fare.
Questo dovrebbe essere un punto di riferimento importante che il
legislatore dovrebbe sempre tenere presente: la manutenzione
normativa è fondamentale per far sì che le leggi siano quelle che
servono, quando servono e per le cose a cui servono.
Questo è un tema più generale ma comunque, anche in questo caso,
abbiamo visto che effettivamente c'è del lavoro da fare.
