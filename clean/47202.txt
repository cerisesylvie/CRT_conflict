Classificazione
ASSISTENZA SOCIALE
Disabili
TRASPORTI E VIABILITÀ
Trasporti



Oggetto del Consiglio n. 3496 del 3 aprile 2024 - Resoconto
OGGETTO N. 3496/XVI - Interpellanza: "Risoluzioni alle
criticità relative agli annunci vocali a bordo degli autobus al
fine di garantire l'accessibilità universale".
Bertin (Presidente) -
Punto n. 37. Consigliere Marquis,
ha facoltà di intervenire.
Marquis (FI) -
Torniamo sulle criticità riscontrate circa
gli annunci vocali a bordo degli autobus: è un argomento, questo,
che era già sottoposto in Consiglio regionale dal collega Lucianaz
con un'iniziativa ai primi dell'anno 2024.
In quell'occasione, l'Assessore si era assunto l'impegno di
risolvere questa problematica e riteniamo che, soprattutto in un
momento in cui non abbiamo la possibilità di utilizzare la
ferrovia, che tutto il trasporto pubblico locale è un trasporto
pubblico su gomma, il fatto che ci siano delle situazioni in essere
come queste credo che non vadano bene e diano anche, al di là di
una disfunzionalità, una cattiva immagine di quello che è la
pubblica Amministrazione della Valle d'Aosta.
Sono sostanzialmente degli annunci che sono inascoltabili in
tutta una serie di situazioni, non stiamo parlando solo di accento;
faccio due esempi: Corso XXVI Febbraio viene annunciato Corso X, X,
V, I Novembre; via IV Novembre a Pont-Saint-Martin è Via I, V
Novembre.
Chi sale sul pullman, ascolta delle cose così e credo che dica:
"Ma cosa sta succedendo qui?".
Non credo che sia una questione che abbia delle così grosse
difficoltà e soprattutto c'è anche un problema di inclusione
sociale. Ci sono delle casistiche, ad esempio, dove ci sono degli
ipovedenti che si dovrebbero avvalere di questi annunci per poter
avere facilitata la fruizione del mezzo, ma non sono neanche in
grado di capire qual è la fermata.
Sì, è solo un accento però cambia sostanzialmente poi il
significato della parola, in quel caso.
Dopo tre mesi che è stata fatta quest'iniziativa, che era stato
preso un impegno specifico di affrontare questo problema, si chiede
come mai ancora oggi non ci sia nessun segnale sul campo di una
correzione di queste situazioni che porterebbero comunque a
migliorare quantomeno la qualità del servizio.
Presidente -
Risponde l'assessore Bertschy.
Bertschy (AV-VdA Unie) -
Capisco che si tenda di far
passare l'idea che il problema non sia stato preso in carico,
invece il problema è stato preso in carico: per dare una soluzione
completa e non intervenire puntualmente, è stato richiesto
dall'Assessore, per conto dell'Amministrazione regionale, di
ripartire; ci sono circa 2.200 fermate in salita e in discesa da
considerare, l'80% di queste fermate ha una pronuncia in francese,
il 15% in italiano, il 5% in tedesco per semplificare. La richiesta
che è stata fatta è stata quella di ripensare, dare un servizio
ottimale, aderente alle aspettative e all'esigenza che abbiamo
immaginato e rappresentata prima dal consigliere Lucianaz, poi
dalla consigliera Minelli e oggi da lei. Quello che è stato
richiesto di fare è ovviamente una pronuncia corretta dei toponimi
e una pronuncia per esteso in forma completa. Raccontava adesso lei
diciamo ironizzando dei toponimi che, per esigenza di sintesi, sono
normalmente gestiti dai sistemi con varie forme di abbreviazione,
acronimi e sintesi, "INF" al posto di inferiore, "PSM" al posto di
Pont-Saint-Martin e via di seguito.
Questa soluzione è stata ristudiata, sono state individuate le
modalità per provare a dare una soluzione completa, che si sta
mettendo in esercizio; si confida che questo lavoro si completi
nelle due-tre settimane a venire.
L'attuale modello è basato su un concetto di vocalizzazione
equivalente: in altre parole, ogni toponimo sarà gestito attraverso
una codifica a sé stante, campo aggiuntivo del DB, in cui la forma
scritta delle fermate, anche se ortograficamente distorta, possa
essere interpretata dal sistema di digitalizzazione in forma
corretta, sotto il profilo della pronuncia e della completezza di
scrittura.
Tale accorgimento ha comportato una rivisitazione estesa e
invasiva verticale della piattaforma del sistema al fine di
preservarne immutate le caratteristiche di elevata integrazione e
automazione, unitamente ad altre caratteristiche lo rendono
estremamente evoluto e, speriamo, nella forma attesa da tutti.
È stato ripensato in maniera intera, perché ci saranno poi delle
manutenzioni nel tempo da fare, quindi va adottato un modello che
possa essere poi completamente mantenuto, perché ci saranno magari
poi da inserire nuove fermate, e farlo indicazione per indicazione
avrebbe comportato una differente pronuncia e differente, magari,
anche vocalità nel tempo.
Ricordo che ad oggi la Regione non ha né pagato completamente
quello che è l'impegno dell'opera, che non è collaudata, quindi
stiamo lavorando per risolvere anche questi problemi nella maniera
migliore.
L'informazione che posso dare è che sono in corso di risoluzione
e speriamo che nelle prossime due o tre settimane questo vada nella
direzione di dare soddisfazione a tutti quanti.
Nel tempo, non mi ricordo chi allora seguiva queste attività, ma
ricordo bene che semplicemente per far pronunciare nella maniera
giusta qualche stazione ferroviaria in Valle d'Aosta, era dovuto
passare molto tempo.
Qui sicuramente c'è un problema, un problema che è dato dalla
peculiarità del nostro territorio e che soprattutto la SIT, in
rappresentanza delle aziende, e l'azienda che sta realizzando il
servizio, si è presa in carico per cercare di dare la migliore
risposta.
Presidente -
Consigliere Marquis.
Marquis (FI) -
Nell'illustrazione, quando si è detto che
il problema non è preso in carico, è perché sostanzialmente non è
stato risolto: questa era la deduzione a cui si è arrivati, perché
si ritiene che non sia una questione di così rilevanza da non poter
essere affrontata nell'arco di un trimestre.
È vero quello che ha detto lei, che non è stato né pagato ancora
né collaudato, però c'è già un'evidenza, perché parliamo anche noi
non solo con i fruitori dei servizi, però anche chi utilizza i
mezzi, chi esercita l'attività, riferisce delle situazioni che
vengono vissute.
Sono state installate due cose: questa cosa qui audio e
l'emettitrice dei biglietti.
Le emettitrici dei biglietti le hanno montate sottosopra,
l'audio non funziona, quindi c'è già un primo elemento di rilievo,
al di là se è stato pagato o non pagato, se è stato collaudato o
non collaudato. Vuol dire che su due cose che sono state installate
sul sistema di trasporto pubblico sui pullman, tutte e due hanno
dei grossi problemi.
Una non pronuncia, non si riesce neanche a capire quali siano le
fermate, e l'altra - come le dicevo - montata sottosopra; ancora
adesso mi risulta che non sempre queste validatrici siano in
servizio sulla linea, ci sono anche dei momenti in cui non
funzionano, quindi ci sono dei problemi che sono dei problemi
seri.
Il problema serio non è che si risolva dicendo: "Non abbiamo
collaudato", perché fa strano che si comprino due cose e ce ne
siano due che non funzionano, una comprata in Turchia, questa non
so se è la medesima ditta fornitrice. Certo è che se parliamo di
bilinguismo in Valle d'Aosta e poi andiamo a fare delle
acquisizioni ancora di
software
da persone che non parlano
nemmeno l'italiano, questo diventa ancora tutto più complicato.
Pertanto, aspettiamo che venga risolto il problema, monitoreremo
ancora con attenzione, speriamo che le sue parole trovino
attuazione e che nell'arco delle prossime settimane si possa
definitivamente superare questa questione.
