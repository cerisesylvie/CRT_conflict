Classificazione
FINANZA REGIONALE E LOCALE
Finaosta



Oggetto del Consiglio n. 2157 del 12 gennaio 2023 - Resoconto
OGGETTO N. 2157/XVI - Interpellanza: "Disponibilità del fondo
di rotazione regionale istituito presso Finaosta per la concessione
di mutui agevolati a favore della prima abitazione e tempistiche di
definizione delle istruttorie delle relative domande".
Bertin (Presidente) -
Punto numero 38. Illustra il
consigliere Marquis.
Marquis (FI)
- Abbiamo presentato questa iniziativa a
seguito dei dati che sono stati riscontrati nell'ambito della
discussione della Finanziaria, relativamente ai mutui che sono
stati sostanzialmente autorizzati da quando è stata ripresa la
ricezione delle domande nel mese di luglio.
Direi che dai dati che ci sono forniti c'è un segnale di ripresa
dell'attività, perché nel corso del 2022 sono state accolte 204
domande del contributo in conto interessi e quindi credo che questa
iniziativa per la quale abbiamo tanto discusso in Consiglio
Regionale abbia dato buoni risultati; anche la ripresa delle
domande di mutui tramite Finaosta alla fine del mese di novembre
ammonta a 123.
L'iniziativa che abbiamo posta è, per capire, a seguito di
questa ripresa dell'attività di ricezione delle domande; è stata
anche innovata la procedura di gestione attraverso l'innovazione
del regolamento e pertanto credo che alla luce di questa prima
esperienza di sei mesi ci possa essere già il tempo utile per
iniziare a fare una prima valutazione dei risultati della novazione
del regolamento e della gestione della procedura.
Pertanto la domanda posta nell'interpellanza è: "Quante delle
120 istanze che sono state avanzate di mutuo sono già state oggetto
di sottoscrizione di mutuo", cioè di completamento sostanzialmente
dell'iter della pratica e "Se si ritiene che con questo andamento
delle domande si possa, tramite rientri di fondi di rotazione, dare
continuità a questa azione e soddisfazione quindi alle esigenze
dell'utenza".
Presidente -
Risponde l'assessore Marzi.
Marzi (SA)
- Tutte le 147 domande istruite positivamente
tra le 155 complessivamente presentate dal primo luglio al 15
novembre hanno trovato immediata copertura finanziaria sul fondo di
rotazione dedicato. Sono state pertanto tutte ammesse a
finanziamento con provvedimento dirigenziale per un importo
complessivo di euro 22.157.500.
Tutte queste domande sono state istruite dall'Ufficio Mutui
Regionale nei tempi massimi dei 60 giorni previsti dalla
deliberazione 531 del 2022. Ricordiamo, come spesso è stato detto
in Consiglio, che prima non c'erano tempi in tal senso. 135
pratiche sono state trasmesse a Finaosta, mentre per dodici
pratiche sono state chieste integrazioni documentali.
Complessivamente, nei primi sei di attuazione della misura, come da
lei richiamato, tra luglio e dicembre, sono state presentate 200
domande, di cui 195 domande per la prima casa e 5 domande per il
recupero di fabbricati situati nei centri storici. In dettaglio
risultano trasmesse in Finaosta 135 pratiche con un tempo medio di
48 giorni, intercorrente tra la data di ricevimento della domanda e
la data di trasmissione in Finaosta.
97 richiedenti sono già stati convocati formalmente da Finaosta
per il primo colloquio istruttorio con un tempo medio di 57 giorni
intercorrente tra la data di presentazione della domanda e la data
di convocazione da parte di Finaosta.
Finaosta riferisce che i primi contratti saranno stipulati entro
circa un mese.
Considerato che la convenzione tra Regione e Finaosta prevede la
stipula di contratti di mutuo entro dodici mesi - ricorderà che
prima erano 18 - dalla data di trasmissione della documentazione a
Finaosta, le tempistiche previste dalla normativa di riferimento
sono quindi a oggi state ampiamente rispettate.
Nella seduta del 7 dicembre della II Commissione in sede
d'illustrazione della legge di Bilancio 2023-2025 ho evidenziato
come le richieste siano pervenute in quantità molto superiori alle
aspettative e che pertanto si sarebbe reso necessario prevedere
ulteriori fondi in sede di assestamento, in quanto le disponibilità
avrebbero presumibilmente soddisfatto le domande relative solo al
primo semestre 2022.
Lei era presente quel giorno in Consiglio, ebbi modo di leggere:
"Con particolare riferimento al primo punto, si evidenzia che la
riapertura dei termini per la presentazione delle domande di mutuo
per la prima casa, a decorrere dallo scorso mese di luglio, ha
avuto esiti appunto inaspettati, la misura risulta particolarmente
appetibile per le famiglie valdostane e il numero delle domande
supera di gran lunga le previsioni, tanto che, pure in assenza di
una sospensione che pregiudichi i rientri sul fondo di rotazione
dedicato nel primo semestre 2023 si renderà necessario provvedere a
un'integrazione del fondo stesso per garantire continuità alla
misura. Alla luce di quanto sopra esposto, si evidenzia come al
fine di agevolare le famiglie sia più opportuno intervenire con
contributi mirati per il sostegno dei costi", eccetera eccetera
eccetera.
Come ho dichiarato nel corso di tale Commissione ho quindi
consegnato la suddetta relazione al Presidente della II Commissione
consiliare per la condivisione con la Commissione stessa. Il forte
gradimento riscontrato con la riattivazione della misura, di gran
lunga superiore alle previsioni, se da un lato conferma la bontà
della scelta operata dall'altro fa emergere come la misura nella
modalità a oggi vigente necessiti naturalmente di fondi molto ma
molto rilevanti: si stima infatti, nell'anno corrente, di concedere
i mutui per circa 60 milioni di euro a fronte di una disponibilità
annua calcolata dagli uffici, in base alla ricognizione dei rientri
sul fondo di rotazione, che ammonta a circa 30-35 milioni di
euro.
La stima effettuata sulle risorse disponibili derivanti dai
rientri sul fondo di rotazione sino a dicembre 2022 determinerà una
disponibilità di circa 16 milioni di euro che consentirà il
finanziamento delle domande presentate dal 16 novembre 2022 sino a
fine febbraio 2023. Sui rientri nel fondo di rotazione relativo al
primo semestre 2023 si stima un'ulteriore disponibilità dal mese di
luglio 2023 di circa 16 milioni di euro che consentirà di
finanziare le domande presentate dal mese di marzo sino ai mesi,
appunto, di maggio-giugno 2023.
Per garantire il finanziamento delle domande che verranno
presentate nel secondo semestre nel 2023 si renderà quindi
necessario, in sede di assestamento di bilancio, un'integrazione
del fondo per un importo stimato in circa 30 milioni di euro.
L'integrazione del fondo è prevista dall'articolo 46 della legge di
stabilità regionale 2023-2025, definito dall'emendamento della
maggioranza a prima firma Testolin, che è stato presentato e votato
da 19 Consiglieri, che sancisce che le disponibilità finanziarie
risultanti dall'eventuale quota libera dei risultati di
amministrazione, accertate dal rendiconto per l'esercizio 2022,
siano prioritariamente destinate anche alla concessione di mutui
agevolati a favore della prima abitazione per il recupero di
fabbricati situati nei centri storici. In alternativa non
rimarrebbe che considerare una visione delle disposizioni
applicative naturalmente con requisiti molto più restrittivi. Ma
questo sono valutazioni da fare in corso del 2023 per gli anni che
verranno.
Presidente -
Per la replica, il consigliere Marquis.
Marquis (FI)
- Ho ascoltato lo snocciolare di tutti i
numeri che ci ha fornito e di tutte le fasi intermedie di gestione
del processo. Ma non possiamo essere assolutamente soddisfatti
dalla sua risposta né io né i 123 soggetti che hanno presentato la
domanda di mutuo.
Veniamo al dunque. Il dato che conta è solo uno: dal primo
luglio sono state presentate delle domande, non ce n'è ancora una
che è stata conclusa. La prima sarà conclusa al prossimo mese: otto
mesi. Otto mesi per una procedura di mutuo. Non lo so!
Confrontatevi con le banche cosa mettono! Sessanta giorni,
settanta! Qui siamo a otto mesi. Ma mutui prima casa, cioè non lo
so! Cioè come si fa a essere soddisfatti, Assessore, dell'andamento
di una gestione di questo genere? Se questo è il risultato, della
rivisitazione della procedura, glielo dico già, è un risultato
fallimentare sotto il profilo gestionale, non si può pensare che
una cosa così possa stare in piedi. È da rivedere. Cioè devono
iniziare parallelamente le procedure di analisi da Finaosta
all'Assessorato, non che prima l'Assessorato parte, sta sessanta
giorni nei suoi termini, fa il suo pezzo, e poi trasmette a
Finaosta. No! Bisogna mettere tutto su una banca dati comune, si
parte il primo giorno, ognuno parte per quello che è di sua
competenza ad analizzare la pratica, così si snelliscono le
procedure. Non riesco a capire, non è che bisogna essere degli
scienziati per mettere in piedi una cosa del genere, ci vuole un
po' di buona volontà, seguire un po' la materia e cercare di
trovare delle soluzioni nell'interesse che è più generale.
Io credo che non ci siano dei miracoli nelle banche, fanno solo
il loro lavoro. Se tutti mettono sessanta-settanta giorni, non
capisco perché noi dobbiamo mettere quattro volte tanto, perché poi
questo è un obiettivo che ha detto dal prossimo mese... vediamo
poi, cioè fra due o tre mesi faremo la stessa domanda, e vediamo
poi se i risultati sono arrivati. Non sono così confidente che i
risultati arrivino, perché poi ci saranno di nuovo delle
motivazioni che porteranno ad accumulare la gestione delle
pratiche, ma alla fine la gente che si deve fare una casa o fare un
acquisto non può stare un anno in ballo per arrivare a chiudere la
sua pratica.
Il tempo è denaro in economia, la gente ha bisogno di risposte.
Su questo tema è da qualche anno che mi batto - perché lo sento in
modo particolare - ma credo che non sia una missione impossibile,
basta mettersi un po' di buona voglia e cercare di seguire il tema
e trovare delle soluzioni, perché ci sono ma bisogna
perseguirle.
