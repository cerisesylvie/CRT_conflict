Classificazione
LAVORO
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 208 del 5 novembre 2003 - Resoconto
OGGETTO N. 208/XII - Salvaguardia delle attività, dei livelli
occupazionali e del marchio della "Centrale laitière d'Aoste".
(Approvazione di risoluzione)
Risoluzione
Appreso che la "Centrale Laitière d'Aoste" di Gressan
starebbe per chiudere l'attività a causa del dissesto finanziario
evidenziato negli ultimi anni;
Ricordato che tale Impresa era stata ceduta dalla FINAOSTA
S.p.A. alla Cooperativa ABIT di Torino nella primavera del 2001,
allo scopo di rilanciarne l'attività;
Osservato che la chiusura comporterebbe gravi problemi di
carattere occupazionale e serie conseguenze circa la tutela del
marchio e delle attività produttive e di trasformazione nel settore
lattiero-caseario della nostra Regione;
Il Consiglio regionale
Esprime
preoccupazione per gli effetti negativi in termini
occupazionali, che la chiusura della Centrale Laitière d'Aoste
comporterebbe;
Impegna
la Giunta ad operare con tempestività per trovare soluzioni
adeguate che salvaguardino i livelli occupazionali, tutelino il
marchio della Centrale e rilancino l'attività di trasformazione
lattiero-casearia nella nostra Regione;
Chiede
che l'Assessore riferisca sulle problematiche in esame e
sullo stato delle iniziative assunte dalla Giunta alla Commissione
consiliare competente.
F.to: Curtaz - Riccarand - Squarzino Secondina
Presidente - La parola al Consigliere Curtaz.
Curtaz (Arc-VA) - Ci siamo fatti carico di porre questa
risoluzione all'attenzione del Consiglio - sperando che venga
approvata da tutti i gruppi presenti in aula - per centrare
l'attenzione sul problema. Abbiamo letto negli ultimi giorni, anche
a seguito delle dichiarazioni che membri della Giunta avevano già
reso in quest'aula, che lo stato finanziario della Centrale
laitière è assai grave e che si prospetta addirittura la chiusura
dello stabilimento di Gressan.
Con questa risoluzione vogliamo porre l'attenzione su questo
problema, porlo nella maniera più moderata e corretta possibile in
rapporto all'iniziativa che abbiamo preso, perché un'eventuale
chiusura dello stabilimento di Gressan comporta vari tipi di
problemi. Il problema più evidente è quello di carattere
occupazionale: ancora oggi in quello stabilimento sono occupate, se
non ricordo male, 16 persone, a cui si aggiunge un piccolo indotto
per la commercializzazione e la distribuzione dei beni prodotti
nello stabilimento. Vi è secondariamente un problema più generale
di attenzione al settore della trasformazione dei prodotti
lattiero-caseari, quindi chiediamo che vi sia da parte del Governo
una particolare attenzione in questa fase delicata.
Chiediamo in sostanza che il Consiglio si esprima, evidenziando
preoccupazione per gli effetti negativi in termini occupazionali
che la chiusura della Centrale laitière provocherebbe e che impegni
la Giunta ad attivarsi per trovare delle soluzioni adeguate per
salvaguardare i livelli occupazionali e per rilanciare l'attività
di trasformazione lattiero-casearia. Domandiamo infine che
l'Assessore - che immaginiamo già occupato su questo problema -,
nelle prossime settimane, riferisca alla commissione consiliare
competente sulle problematiche in esame e sullo stato delle
iniziative assunte dalla sua Giunta.
Presidente - La parola al Consigliere Borre.
Borre (UV) - Credo che, in merito alla Centrale del latte,
l'Assessore più volte abbia risposto relativamente ai problemi a
cui si andava incontro, volta per volta. Questa interpellanza ci
trova d'accordo tranne per la parte impegnativa, che vorremmo
modificare, non perché non si voglia mantenere la trasformazione
lattiero-casearia in quella sede, ma conosciamo tutti le dimensioni
della struttura della Centrale del latte: potrebbe verificarsi la
necessità di usarne parte per lavorazioni diverse. Chiediamo quindi
di modificare la parte impegnativa come segue:
"impegna la
Giunta ad operare con tempestività per ricercare e sostenere
soluzioni adeguate alla salvaguardia dei livelli occupazionali
anche mediante la riconversione totale o parziale della
struttura"
.
Presidente - La parola al Consigliere Curtaz.
Curtaz (Arc-VA) - Alcune parole in riferimento all'emendamento
presentato dal Consigliere Borre, che accogliamo. Chiediamo quindi
che la risoluzione venga votata con l'emendamento in discussione,
che sostituisce la nostra parte impegnativa. Voglio spiegare però
cosa c'è di diverso, altrimenti ci potrebbe essere un equivoco e
voglio che tutti i consiglieri siano edotti della diversità fra la
nostra proposta e quella del Consigliere Borre: la nostra
risoluzione contiene un espresso riferimento al problema del
marchio. Ora, posso capire perché la maggioranza - e credo la
Giunta - ci chiedono, rispetto all'approvazione di questa
risoluzione, di accantonare il problema del marchio: penso che sia
per un dato nello stesso tempo formale e sostanziale, il marchio
della centrale non ci appartiene più, lo abbiamo venduto
"all'Abit". Potrei dire che lo abbiamo improvvidamente venduto
"all'Abit", forse si poteva immaginare qualche altra soluzione.
Noi, negli scorsi 2 anni, peraltro, abbiamo offerto continui
suggerimenti alla Giunta rispetto a queste problematiche, agli
inadempimenti, ma si è voluto "fare le orecchie da mercante" su
questo tema. Sarà necessaria una riflessione sugli errori
effettuati al momento della cessione della "Finaosta" ad "Abit" e
sugli errori commessi nella valutazione della consistenza
economico-finanziaria "dell'Abit", lo consentirà anche il
Presidente della Regione, perché, di fronte a varie opzioni, la
"Finaosta" disse al Consiglio regionale che "l'Abit" era il partner
più affidabile per questa trattativa. Lo vediamo dopo 2 anni quanto
affidabile era "l'Abit"! Nella centrale il deficit è aumentato,
parlano di chiudere anche a livello torinese, quindi era un partner
assolutamente non affidabile. Questo, comunque, è un tema che
affronteremo separatamente, io voglio solo spiegare che questo tema
del marchio, degli inadempimenti, delle responsabilità
amministrative e politiche farà oggetto di dibattito in altra
sede.
Oggi a noi premeva soprattutto sottolineare il problema
occupazionale, quindi riteniamo che, ponendo l'attenzione su questo
tema, la risoluzione sia votabile: si impegna l'Esecutivo a
rendersi attivo per risolvere i problemi occupazionali e
l'Assessore a relazionare quanto prima alla commissione competente
- immagino sia la IV - sugli sviluppi della vicenda.
Presidente - La parola al Consigliere Frassy.
Frassy (CdL) - L'argomento è sicuramente di grande attualità,
anche se non è nuovo, nel senso che della Centrale del latte se n'è
parlato prima della cessione "all'Abit", se n'è parlato dopo e
penso che ne parleremo ancora.
La risoluzione vuole testimoniare una preoccupazione da parte di
questo Consiglio, ma dovrebbe avere anche una minima parte di
concretezza. Riteniamo che questo tipo di risoluzione, così come è
stata presentata e successivamente emendata, porti poco alla
risoluzione di un grosso problema. Un grosso problema che non
vogliamo individuare in maniera riduttiva solo nella preoccupazione
- che peraltro persiste - sul fronte occupazionale, anche perché, a
forza di preoccuparci delle problematiche occupazionali, questa
Regione ha bruciato centinaia di miliardi in aziende con una vita
media non superiore ai 10 anni - forse 5 anni è la vita media di
molte aziende -, che hanno dissipato ingenti risorse che, se
fossero state messe a rendita vitalizia, forse avrebbero garantito,
da un punto di vista economico-finanziario, quelle persone che lì
dovevano essere occupate con una prospettiva che invece non vi è
stata. Riteniamo di conseguenza che l'aspetto occupazionale,
seppure importante, non possa essere l'unico punto di vista dal
quale guardare questa vicenda.
Dobbiamo anche dire che questa vicenda non è arrivata a questo
punto per caso: riteniamo che vi sia quanto meno un responsabile e
il responsabile - scusateci, non è per recitare il ruolo delle
parti - è un responsabile politico! Questa è la prima e unica
privatizzazione fatta in 10 anni da questa Regione e si è
dimostrata un disastro, in primo luogo per la tempistica in quanto
è stata ceduta un'azienda sulla quale la Regione aveva fatto grossi
investimenti, testimoniati da questa struttura, oggi considerata da
più persone spropositata nelle dimensioni rispetto alle esigenze
del mercato valdostano. È stato fatto un investimento importante, è
stata messa in piedi una struttura annunciata come una struttura
all'avanguardia e ci si è resi conto che la gestione politica della
stessa non la faceva stare sul mercato. Non possiamo infatti
dimenticare che se il meccanismo delle quote - intendendo come
quote latte il prezzo politico che veniva applicato o, meglio, il
sovrapprezzo -, anziché stare in capo al bilancio della vecchia
Centrale del latte, fosse stato in capo al bilancio regionale,
forse la prospettiva economica di quella impresa sarebbe stata
diversa. Noi pensavamo sostanzialmente di poter gestire in un
meccanismo di mercato un'impresa che era assoggettata ad
un'imposizione calmieristica di tipo politico; probabilmente, per
avere un'azienda in grado di stare in equilibrio, bastava
semplicemente portare quel sovrapprezzo nel calderone del bilancio
regionale. I conti della Centrale del latte, invece, erano in
"profondo rosso" perché in quella gestione non vi era un equilibrio
economico e si arrivò alla conclusione di svendere il marchio e
l'attività, mantenendo la proprietà della struttura e
dimenticandosi, da 2 anni a questa parte, di incassare il prezzo
degli affitti che, mese per mese, avrebbero dovuto essere
pagati.
Se questo quadro che ho sintetizzato è un quadro reale, allora
vorremmo capire come è possibile demandare "all'assassino" di
questa attività industriale il salvataggio dell'attività stessa.
Voi impegnate la Giunta a trovare soluzioni adeguate, ma le
soluzioni adeguate della Giunta sono quelle che hanno portato al
disastro attuale. È una fiducia che non ci sentiamo di condividere.
Questo dalla prima lettura della risoluzione depositata,
convincimento che è maturato "dall'emendamento Borre", che ci
lascia senza parole, perché se tale emendamento ha un senso, ha il
senso di smantellare un determinato tipo di lavorazione, che
dovrebbe essere quel tipo di settore industriale legato
all'agricoltura che, invece, dovrebbe essere valorizzato, perché
questo dice l'emendamento:
"riconversione totale o parziale
della struttura"
. Non so se andremo a farne una sede
espositiva, non so se andremo a fare quali altri tipi di
lavorazioni, ma è evidente il segnale politico di voler chiudere
questa parentesi.
Ci chiediamo allora per quale motivo ciò che funziona in
Trentino Alto Adige non possa funzionare in questa Regione; per
quale motivo le mele, gli yogurt del Trentino Alto Adige abbiano un
mercato; per quale motivo ciò che in Alto Adige viene prodotto e
commercializzato e venduto, in Valle d'Aosta non lo possa essere;
per quale motivo gli impianti di risalita del Trentino Alto Adige
non abbiano i rilevanti problemi degli impianti valdostani. O non è
vero che questa Regione, come viene definita da tutti e da più
parti, possiede un "patrimonio naturale incommensurabile", in
quanto con una natura favorevole a una serie di valorizzazioni di
tipo turistico - e allora dobbiamo prendere atto che la nostra
Regione non è quello che vogliamo "vendere" -, oppure, se è vero
che la Valle d'Aosta è questo patrimonio naturale eccezionale,
dobbiamo prendere atto che, fino ad oggi, non siamo stati capaci di
valorizzarlo; questa è la conclusione. Delle due l'una, Consigliere
Borre, perché o voi ci dite che l'agricoltura, la zootecnia e tutta
quella industria, che è legata al settore primario in Valle
d'Aosta, non trovano uno spazio, dunque dobbiamo dimenticarle,
altrimenti siete in contraddizione con quanto avete scritto nel
programma di legislatura.
Voglio ricordare che lo studio della Fondazione Nomisma
presentato in Alto Adige a giugno sulle problematiche
dell'agricoltura dice una cosa sola: che la Regione Valle d'Aosta
deve puntare sulla valorizzazione di produzioni di qualità e, se
non riusciamo a trovare le produzioni di qualità nella lavorazione
dei prodotti lattiero-caseari, mi domando quali sono le produzioni
di qualità che vogliamo legare al sistema economico della Valle
d'Aosta.
Pur nella convinzione che il problema della Centrale del latte
sia un problema reale, sul quale devono essere fatte delle
valutazioni e trovate delle soluzioni, abbiamo forti dubbi che le
soluzioni possano essere trovate nella risoluzione dei "Verdi" -
delega in bianco ai responsabili di questo disastro - o nella
riconversione della struttura, come ipotizza l'emendamento del
Capogruppo "dell'Union Valdôtaine". Di fronte a un problema di
questa portata, per le responsabilità che abbiamo nei confronti
della collettività come concetto generale, ma anche per le
responsabilità di governo dei procedimenti dell'economia, forse
sarebbe stato bene arrivare con delle proposte più articolate, che
avessero una loro concretezza. Questa risoluzione dice: "ci siamo
accorti che la centrale continua ad essere un problema". Noi
pensiamo che non fosse necessario ricordare questo problema con una
risoluzione, perché le iniziative fatte dai vari gruppi
dell'opposizione hanno evidenziato nei mesi e negli anni scorsi la
consapevolezza dell'esistenza del medesimo, nonostante dai banchi
di Giunta gli Assessori e i Presidenti che si sono succeduti
confermassero la positività dell'operazione fatta; abbiamo visto a
distanza di 2 anni quali sono le conclusioni! Penso che la Giunta
debba fare lo sforzo di trovare delle soluzioni in grado di
valorizzare quello che costituisce un patrimonio di questa Regione,
ossia tutta quella produzione che è legata alla montagna e agli
allevamenti. Mi stupisce che la proposta della riconversione totale
invece venga proprio da quel partito "dell'Union Valdôtaine", che
dovrebbe avere nel suo programma e fra i suoi obiettivi prioritari
la tutela della tipicità della nostra Regione. Termino l'intervento
dicendo che forse il mio stupore è uno stupore frutto della
dimenticanza perché, nel corso dei Consigli di questa nuova
legislatura, abbiamo visto come su certi argomenti sia evidente la
scarsa sensibilità della Giunta su problemi locali, cito SOA,
"l'ENEL", le consulenze sulle piazze di Milano, piuttosto che su
quelle di Torino.
Presidente - La parola al Consigliere Salzone.
Salzone (SA) - Credo che sulla vicenda della Centrale del latte
siano stati scritti fiumi di cose, forse sono il meno adatto a
parlarne perché non l'ho seguita personalmente, quindi non sto a
rifare la storia però, ovviamente, perlomeno le cose che in questi
anni abbiamo letto sui giornali ormai sono note a tutti. Come
gruppo, avevamo pensato di votare subito la risoluzione del gruppo
"dell'Arcobaleno" in considerazione della preoccupazione degli
effetti negativi ed occupazionali verso le persone che ci lavorano.
L'emendamento presentato "dall'Union Valdôtaine" ci ha suscitato
delle perplessità poiché in questo emendamento si parla di una
"riconversione totale o parziale"
, che è vuota di contenuti,
a meno che l'Assessore oggi non ci dica cosa intende per
"riconversione"
. Non sto quindi a rifare la storia negativa
che ha avuto tutta questa vicenda, per cui, considerata questa
"posizione", l'emendamento stesso ci pare veramente vuoto di
contenuti. Se le cose rimangono in questi termini, pertanto noi ci
asterremo su questa risoluzione.
Presidente - Se non vi sono altri interventi, dichiaro chiusa la
discussione.
La parola all'Assessore all'agricoltura, risorse naturali e
protezione civile, Vicquéry.
Vicquéry (UV) - Intervengo semplicemente per rispondere
innanzitutto al Consigliere Salzone che stiamo votando una semplice
risoluzione di impegno a riferire in commissione consiliare: è
quella la sede nella quale entreremo nel dettaglio di questa
problematica, non era e non è questa la sede in cui andiamo ad
esplicitare il tipo di
"riconversione totale o parziale"
,
anche perché non saremmo comunque in grado di dare delle risposte.
Abbiamo degli incontri in settimana con il consiglio di
amministrazione, sentiremo la volontà di quel consiglio rispetto al
"primo tema" dell'aspetto occupazionale dei 16 dipendenti, che ci
interessa. Nel primo incontro ci hanno riferito che è loro
intenzione agevolare in parte i pensionamenti e la mobilità, noi
dobbiamo sapere qual è la forza lavoro che rimarrà in capo alla
collettività; non la sappiamo.
Il secondo aspetto riguarda i temi trattati dal Consigliere
Frassy, il quale si considera forse depositario della cultura
liberista, ma confesso che ho grossi problemi a seguirne la logica
perché nei suoi interventi non c'è logica sotto questo punto di
vista. Non è possibile, infatti, affermare che il discorso della
salvaguardia dell'attività occupazionale a lui interessa poco o è
un discorso banale, perché questa è stata la risposta rispetto al
tema posto dal gruppo "Arcobaleno", e al tempo stesso dichiararsi
contrario alla riconversione totale o parziale, perché se è vero,
come avete sempre sostenuto, che "privato è bello", ebbene stiamo
ragionando di una struttura privata, la proprietà dell'immobile è
della Regione, ma lì ci fermiamo, non stiamo ragionando di
sostenere economicamente un privato. Mi fa strano che una persona
di cultura come il Consigliere Frassy faccia delle affermazioni
assolutamente fuori luogo, come quella di sostenere che le risorse
stanziate dall'Amministrazione regionale per il sostegno delle
politiche industriali in questi anni avrebbero dovuto essere
riconvertite in - cito -
"rendite vitalizie"
,
probabilmente…
(interruzione del Consigliere Frassy, fuori
microfono)
… ma è un paradosso che, senza
disturbare Adam Smith, potrebbe essere portato all'attenzione dei
vostri referenti nazionali come testo scolastico della cultura
liberista: il gruppo di "Forza Italia" in Regione sostiene che le
politiche industriali non devono essere fatte, perché è preferibile
investire in rendite vitalizie, BOT o CCT o in non so cosa. I
paradossi si usano anche per esprimere delle idee, non il vuoto,
non il nulla, perché per anni avete contestato l'Amministrazione
regionale di sperperare denaro pubblico nel momento in cui si
presentavano in quest'aula disegni di legge per il ripiano dei
disavanzi della Centrale laitière, allora pubblica, e li avete
contestati con un fondamento, con una logica; quel tipo di
ragionamento aveva una logica. Ad un certo momento è stata operata
la scelta giusta, sacrosanta di privatizzare e di evitare di
continuare in parte a rimborsare i disavanzi della Centrale
laitière, disavanzi che erano dovuti - lo ricordo semplicemente - a
quello che lei ha definito il "sovrapprezzo", perché si pagava di
più il latte rispetto a quanto lo si pagava in Piemonte - "l'Abit"
ha pagato di più il latte rispetto a quanto lo paga attualmente la
Regione Piemonte -; la politica valdostana era di fatto una forma
indiretta di sostegno al contadino valdostano. Ora, che lei adesso
venga a dire - un altro paradosso ne sono convinto - che sarebbe
stato sufficiente inserire nel calderone del bilancio regionale il
sovrapprezzo… ripeto, Consigliere
Frassy, lei mi delude perché lei conosce benissimo qual è la
normativa europea del Commissario europeo Monti - che viene
celebrato in tutti i testi e che è stata una personalità di
altissimo livello presentata dal "Governo Berlusconi" in
Commissione europea - che, nel regolare le normative sulla
concorrenza, mi pare parli di aiuti di Stato e lei mi viene a dire
che noi dobbiamo caricare il sovrapprezzo sul calderone regionale?
Consigliere Frassy, l'ora è tarda, andiamo ad occuparci di faccende
migliori perché siamo completamente fuori linea! Il problema non è
quello "dell'ammasso": non esiste più in Valle d'Aosta il problema
dell'ammasso di fontina o di difficoltà di vendere il prodotto.
Concordo in pieno quando parla di prodotti di nicchia e prodotti di
qualità… è quello che vogliamo
fare… Non esiste più in Valle d'Aosta
l'esubero di mele, di pere, di fontine, di latte: si sta vendendo
tutto, il problema è di venderlo a un prezzo migliore e con qualità
migliore, su questo concordo in pieno; ma lei è completamente fuori
strada e mi dispiace perché è una persona altamente
qualificata.
Presidente - Secondo l'articolo 64 del Regolamento interno,
dovremmo procedere in questo modo: il proponente fa le sue
proposte, interviene il rappresentante della Giunta, dopodiché può
intervenire un solo consigliere per ciascun gruppo consiliare.
Siamo andati, come capita spesso, su un terreno diverso rispetto
all'oggetto del dibattito, comunque mi pare che adesso possiamo
chiudere la discussione generale e passare alle dichiarazioni di
voto.
La parola al Consigliere Frassy, per fatto personale.
Frassy (CdL) - Per fatto personale. Mi scuso con l'Assessore per
averlo interrotto, ma il suo intervento è stato una provocazione
gratuita e una manipolazione del mio intervento.
Presidente - La parola al Consigliere Tibaldi, per dichiarazione
di voto.
Tibaldi (CdL) - Dall'intervento dell'Assessore Vicquéry ci
aspettavamo qualcosa di più sostanzioso e più pertinente con
l'argomento trattato. Il neo Assessore all'agricoltura ha
incentrato il suo intervento su una polemica sterile e critica e
strumentale nei confronti di quello che ha detto il collega Frassy.
A parte la disamina della visione liberistica o meno del mio
collega, ci sarebbe piaciuto sentire qualcosa di più sostanzioso
sulla Centrale laitière, sulla situazione di questa realtà
produttiva che rischia di non essere più una "realtà". Visto che
lei, anche se non seduto su altre poltrone, ha condiviso, a livello
di Giunta regionale, tutto un percorso risalente all'inizio degli
anni '90, è bene che faccia mente locale sulle responsabilità e sui
ruoli giocati dalla Giunta in questa vicenda. L'Assessore Vallet
sedeva al suo posto quando vi siete prefissati un piano ambizioso e
avete investito come Giunta qualcosa come 15 miliardi per costruire
uno stabilimento moderno come quello della Centrale del latte e,
probabilmente, sovradimensionato rispetto alla realtà valdostana,
alla realtà della filiera lattiero-casearia valdostana, anche
perché le esigenze, sia in termini di produzione che di
distribuzione, si sono rivelate completamente diverse rispetto alle
vostre previsioni. Quella centrale, in termini di produzione, è
stata pensata per una realtà cittadina, una realtà con una
popolazione decisamente superiore a quella valdostana e, in termini
di distribuzione, se ci fosse stata una risposta adeguata alla
politica aziendale intrapresa, anche a livello di consumo, i
Valdostani si sarebbero orientati più facilmente verso il "prodotto
Centrale laitière", cosa che, purtroppo, non si è verificata. È
mancato il mercato e senza mercato non si va distanti; questo
concetto non riguarda solo la Centrale del latte, concerne altre
realtà industriali che è tutto il giorno che stiamo esaminando.
Non credo che quello che ha detto prima - che non vi sono
problemi a livello di distribuzione - sia veritiero, perché le
fontine sono ancora stoccate nei magazzini, non dico congelate, ma
quanto meno stoccate lì. I nostri magazzini straripano di forme di
fontina, a meno che - mi perdoni la battuta - non siano state
sotterrate, Assessore! Non mi sembra che il mercato della fontina,
se non si interviene in termini qualitativi, abbia un grande sbocco
nel futuro.
È poi succeduto all'Assessore Vallet l'Assessore Perrin, il
quale ha avuto la fortuna di scaricare il problema sulle spalle di
un privato. L'investimento iniziale e i ripiani annuali, che si
verificano puntualmente ogni anno a carico delle casse regionali,
sono stati trasferiti sulle spalle di un privato, che anche lui non
ha fatto i calcoli come si deve; un privato che, probabilmente, non
era soggetto idoneo e la privatizzazione si è rivelata infelice, su
questo siamo concordi. Se "l'Abit" non era il privato idoneo,
altrettanto inidoneo però è stato il soggetto Regione - o tramite
la Giunta o tramite la "Finaosta" - in termini di controllo
sull'attività "dell'Abit".
Più interpellanze in questa sede hanno evidenziato delle
irregolarità consumatesi in questi anni, in particolare dal 2001,
da quando l'azienda è stata privatizzata, ed inosservanze di un
accordo contrattuale, fra cui ricordiamo l'affitto di azienda,
adesso si parla di marchio. Sul marchio, Assessore, non ci ha detto
nulla: che fine fa? È già perso? Volete ripensare al rilancio
dell'attività di trasformazione lattiero-casearia nella nostra
Regione, ma in quali termini? Negli stessi termini in cui l'avete
condotta negli anni precedenti? Vi è il rischio di ricadere nella
routine del sovvenzionamento a piè di lista; ripianando i bilanci,
vi è il rischio di ricadere in quel "mercato drogato" che si è
creato con il sovrapprezzo di cui ha parlato il Consigliere Frassy.
Da quando è subentrata "l'Abit", che ha impostato una politica di
prezzi differente rispetto al passato, cioè senza riconoscimento
del sovrapprezzo ai conferitori, in Valle d'Aosta solamente un
conferitore ha continuato a conferire il suo latte alla centrale e
questo la dice lunga!
La delega che prevede questa risoluzione, in particolare
l'emendamento a firma del Consigliere Borre, è paradossale e mal
riposta, perché viene consegnata a quel soggetto che è il
principale responsabile del fallimento del "progetto Centrale del
latte". Ecco perché il nostro gruppo non intende conferire questa
fiducia ampia e in bianco ad un soggetto che ha dimostrato, nei
fatti e negli atti, di non essere in grado di porre questo
importante tassello nella filiera lattiero-casearia valdostana, che
non ha prodotto alcun risultato. Il nostro gruppo pertanto si
asterrà sulla risoluzione.
Presidente - La parola al Consigliere Comé.
Comé (SA) - Intervengo per ribadire la nostra posizione di
astensione rispetto a questa risoluzione e ci dispiace, Assessore,
perché avremmo voluto votarla: dal punto di vista dell'impegno per
quanto riguarda l'aspetto occupazionale, ne avevamo
l'intenzione.
Condivido con lei, Assessore, che questa forse non è la sede per
andare ad analizzare i tipi di riconversione, staremo attenti in
commissione a fare le opportune verifiche e, in caso di
convincimento, vi sarà poi l'appoggio del nostro gruppo sulle
eventuali scelte, ma certe affermazioni oggi effettuate, non sono
dettate dal caso: sono dettate da qualche indirizzo che l'Assessore
e la Giunta vogliono portare avanti. Qui bisogna solo prendere atto
del riconoscimento da parte vostra del fallimento totale della
scelta da voi operata anni fa e del quasi abbandono dell'idea di
rilanciare la possibilità di mantenere in vita l'attività per
quanto riguarda la trasformazione lattiero-casearia della nostra
Regione.
Presidente - Do lettura dell'emendamento presentato dal
Consigliere Borre:
Emendamento
Il secondo capoverso della parte dispositiva è sostituito dal
seguente:
"Impegna
La Giunta ad operare con tempestività per ricercare e
sostenere soluzioni adeguate alla salvaguardia dei livelli
occupazionali anche mediante la riconversione totale o parziale
della struttura."
Pongo in votazione la risoluzione nel testo così emendato:
Consiglieri presenti: 29
Votanti e favorevoli: 24
Astenuti: 5 (Comé, Frassy, Salzone, Tibaldi, Viérin Marco)
Il Consiglio approva.
Presidente - Su questo punto chiudiamo i lavori della seduta
odierna, i lavori riprenderanno domani mattina alle ore 9. I
Consiglieri di maggioranza sono pregati di ritrovarsi domani
mattina alle 8,45.
La seduta è tolta.
---
La seduta termina alle ore 20,33.
