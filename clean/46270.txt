Classificazione
ASSISTENZA SANITARIA E OSPEDALIERA



Oggetto del Consiglio n. 2730 del 28 luglio 2023 - Resoconto
OGGETTO N. 2730/XVI - Interrogazione: "Informazioni circa il
trasferimento di personale medico, infermieristico e OSS in
servizio presso la RSA e l'UAP dell'Azienda pubblica J.B.
Festaz".
Bertin (Presidente) -
Punto n. 24. Risponde l'assessore
Marzi.
Marzi (SA) -
In apertura, ritengo doveroso, per massima
chiarezza e correttezza di informazione, ribadire quanto affermato:
la programmazione dei trasferimenti dei pazienti è in via di
definizione, con l'obiettivo di chiudersi nel mese di agosto, e le
attività svolte da parte della struttura del J.B. Festaz vedranno
ovviamente anche le necessarie preliminari comunicazioni ai
familiari e la sottoscrizione del protocollo sanitario per
assicurare lo spostamento coordinato dei pazienti a Variney.
In questi giorni, è stato eseguito un sopralluogo con il
Direttore di area territoriale, il responsabile clinico e la
coordinatrice del J.B. Festaz e l'ufficio tecnologie dell'Azienda
USL, che ringraziamo tutti.
Il sopralluogo ha confermato che i pazienti sono tutti
trasferibili e le caratteristiche tecniche degli impianti a
servizio della struttura di Variney coincidono con quelle del J.B.
Festaz.
Inizieranno quindi, gradualmente, le operazioni di
trasferimento, partendo dai pazienti del reparto R2. Perfezionare i
trasferimenti dei pazienti verso la struttura di Variney è passo
naturalmente necessario a rendere possibile poi il successivo
passaggio degli infermieri e delle OSS (Operatrici Socio-Sanitarie)
destinati a trasferirsi temporaneamente al prossimo reparto del
Parini che li accoglierà.
Come riferito anche martedì 25 in Consiglio, già due volte, la
Giunta regionale il 24 luglio scorso ha approvato il progetto di
interesse specifico tra la Regione, l'Azienda USL e l'Azienda J.B.
Festaz, frutto del lavoro del tavolo tecnico appositamente
costituito dall'Assessorato, concretizzando quanto abbiamo sempre
detto in Consiglio: individuare lo strumento amministrativo, unico
e corretto, che poteva permettere di dare riscontro alle richieste
manifestate dal personale del J.B. Festaz, cioè restare a lavorare
insieme nello stesso reparto di assegnazione temporanea
all'ospedale Parini, tornando sempre insieme successivamente al
J.B. Festaz, una volta conclusi i lavori del nuovo ospedale di
comunità.
Con la delibera, si è approvato anche il relativo schema di
protocollo d'intesa per l'assegnazione temporanea di personale del
J.B. Festaz presso l'Azienda USL durante il periodo dei lavori per
la realizzazione dell'ospedale di comunità.
Prima di essere approvata in Giunta, la proposta, che è stata
condivisa con il tavolo tecnico di cui sopra, è stata presentata ai
lavoratori coinvolti nell'incontro organizzato congiuntamente il 14
luglio scorso presso il J.B. Festaz.
Nel corso dell'incontro, alla presenza tra gli altri del
Presidente del J.B. Festaz, del Direttore generale della USL e del
sottoscritto, sono stati forniti ai lavoratori gli elementi
necessari per meglio chiarire i dubbi e le perplessità ancora
presenti.
Successivamente, in data 20 luglio, nel corso di una riunione
tra J.B. Festaz e Organizzazioni sindacali, sono stati concordati i
criteri di scelta da adottare nel caso si verifichi una
disponibilità di personale superiore rispetto al fabbisogno.
La direzione del J.B. Festaz e le parti sindacali hanno quindi
concordato e sottoscritto i seguenti due criteri: verrà data
preferenza al dipendente di spostarsi con maggiore anzianità di
servizio presso l'Azienda J.B. Festaz nel profilo di appartenenza,
e, a parità di anzianità di servizio presso l'Azienda J.B. Festaz,
nel profilo di appartenenza sarà preferito il dipendente con minore
anzianità anagrafica.
Il J.B. Festaz, in questi giorni, sta distribuendo i moduli per
assumere il consenso individuale dei lavoratori coinvolti, a cui
seguirà l'individuazione definitiva delle assegnazioni temporanee
all'Azienda USL sulla base dei criteri appena citati e
stabiliti.
Come già riferito, sempre martedì 25 luglio, nel periodo di
svolgimento dei lavori per l'Ospedale di comunità, i medici di
medicina generale attualmente operanti presso i nuclei RSA
(Residenze Sanitarie Assistenziali) e UAP (Unità di Assistenza
Prolungata) saranno utilmente reimpiegati su altri servizi
dell'area territoriale dell'Azienda USL o presso altre strutture
residenziali che ne presenteranno la necessità.
Lo scorso 24 maggio questo tema è stato oggetto di esame da
parte del Comitato aziendale dei medici di medicina generale
competente per l'applicazione degli accordi integrativi regionali,
con valutazioni sulle posizioni alternative da proporre ai medici
attualmente impiegati presso il Nucleo RSA e UAP del J.B. Festaz,
e, anche in questo caso, quanto ho appena letto è già operativo,
perché lunedì 24 luglio in Giunta abbiamo approvato una
deliberazione per l'estensione delle ore di attività dei tre medici
di struttura attualmente operanti presso la RSA e UAP della Casa di
riposo del J.B. Festaz, al fine di accompagnare il trasferimento
degli assistiti di quest'ultima verso la struttura di Variney
nell'ambito dei lavori di realizzazione dell'Ospedale di
comunità.
Venendo alla seconda domanda, il trattamento economico previsto
per il personale che sarà oggetto di assegnazione all'Azienda USL:
è quello del personale che presta servizio presso l'Azienda J.B.
Festaz. L'indennità sanitaria temporanea a cui si fa riferimento
nella domanda è disciplinata - come sappiamo - dall'articolo 2
della legge regionale 22/2022 che prevede però che tale indennità
sia attribuita al personale della dirigenza medica e al personale
infermieristico titolare di contratto di lavoro subordinato a tempo
indeterminato e pieno con l'Azienda USL.
Il personale assegnato all'Azienda USL, come prevede il
protocollo d'intesa, resterà però in capo all'Azienda J.B. Festaz,
che ne rimane il datore di lavoro; pertanto, non rientra nei
requisiti di cui alla legge regionale 22/2022.
Rammentiamo che questa soluzione è la sola soluzione possibile a
soddisfare le richieste che abbiamo messo in premessa, cioè quella
di parte dei lavoratori di poter rimanere come gruppo unito nella
nuova sede di lavoro presso il Parini, di poter andare a lavorare
al Parini come gruppo unito e di poter tornare assieme come gruppo
unito. Per fare in modo che questo accada, è necessario che il
datore di lavoro resti il J.B. Festaz.
Veniamo alla terza domanda: come già dichiarato martedì 25
luglio, al fine di garantire la continuità assistenziale con le
stesse modalità organizzative, è stato programmato un affiancamento
osservativo tra il personale delle due strutture residenziali dei
nuclei RSA, UAP del J.B. Festaz e della struttura di Variney.
L'affiancamento osservativo, condiviso tra i dirigenti e i
funzionari dell'Azienda USL del J.B. Festaz, si è svolto al momento
nelle giornate del 19, del 20 e del 21 giugno scorso nel turno del
mattino. A breve, l'Azienda USL programmerà altre sessioni in
previsione del prossimo trasferimento di assistiti dei nuclei RSA e
UAP dalla struttura J.B. Festaz a quella di Variney.
Il titolare del trattamento dei dati personali dei pazienti RSA
e UAP è l'Azienda USL, la quale ha nominato l'Azienda J.B. Festaz
responsabile del trattamento dei dati degli utenti del
servizio.
Anche in tal senso, abbiamo già risposto in maniera più che
dettagliata martedì 25 luglio.
Nell'ambito dell'affiancamento osservativo non vi è stato alcun
accesso alla documentazione clinico-assistenziale.
Venendo alla quarta domanda, non risultano costi specifici
dedicati sostenuti dall'Azienda USL per l'affiancamento osservativo
di cui trattasi.
Presidente -
Ha chiesto la parola per la replica la
consigliera Erika Guichardaz, ne ha facoltà.
Guichardaz E. (PCP) -
Assessore, torniamo su questo tema
perché, come lei sa, noi le iniziative le depositiamo quindici
giorni prima; lei ha sostenuto più volte che la deliberazione di
Giunta è del 24 di luglio: quindi, non avendo la sfera di
cristallo, noi non è che possiamo non depositare le iniziative.
Ho letto con attenzione quell'intesa e, per quello che mi
riguarda, permangono ancora molte criticità, soprattutto riferite
al rientro da parte del personale, riferite alla formazione, alla
gestione delle assenze, alla possibile recessione del contratto in
caso vi siano non delle modifiche al protocollo, che è previsto, ma
nel caso in cui vi siano degli aspetti organizzativi o aspetti non
contenuti nell'intesa, ledendo quindi - secondo il mio modesto
parere - anche la libertà del lavoratore.
Lei, già nella scorsa interpellanza, ci ha sottolineato il fatto
che, nel tempo, c'è stata la mobilità intercompartimentale. Io le
avevo già chiesto, e anche questa volta non ho trovato risposta, a
parte quella che tutti vogliono andare e tornare insieme, ma capire
se a qualcuno e se è stata proposta la mobilità
intercompartimentale, magari per avere sicurezza di quel posto
pubblico, avere sicurezza dell'indennità di attrattività; perché,
come lei giustamente ha detto, le infermiere del J.B. Festaz si
troveranno a lavorare nei reparti accanto ad altre infermiere con
un trattamento economico molto diverso dal loro.
Questo lo contestiamo rispetto a quello che avviene già per
operatori di sostegno, assistenti sociali e via dicendo; e lo
contestiamo anche in questo caso.
In questi giorni, poi, ci sono state delle prese di posizione
via
social
di alcune dipendenti, e su questo vorrei
puntualizzare una cosa: mi hanno scritto di essersi rivolte ai
diretti interessati, quindi a lei che lo aveva, oltretutto,
confermato in un'altra seduta del Consiglio, e di non essermi
confrontata con loro rispetto alle lotte che faccio in Consiglio
regionale. Io evidenzio di aver collaborato, insieme agli altri
esponenti della minoranza, alla proposta di legge che ha esteso
l'indennità Covid anche alle dipendenti del J.B. Festaz, e questo
non per interessi personali, perché, come dicono loro, io non ho
dei dipendenti a cui rendere conto in quell'azienda. Ho poi però
assistito a un'audizione illuminante rispetto ai trasferimenti dei
pazienti, che è quella che ha fatto scatenare in me l'interesse,
quella di una mamma e una sorella che hanno espresso tutte le
criticità nei trasferimenti verso Variney, ed ecco perché ho
iniziato ad interessarmi al tema. Dopodiché, con il consigliere
Aggravi abbiamo presentato un ordine del giorno al Piano salute, in
cui si chiedeva di poter discutere di questa tematica all'interno
della Commissione, questo non ci è stato dato, quindi l'unico
strumento che noi, come minoranze, abbiamo è quello degli accessi
agli atti, oppure delle iniziative ispettive.
Rispetto alla formazione, andrò a fondo, perché mi sembra
impossibile che, se ci sono già stati tre giorni di formazione, non
sono stati pagati all'USL ma la cooperativa - e ho letto anche il
bando - non può accedere in questo modo a corsi, oltretutto fatti
dall'azienda J.B. Festaz senza corrispondere nulla, quindi sotto
questo punto di vista sicuramente andremo a fondo.
Continueremo, e glielo dico già, a tenere alta l'attenzione su
questa vicenda, proprio per le criticità che diverse persone ci
stanno segnalando sulla struttura di Variney e che immagino lei
conosca; e vedremo anche i futuri passaggi rispetto alla
formazione. che ha detto che dovrebbe, di qui a poco, essere
prolungata.
