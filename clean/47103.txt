Classificazione
CONSIGLIO REGIONALE
Attività consiliare d'aula



Oggetto del Consiglio n. 3405 del 20 marzo 2024 - Resoconto
OGGETTO N. 3405/XVI - Ordine dei lavori. Inversione ordine
del giorno.
Bertin (Presidente) -
Riprendiamo, siamo al punto n. 4
dell'ordine del giorno... ha chiesto la parola la consigliera
Minelli per mozione d'ordine, ne ha facoltà.
Minelli (PCP) -
Per mozione d'ordine, per ricordare che
abbiamo presentato una risoluzione che è stata iscritta ai lavori
del Consiglio poco fa, una risoluzione che riguarda il ruolo e
l'importanza ovviamente della Commissione paritetica e chiediamo
che questa risoluzione venga discussa prima di affrontare il punto
o contestualmente al punto sulla nomina per la sostituzione in
Paritetica, considerato che il testo che abbiamo predisposto e che
abbiamo inviato al Consiglio prevede delle definizioni specifiche
anche per il ruolo della Commissione paritetica nel momento in cui
viene ricostituita. In particolare la risoluzione è collegata alla
questione della norma di attuazione più urgente forse in questo
momento: la norma di attuazione sulle concessioni di derivazione di
acqua. Chiediamo che ci sia la possibilità di discuterla in questo
momento prima di procedere alla nomina del punto in oggetto.
Presidente -
Mozione d'ordine per invertire l'ordine del
giorno, uno a favore e uno contrario. Possiamo già dare come
illustrata la parte a favore? Credevo l'avesse già fatto... a lei
la parola.
Minelli (PCP)
- Avevo semplicemente richiesto la mozione
d'ordine; brevemente ma credo che sia opportuno esprimere più
precisamente la motivazione di questa richiesta. Noi crediamo che,
nel momento in cui si deve designare un rappresentante della
Regione nella Commissione paritetica Stato-Regione che elabora gli
schemi di norma di attuazione dello Statuto, si debba puntare
l'attenzione su un tema specifico. La decisione anche della nomina
stessa è un tema rilevante perché sappiamo che sono tanti i temi
che sono all'ordine del giorno della Commissione paritetica: la
Scuola Valdostana, il Conservatorio, i vigili del fuoco e il Corpo
forestale, anche se oggi abbiamo votato un disegno di legge, la
concessione per la rete di distribuzione dell'elettricità, le
concessioni per le grandi derivazioni, eccetera. Sono tutti
argomenti di grande rilevanza ma non c'è dubbio che oggi una
particolare attenzione deve essere data alla norma di attuazione
riguardante le grandi derivazioni. È per questo che crediamo sia
importante che contestualmente alla nomina si approfondisca la
questione e si prendano in considerazione le richieste che abbiamo
effettuato.
Presidente -
Noi comunque stiamo discutendo
dell'inversione dell'ordine del giorno, lo preciso. In merito
all'inversione, l'opinione favorevole è già stata espressa. Per
esprimere opinione contraria, la parola al consigliere
Chatrian.
Chatrian (AV-VdA Unie) -
Noi un momento fa abbiamo votato
convintamente il disegno di legge n. 134, quindi siamo passati
dalle parole ai fatti.
Per quanto riguarda invece l'inversione, non siamo d'accordo
nella forma e nel merito, nel senso che il punto n. 4 all'ordine
del giorno sostituisce un membro, un componente da parte del
Consiglio regionale in seno alla Commissione paritetica. Questo
Consiglio ha votato degli atti, delle risoluzioni, delle mozioni
che vanno nella direzione di... sono due elementi distinti: uno è
chi porterà avanti... oltretutto andiamo a sostituire l'ex collega
Augusto Rollandin, la risoluzione, come avete avuto modo di vedere
tutti, l'abbiamo votata e iscritta all'ordine del giorno, avremo
modo, al termine del Consiglio, di affrontare la tematica proposta
dalle colleghe inserita nella risoluzione.
Per quanto riguarda quindi la maggioranza, siamo contrari a
mettere insieme i due punti.
Presidente -
Possiamo ora mettere in votazione
l'inversione dell'ordine del giorno. Chi vota in modo favorevole
vota a favore dell'inversione dell'ordine del giorno. La votazione
è aperta. La votazione è chiusa.
Presenti: 35
Votanti: 35
Favorevoli: 16
Contrari: 19
La mozione d'ordine non è approvata. La risoluzione verrà
discussa al punto n. 55, come è stata iscritta.
