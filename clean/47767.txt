Classificazione
ORDINE PUBBLICO - FORZE ARMATE
Pubblica sicurezza



Oggetto del Consiglio n. 3940 del 19 settembre 2024 - Resoconto
OGGETTO N. 3940/XVI - Interpellanza: "Previsione di un
sistema di video sorveglianza nell'area circostante la Torre del
Lebbroso ad Aosta con finalità di pubblica sicurezza".
Bertin (Presidente) -
Punto n. 41. Ha chiesto la parola
il consigliere Ganis, ne ha facoltà.
Ganis (LEGA VDA) -
Quest'interpellanza riprende in parte
quella presentata dal nostro gruppo e discussa in Consiglio
regionale il 1° dicembre 2021. Ricordo anche l'iniziativa
presentata dal collega Manfrin, sempre attinente al tema. Già
allora l'interpellanza presentata dal sottoscritto aveva
l'intenzione di valorizzare al meglio la Torre del Lebbroso, un
monumento di importanza storica per la nostra Regione, edificato
sulla cinta muraria romana della città di Aosta. In quell'occasione
si era cercato di evidenziare, di mettere la luce sul fatto che un
monumento così importante meritasse di essere accessibile ai
turisti, in particolar modo per l'importanza strategica che
riveste. Ricordiamo appunto che la Torre è ubicata all'ingresso
della Porta Nord, all'inizio di via Festaz, in prossimità del
Teatro regionale Splendor e della biblioteca comunale. Proprio per
queste ragioni già l'allora Assessore al turismo rimarcava
l'importanza di valorizzare al meglio questo monumento anche
attraverso il progetto "Aosta est", che dovrebbe appunto
realizzarsi nei prossimi anni.
Altro tema messo in luce nel dibattito in aula era quello di
prendere in considerazione la possibilità di illuminare la Torre
del Lebbroso così come accade per moltissimi altri monumenti
valdostani.
Ricordo che, dopo aver presentato un'iniziativa in Consiglio
regionale che riguardava la mancata illuminazione del Castello di
Issogne, dopo alcuni giorni, come per magia, si illuminò. È
evidente che in questo caso, come ha ben ricordato l'Assessore, la
situazione è ben diversa visto che, per illuminare la Torre,
occorrerebbe uno studio illuminotecnico correlato a una
progettazione impiantistica, tutte cose fattibili peraltro. Ricordo
ancora che, in merito all'illuminazione della Torre, l'Assessore
alla cultura si era dimostrato collaborativo e interessato.
Accantonando per un momento questo punto, mi soffermerei sul
fatto che in questi ultimi mesi nei pressi della Torre del Lebbroso
si sono verificati episodi di degrado urbano segnalati dai
commercianti della zona e dai residenti, tant'è che proprio nel
mese di agosto sono state effettuate, a opera delle Forze
dell'ordine, una serie di attività di controllo e di prevenzione,
che hanno portato all'accertamento di una quindicina di persone che
deturpavano l'area e consumavano bevande alcooliche.
Pertanto, tenendo conto dell'importanza storica e culturale che
la Torre del Lebbroso rappresenta e riveste per la nostra Regione,
si interpella l'Assessore competente per conoscere "se sia
intenzione da parte dell'Assessore competente prevedere un sistema
di videosorveglianza come possibile deterrente al fine di garantire
un servizio di sicurezza efficiente al cittadino, al commerciante e
ai turisti con la finalità di preservare il monumento denominato
Torre del Lebbroso" e "se vi sia la volontà di illuminare
finalmente la Torre del Lebbroso al fine di renderla visibile al
meglio".
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie collega Ganis. La magia
non c'entra nulla. Io ho fatto opposizione per alcuni anni e posso
dire che, quando l'opposizione è fatta in maniera intelligente,
rispettosa della controparte - per qualcuno gli avversari sono
anche nemici... - ma rispettosa anche del proprio ruolo, questa è
molto utile perché è di stimolo, di impulso, quindi diverse
iniziative che sono state presentate in questo Consiglio, quanto
meno per quanto riguarda le deleghe che ho ricoperto e che ricopro
sono state accolte perché l'opposizione - anche se a me non piace
la parola "opposizione", mi piace più parlare di minoranza in
questo caso - ha messo l'accento su questioni sulle quali non
sempre, tra le mille cose, le persone riescono ad avere attenzione
e priorità. Io le riconosco anche il fatto di aver sollevato delle
questioni sulle quali, come lei diceva, noi abbiamo garantito un
nostro interesse e adesso le rispondo per entrambi.
La risposta è stata costruita anche con degli uffici della
Presidenza, perché soprattutto la prima domanda tratta il tema
dell'ordine pubblico, che è un tema che riguarda marginalmente il
monumento - e adesso le spiego anche perché - e sulla questione
dell'illuminazione poi le do i dati.
L'installazione dei sistemi di videosorveglianza deve avvenire
nel rispetto della disciplina in materia di protezione dei dati
personali prevista dal regolamento dell'Unione europea 679/2016,
nonché di tutta una serie di disposizioni che l'ordinamento civile
e penale prevedono al fine di evitare interferenze illecite nella
vita privata dei cittadini e il controllo a distanza dei
lavoratori. In particolare, chi intende installare un sistema di
videosorveglianza, deve preliminarmente determinare le precise
finalità per le quali si intende procedere a tale installazione e
verificarne la liceità rispetto alla citata normativa. Se la
finalità è legata alla prevenzione di atti criminali o in generale
di sicurezza dei cittadini, l'istallazione e l'acquisizione delle
registrazioni può essere effettuata esclusivamente
dall'Amministrazione, che ha tra le proprie finalità e funzioni la
salvaguardia della pubblica sicurezza. Non rientra tra le finalità
istituzionali dell'Amministrazione regionale, e in particolare del
Dipartimento Soprintendenza per i beni e le attività culturali, la
tutela della sicurezza pubblica, nonché la prevenzione e
l'accertamento di reati, ma esclusivamente la tutela dei beni
culturali; di conseguenza, l'installazione di impianti di
videosorveglianza è giustificata esclusivamente per tale finalità
di tutela, limitando l'area di ripresa - questo è importante -
della videocamera al sito culturale interessato, escludendo le aree
circostanti, fatta eccezione per quelle strettamente di pertinenza
del monumento. Alla luce quindi della normativa in materia di
privacy, un eventuale impianto di videosorveglianza potrebbe
acquisire esclusivamente immagini della Torre del Lebbroso e non le
strade di accesso, le aree verdi e gli esercizi commerciali posti
in prossimità della stessa. Inoltre, anche qualora la Regione
intenda predisporre un sistema di videosorveglianza per la tutela
del patrimonio culturale, prima di procedere deve sempre valutare
criticamente se questa misura sia in primo luogo idonea a
raggiungere l'obiettivo desiderato e in secondo luogo se sia
adeguata e necessaria per i suoi scopi, verificando che la finalità
non possa ragionevolmente essere raggiunta con altri mezzi
alternativi e meno intrusivi per i diritti e le libertà
fondamentali rispetto alla videosorveglianza. In tal senso, tenuto
conto che negli anni non si sono verificati atti vandalici nei
confronti del bene - questo è un dato, credo, positivo -,
dell'assenza di beni custoditi all'interno della Torre, del
presidio fornito dal personale regionale e dalle Forze dell'ordine,
gli uffici della Soprintendenza per i beni e le attività culturali
negli anni hanno ritenuto che un impianto di videosorveglianza non
rientrasse tra le proprie priorità anche per i motivi che le ho
detto. Bisogna comunque continuare a vigilare... a vigilare sulle
immagini, a cancellarle periodicamente, anche se non si esclude in
futuro - e qua le rispondo -, in caso di necessità, che se ne possa
valutare l'installazione, ma, ripeto, esclusivamente per quanto ci
riguarda, per la tutela del bene culturale e non della sicurezza
pubblica, con la conseguente limitazione degli angoli di ripresa e
acquisizione di immagini al solo bene tutelato e non a quelle
pertinenze che sono di libera frequentazione.
Per quanto concerne il secondo punto, segnalo che la
Soprintendenza ha diciamo accettato, ma è stata anche lì
un'interlocuzione, con il Comune di Aosta di realizzare
l'illuminazione di alcuni tratti della cinta muraria grazie
all'offerta migliorativa in sede di gara dell'impresa
aggiudicataria dell'intervento di riqualificazione dell'intera
illuminazione pubblica del territorio bandito dall'Amministrazione
comunale. È stato fatto anche un lavoro di progettazione insieme
accogliendo anche le giuste considerazioni che lei e altri suoi
colleghi avevano fatto rispetto all'esigenza di un'illuminazione
che valorizzasse anche il patrimonio culturale.
Tale intervento ha preso avvio nel 2024 secondo un
cronoprogramma definito dal Comune con il suo contraente e vedrà,
tra le altre cose, finalmente anche la realizzazione
dell'illuminazione della Torre del Lebbroso, questo anche
nell'ottica, per quanto ci riguarda, di valorizzare il monumento e
anche poi indirettamente, questo sì, di aumentare i livelli di
sicurezza dell'area circostante, perché, laddove ci sono dei luoghi
bui, inaccessibili o poco visibili, effettivamente non è detto ma è
più facile consumare eventuali non dico reati ma comportamenti non
proprio civici o civili.
Le aggiungo un dato che mi è stato dato: l'Amministrazione
regionale, proprietaria, monitora il monumento e ha incaricato,
questo da tempo, un servizio periodico di pulizia delle aree
archeologiche lungo le mura, compresa la pulizia delle aree attorno
all'area del Lebbroso. Mi sono documentato e l'ultimo passaggio è
stato fatto il 12 di settembre, quindi qualche giorno fa.
Le do ancora un altro dato che può essere utile, anche questo
agisce indirettamente poi sulla sicurezza: abbiamo installato un
cancello che non permette la sosta e lo stazionamento sulle scale
della Torre proprio perché avevamo notato che le scale erano
diventate un sedile poi per riunioni attorno alla Torre e proprio
sulla Torre, quindi abbiamo messo un cancelletto e la cosa che è
stata notata - mi riferiscono - è che effettivamente l'intensità di
riunioni non così programmabili o programmate, comunque di
aggregazioni lì intorno è diminuita. Spero di averle fornito le
risposte utili.
Presidente -
Ha chiesto la parola il consigliere Ganis,
ne ha facoltà.
Ganis (LEGA VDA) -
Grazie Assessore per la risposta. La
mia era una battuta, condivido con lei quello che ha detto:
un'opposizione fatta a dovere, porta sempre a un risultato.
Come le ho detto, l'iniziativa presentata da noi era, da una
parte, quella di cercare di valorizzare al meglio questo patrimonio
culturale; dall'altra, era per segnalare che ci sono forse dei
problemi di sicurezza proprio in quella zona.
La ringrazio per aver spiegato a dovere il funzionamento del
sistema di videosorveglianza, ci sono sicuramente delle norme che
lo organizzano; apprendiamo però con un certo dispiacere che al
momento questo non si possa realizzare.
Per quanto invece riguarda l'illuminazione della Torre e della
cinta muraria, non può che farci piacere. Questo sicuramente accade
quando c'è, come ha detto lei e come noi spesso facciamo, una
fattiva collaborazione tra le parti.
Mi permetta solo di chiudere con una piccola considerazione,
ricordando che la sicurezza è un bene comune, intangibile, la cui
assenza può mettere a rischio la nostra libertà, il commercio, la
cultura e la partecipazione alla vita pubblica.
Per queste ragioni quindi noi crediamo che i cittadini meritino
di vivere proprio in un luogo sicuro e tranquillo.
