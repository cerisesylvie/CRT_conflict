Classificazione
AMBIENTE
Parchi, riserve naturali, aree protette e attrezzate



Oggetto del Consiglio n. 1003 del 4 novembre 2021 - Resoconto
OGGETTO N. 1003/XVI - Interpellanza: "Approvazione della
deliberazione relativa all'ampliamento del Parco regionale del Mont
Avic.".
Bertin (Presidente) -
Punto n. 53. Consigliera Minelli ne
ha facoltà.
Minelli (PCP) -
Vogliamo con questa iniziativa portare
all'attenzione del Consiglio regionale le vicende legate
all'ampliamento del Parco regionale del Mont Avic.
Come è noto credo a tutti, nel 2018, l'8 luglio, si è costituito
un comitato per l'ampliamento del Parco del Mont Avic, che
raggruppa diversi cittadini, diversi soggetti privati proprietari
di terreni siti nel Comune di Fénis, persone interessate a inserire
le loro proprietà all'interno del Parco stesso, convinti e
consapevoli dell'importanza che un ampliamento di questo territorio
protetto può avere per la tutela dell'ambiente ma anche per
l'offerta turistica della nostra regione, attraverso
l'implementazione della rete sentieristica in una zona che ha molto
da offrire ai residenti e al turismo.
A seguito della comunicazione avvenuta da parte del Comitato
alla Regione nel novembre del 2018, circa il proprio interesse a
entrare nel Parco - e in seguito anche alla comunicazione avvenuta
circa un mese dopo da parte del Comune di Châtillon allora
interessato a inserire alcuni suoi territori - è iniziato un lungo
iter che ha visto durante il dipanarsi del 2019 e del 2020 una
serie d'incontri di contatti fra la Regione, fra l'ente Parco, il
Comitato e le Amministrazioni dei Comuni di Châtillon, Pontey,
Chambave, Fénis, Champorcher e Champdepraz, con lo scopo di
ragionare sull'ampliamento, ovviamente a quel punto non soltanto
dei terreni dei privati cittadini ma eventualmente anche di
porzioni di terreni comunali.
Questi incontri hanno poi avuto culmine nel febbraio 2020,
quando ci sono state due riunioni dei Consigli comunali di Fénis e
di Chambave, di Châtillon e di Pontey.
Successivamente a questi incontri, a luglio del 2020, con una
lettera indirizzata al Comitato dei cittadini, l'allora assessore
Chatrian formalizzava l'interesse della Regione al progetto,
affermando l'esigenza di valorizzare delle porzioni di territorio
del Parco e soprattutto sottolineando che, e cito: "Sulla base
delle adesioni formalizzate dai componenti del Comitato, gli uffici
regionali predisporranno l'istruttoria e verrà avviato il
procedimento amministrativo volto all'ampliamento del Parco. Tali
passi sono l'espressione della volontà di chi popola quella zona,
lungimiranti e coraggiosi, come lo sono stati i primi fondatori del
Parco".
Il programma di questa legislatura, siglato dalla maggioranza a
ottobre 2020, in sostanza riprendeva questa visione, questo
atteggiamento, e al punto relativo all'ambiente recita infatti:
"Iniziative come l'ampliamento del Parco del Mont Avic il cui
percorso è stato avviato grazie all'iniziativa di privati cittadini
e al sostegno della Regione saranno valutate con attenzione e cura,
poiché espressione della cultura e della promozione di quel turismo
ambientale che sa apprezzare la vera essenza del patrimonio
naturale della Valle d'Aosta e lo rispetta".
Nel periodo in cui ho ricoperto il ruolo di Assessora
all'ambiente trasporti e mobilità sostenibile, sono proseguiti gli
incontri sia con il Comitato dei cittadini, sia con le nuove
amministrazioni comunali, essendoci state le elezioni
amministrative a settembre del 2020 ed essendo cambiata la
composizione di alcuni Consigli comunali, per cui mi è sembrato
logico interpellare tutte le nuove e vecchie amministrazioni.
Il 18 gennaio del 2021 c'è stata un'apposita riunione
istruttoria che ha dato formale assenso all'ampliamento con
l'inserimento esclusivamente dei terreni di proprietà privata.
Poi il 20 maggio del 2021 il Consiglio comunale di Fénis ha
richiesto l'inserimento di due particelle di proprietà comunali
nella nuova perimetrazione del Parco.
Insieme ai soggetti coinvolti, quindi in particolar modo al
Comitato dei cittadini, ovviamente alle strutture della Regione e
al Comune di Fénis, si era definito di procedere a un primo
ampliamento relativo esclusivamente ai terreni privati e alle
particelle del Comune di Fénis per un totale di 1.549 ettari di cui
1.458 di proprietà privata e 91 del Comune di Fénis, quindi una
porzione di territorio non enorme ma già abbastanza
significativa.
Nel primo assestamento di bilancio, quindi con la legge
regionale 15 del giugno 2021, sono stati previsti 100 mila euro a
favore del Parco del Mont Avic, che devono necessariamente essere
impegnati nel più breve tempo possibile, perché si corre il
rischio, arrivando adesso a fine anno, di non poterli utilizzare;
ed erano poi state previste implementazioni di altri 60 mila euro
per le annualità del 2022 e 2023.
Secondo il Comitato con cui sono in contatto, l'iter di questo
procedimento è continuato anche dopo le mie dimissioni - come è
normale che sia - e il Presidente, che è anche Assessore ad interim
e lo sarà probabilmente, da quello che abbiamo capito, ancora per
un bel po' di tempo, a luglio ha comunicato che la Giunta avrebbe
di lì a poco approvato la deliberazione di ampliamento e ha
evidenziato in quell'occasione che i lavori dell'esecutivo
procedevano nonostante la pausa estiva e nonostante l'assenza di un
Assessore specifico.
Però alla data in cui è stata depositata questa interpellanza
non risultava essere stato approvato alcun atto relativo
all'ampliamento.
In queste settimane abbiamo raccolto anche lo sconforto, direi
l'amarezza e anche lo sconcerto dei cittadini che da quasi due anni
aspettano di conoscere effettivamente le decisioni
dell'Amministrazione regionale ma ancora non sanno che cosa
succederà, e lo sconcerto è abbastanza grande anche perché
dall'estate, e direi anche da prima dell'estate, sembrava che tutto
si stesse risolvendo, mi riferisco ovviamente soltanto ai terreni
privati, perché su quelli comunali, escluso Fénis, il ragionamento
non era stato completato e le amministrazioni avevano chiesto tempo
per esaminare tutto il dossier relativo al Parco.
È questo il motivo per cui vogliamo chiedere al Presidente, nel
suo ruolo di Assessore ad interim, quali siano le vere, le reali
motivazioni e gli effettivi impedimenti che hanno causato un così
lungo ritardo nell'adozione di un provvedimento che è pronto da
tempo e che ha completato la sua istruttoria.
In secondo luogo, una volta compresi quali possono essere questi
impedimenti, capire se c'è la volontà di procedere in tempi rapidi
all'approvazione della delibera relativa all'ampliamento del Parco
regionale del Mont Avic, limitatamente, ed è ovvio, ai terreni di
proprietà dei cittadini del comitato e alle due particelle del
Comune di Fénis.
Presidente -
Risponde il presidente della Regione
Lavevaz.
Lavevaz (UV) -
Ringrazio la collega Minelli che mi ha
lasciato in eredità questo dossier qualche mese fa, la ringrazio
per l'iniziativa che permette comunque di far chiarezza a tutti
rispetto a questo dossier che effettivamente è un dossier inserito
nel nostro programma, nel programma che abbiamo condiviso, e nel
programma - come lei ha citato - si diceva giustamente di valutare
con attenzione e con cura la possibilità di questo ampliamento.
Io credo che chi amministra ha il dovere di valutare, a
prescindere, sempre con attenzione qualsiasi tipo di modifica, e lo
deve fare ancora di più quando queste modifiche sono strutturali e
coinvolgono una futura gestione, anche terza in questo caso, nel
senso che è una gestione in qualche modo delegata a un ente Parco e
quindi dobbiamo essere certi che le scelte che facciamo siano poi
percorribili da chi è delegato a gestirle e non, al contrario,
creare problemi.
Quindi giustamente dobbiamo porre attenzione ai comitati ma non
solo, direi che dobbiamo anche valutare se quello che portiamo
avanti possa essere portato avanti in maniera strutturale.
Io non perché non mi fidi di quello che lei ha fatto, tutt'altro
- ho sempre rispettato il suo lavoro e continuo a farlo - ho però
voluto fare anch'io le mie verifiche sia con il Comune di Fénis in
particolare, che era quello più interessato, anzi, l'unico
interessato in questa ultima versione di un ampliamento, ho parlato
diverse volte con il Comitato, ho parlato diverse volte con l'ente
Parco.
L'unica questione che rimane da dirimere - fermo restando la
volontà che è quella di procedere in questa direzione - è la
questione del personale dell'ente Parco, che ha manifestato una
serie di criticità già ad oggi, quindi strutturali nella situazione
odierna, quindi senza l'ampliamento. Hanno tutta una serie di
persone part-time, quindi hanno la necessità di fare un po' di
ordine, diciamo così, dal punto di vista del personale e di fare
anche probabilmente delle nuove assunzioni.
Quindi mi sono sentito in dovere - prima di portare in Giunta la
delibera che dal punto di vista delle strutture aveva tutti gli
okay del caso, - di aspettare una valutazione anche rispetto al
prossimo bilancio e quello che sarà, quindi avere certezza che
l'Ente parco abbia la possibilità di far fronte alla gestione di
questi ettari in più, risolvendo le problematiche legate al
personale e quindi poi di procedere.
Riguardo ai 100 mila euro, sono 100 mila euro che sono stati
impegnati nell'assestamento, quindi sono 100 mila euro che non
vanno persi, nel senso che se non verranno utilizzati, andranno a
finire in avanzo è verranno eventualmente reimputati l'anno
prossimo, ma credo che non si possa affrettare una scelta
strutturale, ripeto, che ha conseguenze su un ente al quale abbiamo
delegato una gestione importante perché dobbiamo spendere 100 mila
euro che sono 100 mila euro straordinari, perché arrivano da un
avanzo di amministrazione.
Qui si tratta di fare una scelta strutturale e avere la certezza
di poter gestire questo ampliamento in maniera corretta, adesso non
voglio essere retorico, non è l'ampliamento che cambia la gestione
del Mont Avic, ma effettivamente dobbiamo dare all'ente Parco la
possibilità di essere operativi nel modo corretto, perché hanno un
lavoro da compiere importante, peraltro in una realtà che è uno dei
gioielli che la Valle d'Aosta ha e quindi è giusto che l'ente venga
rinforzato, per quanto possibile, in modo che anche questo
ampliamento possa essere gestito nel modo corretto.
Quindi, per concludere, l'ho già detto ma confermo che c'è la
volontà di procedere in questo senso quando tutte le carte saranno
a posto.
Presidente -
Per la replica, Consigliera Minelli.
Minelli (PCP) -
Sicuramente lei ha ricevuto in eredità
questo dossier, come molti altri che richiedono un'attenzione e un
tempo adeguato per essere affrontati.
È la motivazione per cui lei stesso, nel momento successivo alle
mie dimissioni, aveva detto che occorreva procedere nel più breve
tempo possibile alla mia sostituzione e - con tutto il rispetto che
io ho per il suo lavoro, per le sue capacità e per l'attenzione che
lei pone ai problemi, quelli della Presidenza, quelli dell'intera
Giunta e in questo momento anche quelli dell'Assessorato che le è
stato lasciato in eredità - io ritengo che forse - e lo dico in
maniera quasi affettuosa - lei dovrebbe trovare una soluzione,
perché l'interesse è anche suo e del fatto che molto tempo le può
essere sottratto per questo. Ma sono mesi che stiamo aspettando e
se la volontà fosse stata effettivamente quella, una soluzione
sicuramente si sarebbe trovata.
Evidentemente ci sono altre motivazioni che in questo momento
non vengono dette.
Tra l'altro, la ringrazio per aver rinnovato in qualche modo
l'apprezzamento o comunque il rispetto per il lavoro che ho svolto,
cosa che altre persone, in particolare esponenti della sua stessa
parte politica, non condividono e non perdono occasione in questo
Consiglio ogni volta di denigrare il lavoro che è stato fatto, ma
questa è un'altra questione di cui mi rammarico e di cui prendo
comunque atto.
Venendo alla questione dell'ampliamento, lei dice "Ci vuole
attenzione per tutto, non ci vuole attenzione soltanto per i
comitati ma per la sostenibilità di interventi che si fanno" e ci
dice di aver sentito il Comune di Fénis, ovviamente il Comitato e
l'Ente Parco.
Io ricordo che nelle riunioni che sono state fatte e
nell'istruttoria che si è completata, il Comune di Fénis per quelle
due porzioni del suo territorio, e non di più perché l'aveva
spiegato chiaramente, ma anche l'ente Parco, avevano dato assenso,
avevano dato parere positivo sapendo - perché questo era stato
deciso - che ci sarebbe stata, a partire già dall'assestamento di
bilancio del 2021, una somma che non sarà altissima, ma una somma
di 100 mila euro e poi, in prospettiva, per le due annualità
successive una somma di 60 mila più 60 mila, che consentivano di
coprire i costi per quell'ampliamento e per la tipologia
dell'ampliamento: mi riferisco ai tipi di terreno, quelli dei
privati e quelli del Comune di Fénis, che potevano essere in
qualche modo seguiti attraverso quell'implementazione.
Quindi le valutazioni erano state fatte anche sulla
sostenibilità economica.
Non è questa cifra che cambierà la gestione del parco, lei dice,
è ovvio che c'è bisogno di più denaro se si vuole andare in questa
direzione, e mi sembra che la volontà non soltanto espressa dalla
sottoscritta nel momento in cui ha ricoperto quel ruolo ma dal
programma della maggioranza e anche dall'iter che era stato avviato
ben precedentemente, era quella.
Quindi se adesso le valutazioni sono cambiate, se si pensa che
quello che bisogna destinare è troppo rispetto alle disponibilità
che si hanno e alle priorità che si hanno, perché potrebbe anche
essere così, allora bisognerà dirlo in maniera più chiara, ma
soprattutto credo che non si possano tenere persone sulla corda per
così tanto tempo.
Piuttosto si dica alle persone che hanno interesse a vedere
inseriti i loro terreni in questo Parco che tutto è sospeso, perché
bisogna fare delle ulteriori valutazioni per quello che sarà
l'avvenire, per il carico che l'aumento dei terreni potrebbe avere
anche in futuro per il Parco.
Se così non è, allora che si proceda nel più breve tempo
possibile e si metta in qualche modo un punto fermo su una
questione che si trascina dal 2018.
Tra due mesi siamo nel 2022, francamente quattro anni per dire
un sì o un no definitivo a gente che aspetta mi sembrano
troppi.
