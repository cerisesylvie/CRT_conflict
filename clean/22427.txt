Classificazione
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 2027 del 21 giugno 2006 - Resoconto
OGGETTO N. 2027/XII - Inopportunità dell'affidamento di un
incarico istituzionale ad un ex terrorista. (Approvazione di
risoluzione)
Risoluzione
Premesso che:
- nell'Ufficio di Presidenza della Camera dei Deputati è
stato eletto a svolgere le funzioni di Segretario l'On. Sergio
D'Elia, condannato con sentenza definitiva a 25 anni di reclusione
per concorso nell'omicidio dell'agente di PS Fausto
Dionisi;
- D'Elia, eletto nella lista della Rosa nel Pugno, ha
ricoperto un ruolo determinante al vertice di Prima Linea,
formazione terroristica marxista-leninista tra le più sanguinarie
degli anni '70;
Condivide
il sentimento d'indignazione manifestato dai familiari delle
numerose vittime degli attentati di Prima Linea, molte delle quali
sono cadute nell'adempimento del proprio dovere al servizio dello
Stato;
Impegna
il Presidente del Consiglio regionale ad esprimere al
Presidente della Camera dei Deputati lo sdegno della comunità
valdostana in merito all'affidamento di un simile incarico
istituzionale a un ex terrorista, sulla base di una designazione
meramente partitica che disconosce i fondamentali principi etici e
di civile convivenza del popolo italiano.
F.to: Frassy - Tibaldi
Presidente - La parola al Consigliere Frassy.
Frassy (CdL) - Una breve illustrazione di questa risoluzione,
che era stata iscritta in via d'urgenza nello scorso Consiglio
sull'onda della notizia, all'epoca fresca di stampa, di come andava
componendosi l'Ufficio di Presidenza della Camera dei deputati.
Penso che la notizia non abbia bisogno di grandi riepiloghi
rispetto ai fatti, perché i giornali hanno tenuto a lungo la prima
pagina dedicata a questa vicenda, che pensiamo debba essere oggetto
di qualche considerazione non tanto politica, ma direi soprattutto
etica da parte del nostro Consiglio regionale. Abbiamo avuto modo
di cogliere commenti di cittadini che erano indignati e sdegnati
per quello che stava accadendo nel Parlamento testè rinnovato e
riteniamo in effetti sia difficile poter accettare che personaggi
con un passato di questo tipo possano rappresentare al meglio le
istituzioni. Vi è la filosofia di chi sostiene che questo Signore,
avendo scontato la pena con i benefici che la legge gli ha
concesso, abbia diritto di fare tutto e il contrario di tutto.
Riteniamo invece che ci debba essere nella politica un senso del
limite e un senso di rispetto per le situazioni della normalità
rispetto alle situazioni che vanno oltre. Questo Parlamentare è
stato eletto con un meccanismo che ha fatto sì che il suo partito,
consapevole del suo trascorso, lo candidasse, ma riteniamo che il
passo successivo di metterlo nell'Ufficio di Presidenza, che è un
po' il custode della legittimità delle istituzioni, sia uno
"schiaffo" ai familiari di quelle vittime che sono cadute per
difendere le istituzioni. Non dimentichiamo che l'Onorevole D'Elia
è stato ai vertici di quella organizzazione terroristica che negli
anni '70 si è macchiata di parecchi omicidi ed assassini, "Prima
Linea", e non era un Signor nessuno, ma era uno del gruppo
dirigente e sappiamo che in quegli anni la dirigenza non era data a
chi aveva conseguito chissà quali esami di tipo etico, ma era data
a chi aveva dimostrato in maniera più spregiudicata di poter
perseguire l'obiettivo dell'abbattimento dello Stato, tanto che
venne condannato con sentenza definitiva a 25 anni di reclusione
per concorso nell'omicidio di un agente di pubblica sicurezza:
Fausto Dionisi. L'Associazione familiari delle vittime dei caduti
per terrorismo ha dichiarato di essere pronta a restituire le
onorificenze che sono state consegnate in memoria dei loro
congiunti caduti, perché ritengono inopportuno questo tipo di
incarico istituzionale. Di conseguenza con tale risoluzione
chiediamo che il Consiglio condivida questo sentimento di
indignazione manifestato dai familiari delle vittime e impegniamo
il Presidente del Consiglio a farsi portatore di tale posizione
presso il suo omologo della Camera in relazione a questa vicenda.
Non penso vi siano altre riflessioni da fare, perché la materia è
nota e auspichiamo che su una vicenda che sicuramente di politico
ha molto poco il Consiglio possa esprimere una posizione netta e
unanime.
Presidente - La parola alla Consigliera Squarzino Secondina.
Squarzino (Arc-VA) - Anche noi riteniamo che la nomina di questo
Onorevole, Sergio D'Elia, nell'Ufficio di Presidenza sia una nomina
perlomeno inopportuna. Chi effettua delle azioni che non vanno bene
viene condannato, sconta la pena, esce fuori con di nuovo i suoi
diritti di cittadino. Il diritto di elettorato attivo e passivo
rientra in questi diritti ed è incontestabile; ciò che non era
opportuno è che a questa persona si affidasse un incarico
istituzionale, non perché dal punto di vista normativo dei diritti
questo non fosse possibile, ma per opportunità, per un minimo di
sensibilità nei confronti delle famiglie che hanno vissuto e pagato
sulla propria pelle le azioni di queste persone. Sono azioni del
passato, ma le conseguenze ci sono ancora adesso; quindi su questo
siamo d'accordo. Vi sono però alcuni termini in cui facciamo fatica
a riconoscerci, allora abbiamo fatto uno sforzo, in questo senso ho
presentato un nuovo testo, volevo presentare emendamenti, ma poi ho
cercato di prendere la traccia del vostro testo, di lavorarci sopra
e ho predisposto un nuovo testo. Chiederei una sospensione, in modo
da vedere se è possibile giungere a un testo unitario, altrimenti
per il linguaggio usato nel vostro testo non riusciremo a votarlo e
voteremo invece questo nuovo testo, ma credo sia possibile giungere
ad un documento unitario.
Presidente - Penso che possiamo accogliere la richiesta di 5
minuti di sospensione per concordare un nuovo testo, che preferirei
considerato nella forma di emendamento.
La parola al Consigliere Comé.
Comé (SA) - Ringrazio il Presidente per aver accolto la mia
richiesta di fare l'intervento prima della sospensione. Solo per
esprimere una valutazione da parte del gruppo della "Stella Alpina"
sul contenuto della risoluzione, che è un giudizio che certamente
è, come ha sottolineato anche la collega Squarzino, condivisibile
dal punto di vista dei contenuti. Penso che questa condivisione di
tale risoluzione sarà accolta favorevolmente da tutte le forze
politiche presenti in Consiglio: dico questo perché basta
ricordarsi come le forze autonomiste e progressiste in campagna
elettorale abbiamo basato fortemente la loro campagna invocando un
cambio totale della politica valdostana e della politica italiana,
come abbiano basato molto la loro campagna su una questione di
recupero della moralità e dell'etica per le persone, come anche da
parte di queste forze si sia sempre sostenuto che non bisognava
solo soffermarsi ai problemi locali, ma avere una visione di
guardare anche i problemi a livello nazionale, e anche questo è un
aspetto che non riguarda la Valle d'Aosta, ma l'Italia. Tale
cambiamento auspicato della politica italiana non si sta traducendo
positivamente in questo inizio di legislatura, basti pensare alle
uniche scelte fatte dal "Governo Prodi" in questi primi mesi. È
riuscito a creare il nuovo record a livello mondiale, tanto che da
più parti d'Europa hanno modificato il titolo del film di Walt
Disney "La carica dei 101", nel nuovo titolo: "La carica di 102" di
Prodi.
Tornando adesso alla risoluzione direi che questa è una
risoluzione che da noi è abbastanza condivisa, ma mi pare che essa
si fermi a metà strada, perché vi è l'impegno al Presidente del
Consiglio di esprimere al Presidente della Camera lo sdegno della
Comunità valdostana. Ritengo che la Comunità valdostana abbia anche
un suo rappresentante nella Camera dei deputati, pertanto presento
un emendamento a nome della "Stella Alpina", dove proseguo questo
testo perché mi pare sia importante che tale richiesta non solo
provenga dalla voce del nostro Presidente del Consiglio, ma che se
ne faccia portavoce anche il nostro rappresentante a livello
parlamentare. L'emendamento che presento pertanto è il seguente:
"Invita il Deputato della Valle d'Aosta ad attivarsi presso la
Presidenza della Camera con le opportune azioni, affinché venga
ritirato l'incarico istituzionale affidato"
.
Presidente - La parola al Consigliere Cesal.
Cesal (UV) - Intervengo molto brevemente per dire che, come
gruppo, concordiamo sul tenore di queste risoluzioni e concordiamo
sulla sostanza di quello che si vuole dire. Quello che non riesco a
capire è tali diverse posizioni, queste risoluzioni e contro
risoluzioni, emendamenti, perché vorrei capire cosa nascondono. Noi
siamo disposti a votare la risoluzione perché riteniamo sia un
fatto grave, perché qualsiasi forma di violenza deve essere
condannata, perché condividiamo che le istituzioni quanto meno a
dei livelli di questo genere debbano essere rappresentate da
persone al di sopra di ogni sospetto, per cui invito i colleghi ad
evitare qualsiasi tipo di "arrière-pensée" e a riunirci per trovare
una risoluzione condivisa che possa essere votata da tutto il
Parlamento, rimanendo al nocciolo della questione che è quello
relativo al fatto che un ex terrorista che ha commesso degli
omicidi ricopre degli incarichi istituzionali. Tutto è dovuto forse
anche alla nuova legge elettorale, che ha impedito che i cittadini
potessero esprimersi e ha dato la possibilità alle forze politiche
di inserire secondo un ordine cronologico prestabilito i
rappresentanti che dovevano essere eletti, anziché lasciare libera
scelta alla cittadinanza. Chiedo 2 minuti di sospensione per
arrivare ad una condivisione, invitando tutti ad evitare di fare
delle speculazioni su questa materia... che credo sia condivisibile
da parte di tutti.
Presidente - Il Consiglio è sospeso per 5 minuti.
Si dà atto che la seduta è sospesa dalle ore 19,25 alle ore
19,50.
Presidente - Riprendono i lavori.
La parola al Consigliere Cesal.
Cesal (UV) - Per quanto riguarda la risoluzione che è stata
presentata - e non so se interpreto però il sentimento di tutti i
gruppi che erano presenti nella riunione ristretta, perché abbiamo
avuto una piccola divergenza di opinioni, pur riconoscendo che
l'argomento ha una sua validità, è un argomento di estrema
importanza che non deve essere banalizzato -, si sarebbe deciso di
arrivare a questo tipo di proposta, se non condivisa da tutti,
almeno condivisa da gran parte dei gruppi presenti: eliminare dopo
"formazione terroristica"
gli aggettivi
"marxista-leninista
" per rimanere in linea con le tendenze
di questo Consiglio, dove abbiamo sempre cercato... ad atti di
questo genere di evitare aggettivi: "fascista", "nazista" o cose di
questo genere... modificare l
"impegna"
nel modo seguente:
"impegna il Presidente del Consiglio regionale ad esprimere al
Presidente della Camera dei Deputati l'inopportunità in merito
all'affidamento di un simile incarico istituzionale a un ex
terrorista, sulla base di una designazione meramente partitica che
disconosce i fondamentali principi etici e di civile convivenza del
popolo italiano"
. L'emendamento presentato dal collega Comé,
nel caso in cui ritenesse debba essere affrontato, verrà
eventualmente presentato nel corso di una delle prossime adunanze
consiliare e dibattuto, perché qui rimaniamo al testo originale
presentato dal gruppo "La Casa delle Libertà" e con queste
modificazioni inviterei il Consiglio a votare, esprimendo fin d'ora
il voto favorevole da parte del nostro gruppo.
Presidente - Il testo presentato come nuovo testo emendativo del
gruppo "Arcobaleno" viene ritirato?
La parola alla Consigliera Squarzino Secondina.
Squarzino (Arc-VA) - È difficile, Presidente, ritirare un testo
quando neanche una delle suggestioni che abbiamo presentato nel
nostro testo è stata presa in considerazione. A questo punto
prendiamo atto che non c'è stata la volontà politica di capire
alcune cose importanti che avevamo messo nel nostro testo, avevamo
tentato di rispettare passo passo il testo dei colleghi per far
capire quali erano le sensibilità diverse e le modifiche che
avremmo voluto mettere; Non sono state neanche prese in
considerazione! Prendiamo atto di questo, quindi manteniamo questo
nuovo testo della risoluzione e chiedo di metterlo in
votazione.
Presidente - La parola al Consigliere Sandri.
Sandri (GV-DS-PSE) - Credo si debba dare atto che stiamo
trattando di un tema particolarmente delicato, nel senso che stiamo
parlando di un periodo negativo della storia del nostro Paese, un
periodo pieno di sangue, di grandi turbamenti e, come tutti i
periodi di questo genere, le "cicatrici" rimangono nel tempo e vedo
che ancora oggi tali "cicatrici" sono aperte e ci deve essere un
grande rispetto e una grande sensibilità istituzionale per evitare
di incorrere in dimenticanze, in un'amnesia che rischia di
riprodurre questi stessi temi. Da questo punto di vista, non
possiamo che concordare con il fatto che il Parlamento abbia fatto
una scelta inopportuna, perché, pur rispettando i fatti personali e
le opportunità politiche di chi ha candidato - fra l'altro, senza
dare al popolo la possibilità di scegliere, perché non c'erano in
questa occasione i voti di preferenza -, di certo vi è stata
inopportunità da parte dell'Assemblea di Montecitorio nel procedere
a tale nomina. Faccio questo richiamo alla complessità e alla
delicatezza di tale argomento, perché credo che anche in
quest'aula, fra i partiti che sono rappresentati in tale consesso,
forse quella parte di storia ancora non ha avuto un suo
assestamento e sarebbe opportuno che ciascuno di noi, all'interno
dei propri gruppi e attraverso una presa di coscienza collettiva,
facesse i conti con questa storia. Non ricorderò in tale occasione,
che spero sia la più unitaria possibile, alcuni episodi di quel
tempo, ma credo che vi sarà in futuro l'occasione di parlarne.
L'invito però è di cercare sempre più con queste scelte di fare
delle scelte di giustizia e non delle scelte di opportunità.
Qualche parola detta qui dentro che "tirava un po' l'acqua" ad una
polemica contingente... significa far prevalere l'opportunità sulla
giustizia e questo è sempre un presupposto estremamente negativo
che porta a una deriva dell'etica che dobbiamo cercare di evitare.
Cerchiamo di essere forti in questo momento e di trovare tutti
insieme una volontà da esprimere in modo comune; credo che, se da
questa votazione si uscisse con una votazione di tutto il
Consiglio, sarebbe meglio. Capisco che, per quanto riguarda i
colleghi del gruppo "Arcobaleno", questo nella fase di trattativa
forse non è stato portato avanti con l'attenzione e con la
delicatezza che era necessaria, ma credo che l'importanza del voto
possa portare ad una riflessione rispetto a quanto annunciato prima
dal vostro Capogruppo.
Presidente - Abbiamo una nuova proposta di testo emendativo del
gruppo "Arcobaleno", vi è il nuovo testo proposto dal collega Cesal
concordato dalla maggioranza presente nella saletta, rimane qui
presentato l'emendamento del Consigliere Comé che voglio capire se
è ritirato o meno.
La parola al Consigliere Comé.
Comé (SA) - Mi è sembrato che lo avesse annunciato già il
Consigliere Cesal nel suo intervento dicendo che si era concordato
un testo con il ritiro anche dell'emendamento da parte mia.
Presidente - L'emendamento presentato dal collega Comé viene
ritirato; ne do lettura per il verbale:
Emendamento
Dopo l'ultimo punto del dispositivo è aggiunto il
seguente:
"Invita
Il Deputato della Valle d'Aosta ad attivarsi presso la
Presidenza della Camera con le opportune azioni, affinché venga
ritirato l'incarico istituzionale affidato".
Se non vi sono altri interventi, viene messo prima in votazione
il nuovo testo emendativo presentato dal gruppo "Arcobaleno"; ne do
lettura:
Risoluzione
Premesso che :
- nell'ufficio di Presidenza della Camera dei Deputati è
stato eletto a svolgere le funzioni di segretario l'On. Sergio
D'Elia, eletto nella lista della Rosa nel Pugno;
- l'On. D'Elia ha ricoperto un ruolo determinante al vertice
di Prima Linea ed è stato condannato con sentenza definitiva a 25
anni di reclusione per concorso nell'omicidio dell'agente di PS
Fausto Dionisi;
- che ogni persona, una volta pagato il proprio pegno alla
giustizia, ritorna ad esercitare i suoi diritti di cittadino, ivi
compresi il diritto all'elettorato attivo e passivo;
Ritiene
per lo meno inopportuno che una persona, che ha partecipato
ad azioni terroristiche sfociate nell'omicidio di servitori dello
stato, svolga un ruolo di rilievo all'interno delle
istituzioni;
Condivide
il sentimento d'indignazione manifestato dai familiari delle
vittime degli attentati di Prima Linea;
Impegna
il Presidente del Consiglio regionale ad esprimere al
Presidente della Camera dei Deputati lo sconcerto e il
disorientamento della comunità valdostana in merito all'affidamento
di un simile incarico istituzionale a un ex terrorista, sulla base
di una designazione meramente partitica che disconosce i
fondamentali principi etici e di civile convivenza del popolo
italiano.
F.to: Squarzino Secondina - Bortot - Venturella
Consiglieri presenti: 31
Votanti e favorevoli: 3
Astenuti: 28 (Cerise, Cesal, Charles Teresa, Comé, Ferraris,
Fey, Fiou, Fontana Carmela, Fosson, Frassy, Isabellon, Lanièce,
Lattanzi, Lavoyer, Maquignaz, Marguerettaz, Ottoz, Pastoret,
Perron, Praduroux, Rini, Salzone, Sandri, Stacchetti, Tibaldi,
Viérin Adriana, Viérin Laurent,Viérin Marco)
Il Consiglio non approva.
Presidente - Se non ci sono altri interventi, pongo in votazione
il nuovo testo della risoluzione sottoscritto dai Consiglieri
Frassy, Lattanzi, Tibaldi, Cesal, Salzone e Viérin Marco; ne do
lettura:
Risoluzione
Il Consiglio regionale della Valle d'Aosta
Premesso che:
- nell'Ufficio di Presidenza della Camera dei Deputati è
stato eletto a svolgere le funzioni di segretario l'On. Sergio
D'Elia, condannato con sentenza definitiva a 25 anni di reclusione
per concorso nell'omicidio dell'agente di PS Fausto
Dionisi;
- D'Elia, eletto nella lista della Rosa nel Pugno, ha
ricoperto un ruolo determinante al vertice di Prima Linea,
formazione terroristica tra le più sanguinarie degli anni
'70;
Condivide
il sentimento d'indignazione manifestato dai familiari delle
numerose vittime degli attentati di Prima Linea, molte delle quali
sono cadute nell'adempimento del proprio dovere al servizio dello
Stato;
Impegna
il Presidente del Consiglio regionale ad esprimere al
Presidente della Camera dei Deputati l'inopportunità in merito
all'affidamento di un simile incarico istituzionale a un ex
terrorista, sulla base di una designazione meramente partitica che
disconosce i fondamentali principi etici e di civile convivenza del
popolo italiano.
F.to: Frassy - Lattanzi - Tibaldi - Cesal - Salzone - Viérin
Marco
Consiglieri presenti: 31
Votanti e favorevoli: 28
Astenuti: 3 (Bortot, Squarzino Secondina, Venturella)
Il Consiglio approva.
Presidente - La seduta è tolta.
---
L'adunanza termina alle ore 20,02.
