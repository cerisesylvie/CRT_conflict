Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1118 del 27 febbraio 1985 - Resoconto
OGGETTO N. 1118/VIII - COMUNICAZIONI DEL PRESIDENTE DEL
CONSIGLIO.
PRESIDENTE:
Le comunicazioni del Presidente inquadrano
l'attività del Consiglio dal 6 febbraio in poi.
Disegni di legge presentati:
D.L. n. 154, presentato dalla Giunta regionale in data 6
febbraio '85 concernente: "Norme sullo stato giuridico ed economico
del personale non docente delle istituzioni scolastiche ed
educative dipendenti dalla Regione" (già iscritto all'ordine del
giorno)
D.L. n. 155, presentato dalla Giunta regionale in data 6
febbraio '85 concernente: "Norme per l'esercizio delle funzioni
trasferite alla Regione Valle d'Aosta in materia di usi civici,
consorterie e promiscuità per condomini agricoli e forestali" (I e
III Commissione)
D.L. n. 156, presentato dalla Giunta regionale in data 6
febbraio '85 concernente: "Norme concernenti le aspettative ed i
permessi a favore dei dipendenti regionali chiamati a ricoprire
cariche elettive" (I Commissione)
D.L. n. 157, presentato dalla Giunta regionale in data 6
febbraio '85 concernente: "Acquisto di beni patrimoniali" (I
Commissione)
P.L. n. 158, presentata dall'Ufficio di Presidenza in data 6
febbraio 1985, concernente: "Consulta regionale per la condizione
femminile - Finanziamento del programma di attività e modificazioni
alla legge regionale 23 giugno 1983, n. 65" (I Commissione)
D.L. n. 159, presentato dalla Giunta regionale in data 14
febbraio 1985 concernente: "Modificazione della legge regionale 11
febbraio 1974, n. 44 e successive modificazioni, concernente la
concessione di contributi per l'espropriazione e l'occupazione
d'urgenza di aree di terreno a norma della legge statale 22 ottobre
1971, n. 865 e successive modificazioni" ( II Commissione)
D.L. n. 160, presentato dalla Giunta regionale in data 14
febbraio 1985 concernente: "Rifinanziamento della spesa per la
gestione e la costruzione di asili-nido in Valle d'Aosta di cui
alla legge regionale 20 dicembre 1973, n. 39" (I e IV
Commissione)
D.L. n. 161, presentato dalla Giunta regionale in data 14
febbraio 1985 concernente: "Aumento della spesa annua concernente
gli interventi per favorire l'inserimento lavorativo di cittadini
portatori di handicap previsti dalla legge regionale 11 agosto
1981, n. 54 e successive modificazioni" (I e IV Commissione)
P.L. n. 162, presentata dal Consigliere RICCARAND in data 21
febbraio 1985 concernente: "Interventi straordinari per il recupero
abitativo dei centri storici"
P.L. n. 163, presentata dal Consigliere RICCARAND in data 21
febbraio 1985 concernente: "Norme per la tutela del territorio" (II
Commissione)
Proposta di regolamento n. 2, presentata dalla Giunta regionale
in data 15 febbraio 1985 concernente: "Modifiche al regolamento
recante norme per la immissione al consumo in Valle d'Aosta di
determinati contingenti annui di generi e merci in esenzione
fiscale" (III Commissione)
Disegni di legge vistati:
Si comunica che riguardo alla proposta di legge n. 139,
approvata dal Consiglio regionale il 15 gennaio 1985, non è
pervenuta, nel termine di 30 giorni previsto dal 1° comma dell'art.
31 dello Statuto, notizia di opposizioni da parte del
Rappresentante del Governo, Presidente della Commissione di
Coordinamento.
Disegni di legge non vistati:
D.L. n. 137, concernente: "Modificazione ed integrazione della
legge regionale 24 gennaio 1983, n. 1, recante interventi a favore
dell'agriturismo".
Deliberazioni vistate: n. 15
E' stata vistata dal Presidente della Commissione di
Coordinamento la seguente deliberazione consiliare, per la quale
erano stati richiesti e trasmessi chiarimenti:
n. 1008/VIII in data 20 dicembre 1984 concernente: "Acquisto di
un complesso immobiliare sito in Comune di La Thuile di proprietà
della Società DELTASIDER S.p.A. - Approvazione ed impegno di spesa.
- Delega alla Giunta".
Riunioni di Commissioni:
Conferenza dei Capi Gruppo e Ufficio di Presidenza: 1
Ufficio di Presidenza: 1
I Commissione: 5
I e III Commissione in riunione congiunta: 2
II e III Commissione in riunione congiunta: 4
I Commissione allargata ai Capi Gruppo per questioni Casa da
Gioco: 1
II Commissione allargata ai Capi Gruppo per questioni Parco
Nazionale Gran Paradiso: 1
Comitato Amministrativo per la Cassa di Previdenza dei
Consiglieri: 1
PRESIDENTE:
In data 7 febbraio 1985 i Consiglieri
regionali Alder Tonino e Gaetano Baldassarre hanno comunicato alla
Presidenza del Consiglio di aver rassegnato le dimissioni dalla
Commissione istituita dal Consiglio regionale in data 13 luglio
1984, con il compito di reperire i fondi e verificare le
possibilità di finanziamento per la costruenda autostrada. I due
Consiglieri hanno motivato le loro dimissioni facendo presente che
esse costituiscono un atto di protesta sia per la scarsa attività
finora svolta dalla Commissione presieduta dal Presidente della
Giunta, sia per la mancanza di una effettiva volontà unitaria
nell'affrontare il problema. Sempre a giudizio dei Consiglieri
Tonino e Baldassarre le discriminazioni operate nell'ambito delle
forze di opposizione da parte del Presidente della Giunta non vanno
nella direzione di un effettivo coinvolgimento di tutto il
Consiglio regionale, così come si era deciso all'atto della
costituzione della Commissione.
L'Assessore alla Sanità ed Assistenza Sociale Ugo Voyat ha
comunicato che la Giunta regionale con propria deliberazione in
data 11 gennaio 1985 ha approvato la concessione di un contributo
di Lire 5 milioni a favore della Sezione regionale
dell'Associazione di amicizia, solidarietà e scambi culturali con
il Nicaragua. La deliberazione della Giunta regionale accoglie così
una precisa richiesta avanzata dalla Conferenza dei Capi Gruppo,
che aveva sollecitato un intervento finanziario a favore
dell'Associazione in questione.
La Direzione del Traforo del Monte Bianco ha fatto pervenire i
dati relativi al flusso di traffico registrato nel mese di gennaio.
I dati sono disponibili presso gli uffici della Presidenza.
Vorrei brevemente ricordare due gravi fatti verificatisi in
Italia e in Francia che hanno causato la morte di numerosi
cittadini. Nel Comune di Castellaneta il crollo di un edificio ha
provocato numerose vittime e feriti. In Francia, notizia di ieri,
un improvviso scoppio in una miniera di carbone ha provocato la
morte di 22 minatori e numerosi feriti. Alle famiglie delle vittime
vanno le più sincere condoglianze da parte di questa assemblea.
Signori Consiglieri, è recentemente scomparso a Roma dopo lunga
malattia l'Onorevole Paolo Bonomi che per tanti anni fu Presidente
della Confederazione Nazionale dei coltivatori diretti e che tanto
contributo ha dato per lo sviluppo dell'agricoltura italiana e per
il miglioramento delle condizioni di vita della gente dei campi.
Rinnoviamo le più sentite condoglianze alla Democrazia Cristiana,
partito in cui l'On. Bonomi ha sempre militato, per la dipartita di
un personaggio così illustre, parlamentare sin dall'assemblea
costituente.
Concludendo le comunicazioni, intendiamo rinnovare, come
Consiglio regionale, le più sentite condoglianze al Consigliere
Domenico Aloisi per la scomparsa del padre.
E' giunta comunicazione che è mancato ieri a Gressoney Leo
David, lo sfortunato sciatore che nel 1979 era stato vittima di un
incidente durante una gara di sci, svoltasi a Lake Placid negli
Stati Uniti d'America. A seguito di quell'incidente, nonostante
numerosi interventi clinici, Leo David non aveva più ripreso
conoscenza.
Credo di interpretare la volontà dell'intera assemblea
formulando alla famiglia le più sentite condoglianze per la grave
perdita.
Comunico, infine, che è pervenuta una lettera del Dott. Anselmo
Lucat, diretta al Presidente del Consiglio e per conoscenza al
Presidente della Giunta e al Signor Luigi Monami Vice Presidente
della CO.RE.CO, che recita: "Il sottoscritto Lucat Anselmo rassegna
con effetto immediato le proprie irrevocabili dimissioni da
componente della Commissione regionale di controllo sugli enti
locali".
PRESIDENTE:
Qualche Consigliere intende prendere la
parola sulle comunicazioni del Presidente del Consiglio?
Ha chiesto la parola il Consigliere Riccarand; ne ha
facoltà.
RICCARAND (N.S.):
Il Vice Presidente del Consiglio ha
testè affermato che la proposta di legge n. 139, concernente le
indennità spettanti ai membri del Consiglio e della Giunta
regionale, non è stata né vistata né è stata oggetto di opposizione
da parte del Presidente della Commissione di Coordinamento.
Credo che, in questo caso, ci troviamo di fronte ad una chiara
violazione dello Statuto Speciale della Valle d'Aosta. Al primo
comma dell'art. 31 dello Statuto è previsto che una legge,
approvata dal Consiglio regionale della Valle d'Aosta, deve essere
rinviata o vistata dal Presidente della Commissione di
Coordinamento. Ogni legge approvata dal Consiglio regionale è
comunicata al rappresentante del Ministero dell'Interno, Presidente
della Commissione di Coordinamento, prevista dall'art. 45 che,
salvo il caso di opposizione, deve vistarla nel termine di 30
giorni dalla comunicazione. Il secondo comma ribadisce questo
concetto affermando che la legge
è promulgata nei 10 giorni
dalla apposizione del visto.
Ci troviamo quindi di fronte ad una proposta di legge approvata
dal Consiglio regionale, sul cui merito non ho nessuna intenzione
di ritornare, di fronte alla quale il Presidente della Commissione
di Coordinamento non ha rispettato una norma statutaria, lasciando
decorrere i termini senza apporre il visto e neppure proporre il
rinvio a nuovo esame. Soltanto quando la proposta di legge fosse
stata rinviata a nuovo esame del Consiglio sarebbe stato possibile
applicare la decorrenza dei termini. L'ultimo comma dell'art. 31,
infatti, prevede che, ove il Consiglio della Valle approvi
nuovamente a maggioranza assoluta una proposta di legge rinviata a
nuovo esame, il Governo della Repubblica può, nei quindici giorni
dalla comunicazione, promuovere la questione di legittimità davanti
alla Corte Costituzionale.
In questo caso noi ci troviamo in sede di prima lettura e quindi
ritengo che come Consiglio regionale, al di là del merito della
proposta di legge, dobbiamo richiamare il Presidente della
Commissione di Coordinamento al rispetto delle norme statutarie.
Non si può fare finta che tutto sia regolare, in quanto
l'irregolarità è palese.
Mi riservo di presentare, in occasione della prima proposta di
legge che discuteremo in questo Consiglio, il seguente ordine del
giorno:
"- Appreso che il Presidente della Commissione di Coordinamento
non ha né vistato né rinviato a nuovo esame del Consiglio la
proposta di legge n. 139 concernente le indennità spettanti ai
membri del Consiglio e della Giunta regionale;
- rilevato che tale comportamento del Presidente della
Commissione di Coordinamento introduce una sorta di silenzio
assenso che contrasta con quanto previsto esplicitamente dai commi
1 e 2 dello Statuto Speciale della Valle d'Aosta;
- ribadita la necessità di una corretta e precisa
applicazione delle norme statutarie
il Consiglio regionale della Valle d'Aosta
INVITA
il Presidente del Consiglio regionale a richiamare il Presidente
della Commissione di Coordinamento ad un puntuale rispetto
dell'articolo 31 dello Statuto Speciale della Valle d'Aosta e a
sollecitare l'apposizione del regolare visto sulla proposta di
legge n. 139, oppure di provvedere ad un suo rinvio al Consiglio
regionale per un nuovo esame".
Chiedo al Vice Presidente del Consiglio se posso presentare
questo ordine del giorno in questo momento o in una fase successiva
del dibattito.
PRESIDENTE:
Comunico al Consigliere Riccarand che non è
possibile presentare ordini del giorno sulle comunicazioni del
Presidente del Consiglio e del Presidente della Giunta. Se
nell'ambito dell'ordine del giorno che verrà sviluppato oggi e
domani lei troverà argomenti di interesse comune con quello che lei
vuole presentare, potrà farlo, altrimenti non è possibile.
Ha chiesto la parola il Consigliere Lanièce; ne ha facoltà.
LANIECE (D.C.):
Ringrazio il Vice Presidente del
Consiglio per aver voluto ricordare la figura di Paolo Bonomi ed il
suo prezioso contributo per lo sviluppo dell'agricoltura nel nostro
Paese. A nome del gruppo democristiano ricordo l'opera meritoria
svolta dall'Onorevole Bonomi nei 36 anni di permanenza ai vertici
della Confederazione Nazionale dei coltivatori diretti.
Paolo Bonomi era nato 75 anni fa a Romentino in provincia di
Novara ed aveva fondato nel 1944 la Federazione dei coltivatori,
che prenderà poi il nome di Confederazione Nazionale dei
coltivatori diretti. Fu eletto nelle file della Democrazia
Cristiana, prima nell'Assemblea Costituente e poi sedette a
Montecitorio fino alla settima legislatura. Come deputato si batté
con energia e con profonda convinzione per l'approvazione di varie
leggi in favore dell'agricoltura quali: riforma agraria nel 1950,
legge sulla montagna nel 1952, primo piano verde nel 1959, fondo di
solidarietà contro le avversità atmosferiche nel 1960, piano
quinquennale per lo sviluppo dell'agricoltura nel 1961, sviluppo
della piccola proprietà contadina nel 1971, secondo piano verde nel
1973 e tante altre. Sempre in favore dei coltivatori diretti fu
promotore delle grandi conquiste degli agricoltori nel campo
sociale, come l'assistenza per la malattia, la pensione di
invalidità e di vecchiaia, gli assegni familiari, l'assegno di
maternità e tante altre ancora.
Come ha detto l'On. Piccoli: "Scompare con Bonomi una figura
prestigiosa che ha lasciato un potente segno di redenzione nelle
campagne e nel mondo contadino, un segno che è servito non solo
all'agricoltura ma a tutta la società italiana". Il Presidente
Pertini, in occasione del quarantennale della Coldiretti,
rammaricandosi per l'assenza di Bonomi dovuta alla grave malattia
che da anni lo perseguitava, ha detto che Bonomi è stato il fautore
della terra ai contadini, cioè della proprietà della terra a chi la
lavora. Qualcuno ha detto, e io lo condivido, che con l'On. Bonomi
scompare un crociato delle campagne, un uomo coraggioso, dinamico,
tutta concretezza, animato da una ferma volontà nel lavorare per
costruire un avvenire più giusto per la gente dei campi.
Termino questo breve intervento rinnovando a tutta la Coldiretti
ed in particolare alla famiglia le più sentite condoglianze.
PRESIDENTE:
Ha chiesto la parola il Consigliere Tamone;
ne ha facoltà.
TAMONE (U.V.):
Je n'étais absolument pas préparé à cette
intervention. Je veux quand même souligner, ce qui a été dit par le
Président De Grandis et exprimer toute notre émotion pour la mort
du jeune athlète Léonard David. Je crois qu'on doit le rappeler,
ici, dans ce Conseil, parce que c'était une promesse sûre du ski
valdôtain international et ce malheureux accident qui l'a touché à
Lake Placid l'a pratiquement privé de la vie dès 1979. Ce fait a
indubitablement crée dans sa famille un traumatisme que l'on peut
facilement comprendre. Je crois que la mort de Léonard David touche
tous les Valdôtains, tous les sportifs. C'est pourquoi nous
renouvelons à sa famille et à la communauté de laquelle il faisait
partie, l'expression de tous nos sentiments les plus profonds. Je
pense que ces sentiments sont partagés par notre groupe et par tout
le Conseil régional de la Vallée d'Aoste.
PRESIDENTE:
Ha chiesto la parola il Consigliere Pedrini;
ne ha facoltà.
PEDRINI (P.L.I.):
Mi associo a quanto detto dal
Consigliere Tamone e rinnovo le condoglianze a nome mio, dei miei
figli che correvano insieme a Leo David, e del mio partito alla
famiglia David.
PRESIDENTE:
Prima di passare al prossimo oggetto, vorrei
ritornare sulle osservazioni fatte dal Consigliere Riccarand in
merito al disegno di legge non vistato entro 30 giorni, ricordando
che è prassi costante interpretare lo Statu to nel senso più
favorevole al Consiglio, per cui fino a questo momento, non si è
ritenuto di dover sollevare obiezioni del tipo suddetto. Comunque
le interpretazioni che ha dato il Consigliere potranno essere
motivo di dibattito in sede di conferenza dei Capi gruppo e di
Presidenza del Consiglio.
