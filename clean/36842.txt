Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 758 del 9 ottobre 2014 - Resoconto
OGGETTO N. 758/XIV - Interpellanza: "Spese sostenute per la
manutenzione del parco autoveicoli della Direzione viabilità
dell'Assessorato delle opere pubbliche".
Président -
Pour l'illustration a demandé la parole le
Conseiller Ferrero.
Ferrero (M5S)
- Grazie Presidente. Continuiamo su una
linea che potremmo chiamare "dossier sprechi" o comunque,
quantomeno, "dossier spese un po' pazze".
Qui abbiamo preso come esempio - e purtroppo non è un esempio
così unico, è in buona compagnia - quello di un automezzo, un
Piaggio Porter targato CB859PT, che è stato immatricolato - poi mi
dirà meglio magari l'Assessore - all'inizio degli anni 2000, più o
meno...2003, ecco, grazie. Su questo automezzo, che quindi ha una
decina di anni, e del quale noi, senza essere degli esperti del
settore...però abbiamo chiesto in giro: automezzi del genere, con
le stesse caratteristiche, con quell'età e con il chilometraggio
che è un bel chilometraggio, costano dai 2.500 ai 3.500 euro, cioè
ormai sono degli autoveicoli che sono vecchi e hanno un utilizzo
che ormai è limitato...perché? Perché sono veramente consumati sia
dal punto di vista della carrozzeria che dal punto di vista del
motore. Allora io mi stupisco, perché, nel momento in cui mi sono
recato in concessionaria con la mia macchina che aveva 14 anni e mi
hanno proposto 2.500 euro più IVA di riparazioni, a fronte di un
valore commerciale della mia macchina che era di 1.000 euro,
ovviamente che cosa ho detto: "lascio perdere e prendo un altro
automezzo"...ecco, mi stupisce invece che, per quanto riguarda la
pubblica amministrazione, il ragionamento sia un altro!
Io mi son fatto dare dall'Assessorato solo due fatture che
riguardano questo veicolo. Le fatture sono entrambe del 16 maggio
del 2014, e sono la 241 e la 242. Per questo Porter, che poi è
un'Ape con il cassone allungato, sono stati spesi, in un giorno,
quasi 10 mila euro...cioè per una cosa che ne vale, se va bene, se
fosse tenuta benissimo, 3.000 euro, in un giorno noi spendiamo
quasi 10 mila euro! Una fattura è di 5.460 euro e una di 4.041! Ma
cosa gli abbiamo fatto a questo Porter? Ma una persona normale, e
qui si parla sempre della famosa "diligenza del buon padre di
famiglia", cioè la diligenza del buon padre di famiglia, di fronte
a una cosa che vale 2.500-3.000 euro, si fa portare a riparare il
mezzo e spenderne 10 mila? Attenzione! E questa è la spesa del
2014...poi ci sono le spese del 2013, del 2012, ma alla fine questo
Porter quanto ci è costato a fine carriera? Ci costa come una
Maserati!
Dobbiamo allora porci il problema, e il primo problema è: ma chi
è quel signore che ha dato il visto di congruità per queste spese?
Perché comunque mi risulta che queste spese vengono autorizzate da
un dirigente...non lo so, che qualifica abbia questo
dirigente...sarà un ingegnere, non lo so, sarà un geometra, no, è
un dirigente, dovrebbe avere una laurea, sarà un architetto, non lo
so, adesso poi me lo dirà magari l'Assessore; in ogni caso, a
maggior ragione, più è alto il titolo di studio e meno si capisce
come si sia arrivati a fare una spesa del genere! Non mi si venga a
dire: "ma noi abbiamo bisogno del mezzo, se ne avessimo dovuto
comperare uno nuovo non avevamo i soldi"...attenzione! Vediamo un
po' a fine anno quanto spendiamo di tutte queste riparazioni e
quanti Porter nuovi, quindi nuovi o a chilometri zero, potremmo
riuscire a prendere. A me questo sembra un discorso di semplice
buonsenso.
Se fosse un caso isolato, direi: "ci può esser stato un errore,
ci può esser stata una carenza di comunicazione". È ovvio che poi
quando vedo, qui...lo so che dà fastidio, dà fastidio che il
Movimento Cinque Stelle dica sempre i nomi e i cognomi, dà
fastidio, ma mi spiace, i nomi e i cognomi bisogna dirli...quando
vedo che l'officina di autoriparazioni è quella che ha il pressoché
monopolio per alcuni mezzi della Regione ed è l'officina Giachino
Guido & C S.n.c. di Saint-Christophe, e che il signor Giachino
è Assessore comunale - se non sbaglio, se non ci sono stati dei
cambiamenti - al Comune di Saint-Christophe...per carità, non
vogliamo essere...diciamo diffidenti, non vogliamo pensar male,
però accidenti è dura, eh, è dura di fronte a delle fatture del
genere! Tanto più che nelle fatture poi, anche dal punto di
vista...non so, fiscale, vediamo: "Lavori eseguiti, nostro
riferimento al preventivo del 29.8.2013". Quindi attenzione, qui si
fa un preventivo ad agosto del 2013 e si fanno fare i lavori il
16.5.2014! Allora non si può neanche dire: "Avevamo urgenza di fare
i lavori perché il Porter ci serviva e allora li abbiamo fatti
d'urgenza, comprarne un altro non sarebbe stato possibile"; da qui,
insomma, passa quasi un anno e si decide di far fare i lavori.
Stessa cosa per la seconda fattura, eh...allora qui veramente o c'è
stato qualche errore nell'indicazione dei preventivi e delle
fatture o diversamente, come abbiamo chiesto noi, ci direte, magari
adesso ci chiarite e risolviamo la situazione, e ci sono delle
giustificazioni, però io dico: per assurdo, se effettivamente le
cose stessero così, ma io voglio sapere se a questo Dirigente, che
ha autorizzato queste cose, avete dato anche il premio annuale,
quello che viene detto "la paghetta per i dipendenti"! Perché
veramente allora qui, signori, insomma, staremmo scherzando, eh! Se
è stato dato anche un premio, allora mi candido anch'io al posto
per dirigente, vado a prendermi una laurea da qualche parte, e se
poi bisogna mettere delle firme così e avere anche il premio...
Quindi, al di là di qualsiasi...diciamo ulteriore
approfondimento, sono convinto che non sia l'Assessore che debba
controllare tutte queste cose, ci sono i dirigenti apposta, ci
mancherebbe, però bisogna fare anche un ragionamento. Capisco che
l'Assessore Baccega si sia trovato...insomma, è da poco che è lì,
quindi non è che può aver fatto il controllo di tutti gli
automezzi, io non pretendo questo, però pretendo semplicemente che,
onestamente, si riconosca che magari qualcosa, in questo caso, non
è andato come doveva andare...ecco, non chiedo di più.
Presidente
- Per la risposta, ha chiesto la parola
l'Assessore Baccega; ne ha facoltà.
Baccega (SA)
- Grazie Presidente. Nelle considerazioni
finali espliciterò la parte più politica, però rispondo agli
interpelli.
Complessivamente le spese sostenute per le riparazioni, per i
tagliandi, per le revisioni, per le sostituzioni di pneumatici
dell'automezzo in questione, dal 2003 a oggi ammontano a 20.895
euro, per un mezzo che ha percorso 141 mila chilometri. È destinato
a fare altri 50-60 mila chilometri, appunto con l'ultimo intervento
che è stato programmato.
A quanto ammontano complessivamente le spese per la manutenzione
del parco autoveicoli? Nel 2010, per tutti gli automezzi della
Struttura viabilità sono stati spesi 366 mila euro, nel 2011, 357
mila euro, 2012, 343 mila euro, nel 2013 c'è stata una decisa
ottimizzazione dei costi, andando ad un importo di 275 mila euro
per 129 mezzi, che sono nel parco auto, attualmente operative.
Se si intende procedere all'apertura di un procedimento di
verifica? Non spetta al Governo regionale il procedimento di
verifica, c'è sicuramente un coordinatore, un dirigente di
riferimento, ma sulla base di questo è necessaria una breve
premessa. Va evidenziato che nella nostra Regione ci sono, per
garantire sicurezza e fluidità della circolazione su tutta la rete
stradale di competenza, 44 strade regionali, per un totale di 496
chilometri, e si deve costantemente provvedere alla manutenzione,
alla gestione, alla pulizia delle strade, delle loro pertinenze e
degli arredi, nonché alle attrezzature degli impianti e dei servizi
di manutenzione invernale. Tutti questi compiti impongono che il
numero di autoveicoli, questa interpellanza ci serve anche per
avere informazioni, che il numero di autoveicoli impiegati dagli
addetti alla viabilità, che sono 113 collaboratori tra geometri,
addetti alle strade, tra cantonieri, capo-cantonieri, operai e
autisti, e addetti alla segnaletica, deve essere sufficiente ad
assicurare quanto sopra, quindi tutti gli interventi, questo è
previsto dal Codice della strada. Il sistematico e continuo
utilizzo dei mezzi, con spostamenti giornalieri sulle strade
regionali, comporta un elevato numero di chilometri percorsi, una
maggiore usura degli stessi, con conseguente significativo
fabbisogno di riparazioni. Nel periodo invernale, vista la
turnazione degli addetti alla sorveglianza della manutenzione
stradale, è richiesto un maggior numero di veicoli, al fine di
assicurare il costante controllo delle arterie, nonché per
interventi puntuali antighiaccio, con stesura di prodotti fondenti.
I veicoli in dotazione, nel periodo compreso tra ottobre ed aprile,
sono utilizzati dai singoli addetti con più percorrenze giornaliere
sul tronco stradale di competenza. La struttura viabilità, al fine
di ottimizzare l'utilizzo dei veicoli in dotazione e, di
conseguenza, contenere le spese relative ai costi di gestione e di
riparazione degli stessi, ha disposto, con indicazioni verbali e
con apposito ordine di servizio del 2013, anno in cui siamo andati
a una decisa ottimizzazione del costo delle manutenzioni, che gli
addetti alla manutenzione stradale, durante l'attività lavorativa,
utilizzino lo stesso mezzo per più addetti.
Considerato, inoltre, che dall'anno 2010 non si è più provveduto
ad alcun acquisto di nuovi mezzi in sostituzione, di quei mezzi che
hanno i chilometraggi elevati, si è iniziata negli ultimi anni
un'analisi di revisione del parco mezzi. Si è provveduto ad
effettuare un monitoraggio delle manutenzioni degli automezzi, al
fine di valutare la necessità di procedere o meno alla riparazione
o all'eventuale dismissione dei veicoli stessi. Si evidenzia,
inoltre, che tutti gli autoveicoli circolanti sulla strada devono
essere sottoposti a manutenzioni e revisioni periodiche per
garantire sicurezza, efficienza e per il trasporto delle persone e
dei materiali.
Nell'esaminare le due richieste di "116" ovviamente, nonché
l'interpellanza che è stata determinata e che andiamo a dibattere
in questo momento, ho potuto sollecitare al Coordinatore del
Dipartimento infrastrutture, viabilità ed edilizia l'analisi di un
quadro completo dei mezzi esistenti con i relativi costi di
manutenzione, nella logica di intraprendere, appunto, le opportune
azioni di risparmio e di contenimento della spesa. In merito alla
congruità richiamata appunto da lei, Consigliere Ferrero, si
precisa che in caso di affidamento diretto il responsabile del
procedimento, prima di procedere all'affido, valuta la congruità
dell'offerta in relazione ai prezzi di mercato. E ahimè, qui, nel
caso specifico il Dirigente della Struttura viabilità ha ritenuto
congrua l'offerta in relazione ai prezzi di mercato, perché
acquistare un mezzo nuovo aveva un importo di 23.500 euro più IVA,
non era possibile sostituire il veicolo con un mezzo nuovo perché
le risorse in bilancio non c'erano, ed era necessario garantire il
costante controllo del servizio di sorveglianza della manutenzione
anche utilizzando il Porter di cui stiamo parlando e, appunto, la
sostituzione delle parti meccaniche e della carrozzeria -
praticamente si è rifatto il motore, si è cambiato completamente il
cassonetto - avrebbe comunque garantito la percorrenza di ulteriori
50.000 chilometri per una durata di 5 anni. Quindi il costo
dell'ultima manutenzione, appunto, è stato intorno ai 9 mila euro.
Da questo punto di vista, pur avendo sollecitato al Coordinatore un
approfondimento, abbiamo deciso di istituire un obiettivo specifico
per il Dirigente, per l'anno 2014, affinché si andasse a ridurre
notevolmente la spesa in questo senso, e le garantisco che questo
Dirigente non ha avuto il premio che tanto si poteva auspicare
quando c'è una condotta di un altro tipo. Grazie.
Presidente
- Ha chiesto la parola il Consigliere Ferrero;
ne ha facoltà.
Ferrero (M5S)
- Grazie Presidente e grazie all'Assessore
per le delucidazioni.
Sì, resta il fatto un po' dell'amaro in bocca, perché è come
farsi fare una diagnosi dal dottore, perché se hanno sostituito il
motore...il cassone lo capisco, il cassone può essere anche un po'
scassato, un po' arrugginito e lo tiri avanti, ma il motore, per
una botta di 4-5 mila euro, fai fare il preventivo e lo sostituisci
l'anno dopo...è come una persona che ha una gravissima malattia e
dice: "aspettiamo un anno e poi dopo sostituiamo". Allora la
malattia o pregiudicava l'utilizzo del mezzo o doveva essere curata
subito, quindi la sostituzione doveva essere effettuata subito. Ci
sono comunque un po' di cosette che non tornano in questa
questione, però, per carità, se effettivamente le indicazioni sono
quelle che lei ha dato, sono delle indicazioni che comunque vanno
nel senso di reprimere, o di controllare queste strane dinamiche, o
comunque che a me...e comunque potrebbero apparire strane anche al
cittadino che, di fronte a una cosa del genere, potrebbe ritenere
che la spesa sia stata una spesa esagerata, o comunque non congrua
rispetto all'obiettivo che si poteva ottenere.
Presidente
- Grazie. Punto 19 all'ordine del giorno.
