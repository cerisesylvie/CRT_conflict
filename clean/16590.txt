Classificazione
UNIONE EUROPEA E RAPPORTI INTERNAZIONALI


Resoconto integrale del dibattito dell'aula
Oggetto del Consiglio n. 2990 del 25 febbraio 1998 - Resoconto
SEDUTA ANTIMERIDIANA DEL 26 FEBBRAIO 1998
OGGETTO N. 2990/X Adesione all'appello "Un fiore per le donne di
Kabul". (Approvazione di mozione)
Mozione Preso atto della campagna "Un fiore per le donne di
Kabul", lanciata dalla Commissaria Europea, Emma Bonino, e ripresa
a livello italiano dalla Commissione Nazionale di Parità, a favore
delle donne afgane che da più di un anno vivono in condizione di
totale privazione dei loro diritti da parte del regime dei
Talibani;
Considerato che tale campagna suggerisce, tra le altre
iniziative, la condivisione di un appello da far sottoscrivere in
modo da rendere pubblico il sostegno e la solidarietà con le donne
afgane che "sono vittime di un regime di segregazione instaurato
per legge, non hanno diritto di esprimersi, di usufruire della
stessa assistenza sanitaria degli uomini, di lavorare e di
studiare";
Considerato inoltre che, come recita ancora l'Appello, "siamo di
fronte ad un problema morale, ad una replica dell'apartheid basato
sul sesso";
Consapevole che i diritti delle donne sono parte inalienabile,
integrante ed indivisibile dei diritti umani, di cui ricorre
quest'anno il cinquantenario della loro Dichiarazione;
Il Consiglio regionale della Valle d'Aosta
Condanna
tutte le forme di oppressione e di discriminazione di cui sono
oggetto le donne afgane, simbolo oggi della discriminazione,
dell'oppressione e della violenza che le donne in tanti Paesi
subiscono;
Esprime
la propria solidarietà con le donne di Kabul, nella speranza che
l'attenzione e la pressione di molti Paesi democratici riescano ad
ottenere il rispetto dei Diritti delle donne;
Condivide
i contenuti dell'Appello;
Chiede
al Presidente della Giunta, al Presidente del Consiglio, ai
Parlamentari valdostani di attivarsi perché il Governo italiano, la
Comunità Europea, l'Organizzazione delle Nazioni Unite e in
generale le organizzazioni internazionali:
- non riconoscano il regime dei Talibani fintanto che saranno
imposte nel Paese discriminazioni inaccettabili basate sul
sesso;
- si adoperino perché l'aiuto umanitario sia accessibile senza
discriminazioni per tutte le donne afgane;
- facciano pressione direttamente o indirettamente per garantire
che in Afganistan sia rispettata la Dichiarazione Universale dei
diritti Umani e siano garantiti, in modo particolare, i diritti
delle donne.
Decide
di inviare alla Commissione Nazionale di Parità e all'Ufficio
Umanitario della Comunità Europea questa risoluzione come
testimonianza dell'adesione del Consiglio regionale della Valle
d'Aosta all'Appello "Un fiore per le donne di Kabul".
F.to: Squarzino
Presidente Ha chiesto la parola il Consigliere Squarzino
Secondina.
Squarzino (VA) A livello europeo la Commissaria Emma Bonino ha
lanciato un'iniziativa a favore delle donne di Kabul, delle donne
afgane. Non è che queste siano le donne più oppresse in tutto il
mondo, ma sono emblematiche di una situazione reale che c'è. Questa
campagna di solidarietà verso le donne di Kabul, donne oppresse dal
regime dei Talibani, donne che quindi non possono esprimere nessuno
dei diritti civili che sono riconosciuti a tutte le persone umane,
tale campagna - dicevo - è stata accolta anche dalla Commissione
nazionale di parità della Presidenza del Consiglio dei ministri e
si traduce in un appello che viene fatto proprio perché i paesi
facciano pressione nei confronti dell'Afganistan affinché siano
riconosciuti i diritti civili a queste donne. Questa mozione,
votata come Consiglio, permette anche al nostro Consiglio regionale
di esprimere una solidarietà per le donne di Kabul nella speranza
che la pressione che viene fatta a livello internazionale possa
cambiare la situazione di queste nostre concittadine. Votare questa
mozione acquista una funzione ancora più interessante perché siamo
alla vigilia della festa delle donne dell'8 marzo, quindi è un po'
come un omaggio che il Consiglio regionale fa alla presenza e alla
funzione che le donne svolgono nella società civile.
Presidente È aperta la discussione generale. Se nessuno chiede
la parola, pongo in votazione la mozione in oggetto:
Presenti, votanti e favorevoli: 25
Il Consiglio approva all'unanimità
Président Chers collègues, aujourd'hui à 16 heures tous les
conseillers sont convoqués, à la présence du Député et du Sénateur
et des autres invités, pour la célébration du 50ème anniversaire de
l'autonomie.
