Classificazione
AMBIENTE


Resoconto integrale del dibattito dell'aula
Oggetto del Consiglio n. 1733 del 20 dicembre 1995 - Resoconto
SEDUTA POMERIDIANA DEL 20 DICEMBRE 1995
OGGETTO N. 1733/X Modificazioni al documento regionale di
programma afferente al Piano triennale 1994/96 di tutela
ambientale, nella parte concernente "Bacini idrografici e mare
Adriatico" di cui alla deliberazione di Giunta n. 4513 del 3 giugno
1994.
Deliberazione Il Consiglio
Richiamata la deliberazione della Giunta regionale n. 4513 del 3
giugno 1994, ratificata con deliberazione del Consiglio regionale
n. 816/X del 20 luglio 1994, con la quale la Regione approvava la
propria proposta di Documento di Programma afferente al Piano
Triennale 1994/96 per la Tutela Ambientale (PTTA), rimandando a
successivo provvedimento della Giunta regionale l'approvazione del
Documento definitivo, convalidato dai competenti Uffici del
Ministero dell'Ambiente;
Ricordato che, in conformità a quanto disposto al punto 5.1.3.2.
della deliberazione CIPE 21 dicembre 1993 "Programma Triennale
1994-1996 per la tutela ambientale", così come modificata e
integrata con deliberazione del 3 agosto 1994, il Ministero sta
procedendo all'approvazione del Documento regionale di programma
per singole aree programmate;
Atteso che il Ministero dell'Ambiente, con nota n°
12835/ARS/DI/VA in data 29 luglio 1994, ha inoltrato il documento
di valutazione dei "Bacini idrografici e Mare Adriatico"
richiedendo alcune integrazioni e riformulazioni delle schede di
intervento riferite a tale Area Programmata;
Illustrate le osservazioni della Segreteria Tecnica che rilevano
principalmente la carenza di alcuni elementi necessari ad una
compiuta valutazione e la non conformità di altri elementi a quanto
stabilito dalla delibera CIPE 21 dicembre 1993 così come modificata
ed integrata con delibera del 3 agosto 1994;
Fatto presente che il ritardo nelle correzioni è dovuto al fatto
che con la nuova legge finanziaria del 1995, sono stati ridotti i
finanziamenti della legge 283/89, per cui si è dovuto procedere
alla ridefinizione dell'intero quadro della programmazione
regionale nei settori "Gestione delle risorse idriche" in
connessione al bilancio regionale e al programma dei lavori
dell'Assessorato dei Lavori Pubblici per l'anno 1995 e triennio
1995-1997, nonché alla revisione degli schemi previsionali e
programmatici per il triennio 1994-1996 ai sensi della legge 283/89
da parte dell'Autorità di Bacino del Fiume Po;
Visto il Programma Triennale 1994/96 per la Tutela Ambientale,
approvato con deliberazione CIPE del 21 dicembre 1993, così come
modificato dalla successiva deliberazione CIPE del 3 agosto
1994;
Visto il parere favorevole di legittimità dall'Ingegnere vice
dirigente reggente del posto di ingegnere capo dirigente del
Servizio assetto e tutela del territorio dell'Assessorato dei
Lavori Pubblici, ai sensi dell'articolo 72 della legge regionale n.
3/1956 e successive modificazioni, e del combinato disposto degli
articoli 13 - comma 1 - lett. e) e 59 - comma 2 - della legge
regionale n. 45/1995, sulla presente deliberazione;
Visto il parere della III Commissione consiliare permanente;
Delibera
1) di approvare le modifiche al Documento regionale di Programma
afferente al Piano Triennale 1994/96 di Tutela Ambientale, nella
parte concernente "Bacini idrografici e Mare Adriatico", così come
illustrato in premessa e come risulta dalle tabelle e schede
allegate alla presente deliberazione, che ne costituiscono parte
integrante e sostanziale e che sostituiscono a tutti gli effetti le
corrispondenti comprese nella proposta di Documento di Programma
regionale allegato alla deliberazione della Giunta regionale n.
4513 del 3 giugno 1994, ratificata con deliberazione del Consiglio
regionale n. 816/X del 20 luglio 1994;
2) di inviare la presente deliberazione al Ministero
dell'Ambiente, ai sensi di quanto stabilito al punto 5.1.3.2 della
deliberazione CIPE 21 dicembre 1993;
3) di rinviare a successivi provvedimenti della Giunta regionale
l'approvazione della spesa dei cofinanziamenti regionali, e dei
relativi trasferimenti di parte statale di cui ai "Bacini
idrografici e Mare Adriatico", nonché delle modalità per
l'affidamento e l'esecuzione dei lavori;
4) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8, lettera b, del decreto legislativo 22
aprile 1994, n. 320.
Documento di programma regionale
(...omissis...)
Presidente E' stato distribuito un emendamento. Ha chiesto la
parola l'Assessore ai lavori pubblici, Lavoyer.
Lavoyer (ADP-PRI-Ind) Solo per spiegare che il contenuto di
questo emendamento si riferisce prevalentemente alla cifra che è
stata assegnata come annualità alla nostra regione per avviare gli
studi relativi a questi interventi, che è modificata da 204 milioni
sul provvedimento che era stato inserito nell'ordine del giorno, a
210 milioni. L'emendamento si rende necessario per modificare
questa cifra delle pagine 14, 204, 210, di conseguenza vengono
anche rettificate le tabelle allegate a seguito di questa
piccolissima variazione.
Presidente Ha chiesto la parola il Consigliere Marguerettaz.
Marguerettaz (PpVA) Ho un'unica domanda da fare su questo
complesso e difficile atto, e riguarda il punto 3.1.3 "Bonifica
delle aree inquinate", dove si parla delle bonifiche necessarie
all'interno dello stabilimento Cogne. Non so se parliamo della
stessa cosa, ma se si parlasse della stessa cosa che ho in testa
io, anche qui ci troviamo di fronte ad una formidabile lievitazione
dei costi previsti. Se si parla, cioè, delle aree da bonificare
all'interno dell'area Cogne, la Giunta due anni fa approvò il
protocollo di accordo con ILVA e al punto 4 di tale protocollo si
diceva che la spesa preventivata per la bonifica dell'area
industriale Cogne di Aosta è di lire 32,6 miliardi. In questo
documento al punto 3.1.3 all'ultima riga si dice che il costo
previsto è di circa 50 miliardi. In due anni quindi siamo passati -
se dello stesso problema si tratta - da 30 a 50 miliardi; vorrei
sapere le motivazioni.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Per precisare che le modificazioni che
approva oggi il Consiglio, al di là degli emendamenti, non
interferiscono sulla impostazione di queste cifre. Infatti, l'unica
modificazione rispetto all'elaborato a suo tempo approvato è
relativa alle modalità di compilazione delle schede, che aveva
compilato, su commissione dell'Assessorato all'ambiente, il dott.
Morelli della società Itaca, che aveva i contatti con il Ministero
interessato all'approvazione del programma stesso. Quindi il
provvedimento oggi in esame riguarda solo una modificazione della
impostazione e della compilazione delle schede, per poter accedere
a questi finanziamenti.
Al quesito che mi pone Marguerettaz in questo momento non sono
in grado di rispondere, potrò eventualmente informarmi e fargli
avere la risposta successivamente. Voglio però sottolineare che il
documento che approviamo oggi non va a modificare le cifre a suo
tempo approvate, ma è solo relativo ad una impostazione e alla
compilazione tecnica delle schede necessarie per ottenere il
finanziamento.
Presidente Dichiaro chiusa la discussione generale. Ha chiesto
la parola il Consigliere Marguerettaz per dichiarazione di
voto.
Marguerettaz (PpVA) Ci asterremo dal votare questo provvedimento
perché non ci sono giunte risposte.
Ammetto, un po' come ha fatto Florio poc'anzi, che questa cosa,
quando assumemmo quel primo atto che oggi andiamo a modificare, mi
era sfuggita; mi auguro che non sia sfuggita non tanto
all'Assessore, quanto alla Giunta nella sua completezza, Presidente
della Giunta in testa, perché non ricordo quando noi adottammo
questo documento, ma se andiamo in un passato più o meno recente,
il fatto diventa ancora più grave.
Se già in un passato noi avevamo stimato il costo della bonifica
intorno ai 50 miliardi, vuol dire che il prezzo rispetto al
dicembre 1993 è lievitato ancora più rapidamente rispetto a quello
che pensavo io. Chiederei all'Assessore o anche al Presidente di
farci sapere quanto prima qualcosa in merito, perché mi sembra una
lievitazione innaturale.
Presidente Si vota il testo con l'emendamento che è stato
distribuito, di cui do lettura:
Emendamento L'allegato "documento di programma regionale" alla
proposta in oggetto è così modificato:
sono sostituite:
- la pagina 14
- la seconda pagina della tabella "A", "Elenco generale degli
interventi individuati dal programma regionale";
- la seconda pagina della tabella "C", "Bacini idrografici";
- la tabella "C", "Tabella riassuntiva per aree programmate e
totali";
- la pagina 2 della "Scheda di identificazione dell'intervento.
Numero identificativo dell'intervento 25".
Presenti: 28
Votanti e favorevoli: 24
Astenuti: 4 (Linty, Marguerettaz, Tibaldi e Viérin Marco)
Il Consiglio approva
