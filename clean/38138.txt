Classificazione
ASSISTENZA SOCIALE



Oggetto del Consiglio n. 1745 del 20 gennaio 2016 - Resoconto
OGGETTO N. 1745/XIV - Disegno di legge: "Modificazioni alla
legge regionale 10 novembre 2015, n. 18 (Misure di inclusione
attiva e di sostegno al reddito)". (Approvazione di un ordine del
giorno.
Follien (Presidente) -
Punto 28.02 dell'ordine del
giorno. Per l'illustrazione, la parola al relatore Guichardaz.
Guichardaz (PD-SIN.VDA) -
Grazie Presidente.
Il disegno di legge reca: "Modificazioni alla legge regionale 10
novembre 2015, n. 18 (Misure di inclusione attiva e di sostegno al
reddito", nelle parti in cui la stessa prevede che possano
beneficiare di misure di inclusione attiva e di sostegno al reddito
i soggetti che alla data di presentazione della domanda risultino
essere residenti nel territorio regionale per un periodo
ininterrotto di almeno 36 mesi. Si rende necessario in conseguenza
ai manifesti dubbi di legittimità costituzionale sulla durata
eccessivamente prolungata della residenza richiesta per l'accesso
alle misure di cui trattasi, espressi dal Dipartimento per gli
affari regionali, le autonomie e lo sport della Presidenza del
Consiglio dei ministri. Il citato Dipartimento peraltro, con nota
del 6 novembre 2012, già comunicava, alla luce della normativa
vigente e della giurisprudenza europea, che si sarebbe astenuto dal
proporre al Governo la censura delle future leggi regionali o delle
Province autonome che avessero subordinato la concessione delle
provvidenze sociali al requisito della residenza nel territorio
regionale o delle Province autonome a condizione che questa
residenza, questo requisito non fosse superiore ai 24 mesi. Si
veda, ad esempio, la recente legge della Regione autonoma Friuli
Venezia Giulia (10 luglio 2015 n. 15) intitolata anch'essa: "Misure
di inclusione e di sostegno al reddito", che prevede, in conformità
proprio a tali indicazioni, a tale indirizzo, la possibilità di
accedere alle misure previste ai nuclei familiari, anche
monopersonali, di cui almeno un componente sia residente in regione
da almeno 24 mesi. Il presente disegno di legge si conforma
pertanto alle indicazioni espresse dal citato Dipartimento, nonché
a quanto previsto da altre normative regionali di analogo contenuto
non impugnate.
L'articolo 1 dispone la modificazione dell'articolo 3 della
legge regionale 10 novembre 2015, n. 18, sostituendo il periodo di
36 mesi previsto al punto c) con il periodo di 24 mesi. L'articolo
2 modifica il punto b) del comma 1 dell'articolo 4 della legge n.
18/2015 adeguando l'autocertificazione attestante il periodo
ininterrotto di residenza nel territorio regionale a 24 mesi in
luogo dei 36 previsti attualmente dalla legge regionale. L'articolo
3 dispone la dichiarazione d'urgenza del disegno di legge.
Si dà atto che dalle ore 19.05 riassume la presidenza il
Presidente Marco Viérin.
Viérin M. (Presidente) -
Qualcun altro? È arrivato a tale
riguardo un ordine del giorno che distribuiremo. Dobbiamo aspettare
che sia fotocopiato l'ordine del giorno, perché una volta chiusa la
discussione generale poi si procede alla votazione dell'ordine del
giorno. Viene distribuito l'ordine del giorno. Nessuno ha chiesto
la parola in discussione generale, quindi viene chiusa la
discussione generale, procediamo all'analisi dell'ordine del
giorno. Qualcuno chiede la parola? La parola al collega
Gerandin.
Gerandin (UVP) -
Merci Président.
È molto semplice, il nostro ordine del giorno riprende
esattamente la posizione dell'UVP quando è stato presentato il
disegno di legge. Già in quel contesto, quando noi abbiamo espresso
il nostro parere, avevamo chiesto che ci fosse un utilizzo
prioritario delle risorse derivanti dalla legge finanziaria tenuto
conto anche che al comma 5 dell'articolo 2 della legge regionale n.
18 di cui stiamo parlando si dice testualmente che "le misure di
cui al comma 1 sono coordinate con eventuali misure statali in
materia di sostegno al reddito". Quando noi avevamo sostenuto
questa tesi avevamo solo esaminato quelle che erano delle proposte
a livello nazionale, non c'era ancora una finanziaria, noi adesso
abbiamo una finanziaria di riferimento e al comma 386 la legge di
finanza dello Stato fissa quali risorse assegnate 600 milioni per
l'anno 2016 e 1 miliardo a decorrere dall'anno 2017, per cui sono
delle risorse importanti. Noi non sappiamo quale sarà la quota
destinata alla Regione, se ci sarà o meno e se queste somme saranno
disponibili e sfruttabili ai sensi di questa legge, per cui noi
chiediamo semplicemente di usufruire di queste risorse
prioritariamente rispetto alle risorse che c'erano prima. Non
andiamo a toccare il dispositivo finanziario, le risorse rimangono
uguali, questo è esclusivamente un impegno all'utilizzo di queste
risorse prioritariamente. Grazie.
Presidente -
Grazie collega. La parola al Presidente
della Regione.
Rollandin (UV) -
Volevo solo specificare sull'ordine del
giorno che il comma approvato dalla nostra legge di stabilità,
nella legge finanziaria, nel testo prendeva già in considerazione
proprio questo coordinamento. Chiaramente non poteva esprimersi,
come lei ha detto, in altro modo, in quanto non era ancora stata
approvata. Difatti ne abbiamo parlato e, se lei legge il verbale
della discussione, noi abbiamo detto che facciamo salvi
naturalmente quelli che saranno i fondi per la ridistribuzione di
questi 600 milioni, di cui nessuno sa ancora i criteri. Il problema
vero è che ogni legge è differente, la nostra legge di inclusione è
diversa dalla legge del diritto della Puglia, del Friuli, quindi
ognuno ha anche delle accezioni diverse di utilizzo dei fondi, per
cui l'applicazione di questo comma che era previsto relativo alla
lotta alla povertà terrà conto comunque di criteri che non sono
ancora stati definiti. Comunque credo che questo fosse già
nell'indirizzo e il coordinamento voleva dire che naturalmente
prima spendiamo gli eventuali fondi che ci sono a livello
nazionale, poi i nostri, il coordinamento era quello. Ci va bene
quindi l'ulteriore precisazione di questo punto adesso che abbiamo
la legge di stabilità.
Presidente -
La parola al collega Gerandin.
Gerandin (UVP) -
Merci Président.
La ringrazio, Presidente. Era proprio una specifica in più, ma
già la volontà di mettere il coordinamento...era sottinteso che
c'era questa volontà. Adesso abbiamo l'emendamento in più, che
comunque non si sa quanto, non si sa come, per che utilizzo, ma
qualcosa sicuramente spetterà anche alla Valle d'Aosta. In linea
con quello che avevamo già proposto allora, abbiamo chiesto che
queste risorse vengano utilizzate prioritariamente; questo non deve
bloccare - e lo sottolineo - in nessun senso quello che deve essere
l'iter, però se ci sono risorse dello Stato, ben venga e
utilizziamole prima. Grazie.
Presidente -
Grazie collega. Possiamo passare alla
votazione dell'ordine del giorno presentato dai Consiglieri del
gruppo UVP. La votazione è aperta. La votazione è chiusa.
Presenti: 35
Votanti: 35
Favorevoli: 35
Il Consiglio approva all'unanimità.
Passiamo adesso all'esame della legge. Articolo 1. Qualcuno
chiede la parola? Se nessuno chiede la parola, metto in votazione
l'articolo 1 della legge. La votazione è aperta. La votazione è
chiusa.
Presenti: 35
Votanti: 23
Favorevoli: 21
Contrari: 2
Astenuti: 12 (Bertin, Bertschy, Certan, Chatrian, Fabbri,
Gerandin, Grosjean, Morelli, Nogara, Roscio, Rosset, Laurent
Viérin)
Il Consiglio approva.
Posso dare lo stesso risultato per l'articolo 2? Stesso
risultato. Articolo 3. Stesso risultato.
Passiamo adesso al testo complessivo della legge. Sul testo
complessivo ha chiesto la parola la collega Morelli.
Morelli (ALPE) -
Merci Président.
Per dichiarazione di voto. Il nostro gruppo si asterrà su questo
disegno di legge, come già si era astenuto per quanto riguarda la
legge che andiamo a modificare. Il lasso di tempo della residenza
era stato uno dei temi che aveva coinvolto il gruppo di lavoro e
poi la commissione in una lunga discussione e si era addivenuti a
questa soluzione anche per avere l'adesione di coloro che invece si
ritenevano contrari ad un lasso di tempo più corto, cioè quello dei
24 mesi, perché era stata valutata questa possibilità. Ora, dalla
relazione noi leggiamo che vi è un dubbio di legittimità
costituzionale che viene sollevato dal Dipartimento per gli affari
regionali, le autonomie e lo sport, dubbio che era già stato
segnalato nel 2012, quindi questa non è una cosa recente. Veramente
quindi ci chiediamo che senso abbia oggi questa modifica e che
senso abbia avuto politicamente allora valutare di mettere 36 mesi,
tanto più che il 15 gennaio scorso il Consiglio dei ministri, che
si è riunito e ha esaminato anche la nostra legge, ha deliberato la
non impugnativa per questa legge. Rimane comunque il dubbio sul
perché questa legge all'epoca è stata scritta in questo modo,
perché il Dipartimento con nota del 6 novembre 2012 aveva
comunicato che non avrebbe censurato le future leggi regionali che
avessero subordinato la concessione delle provvidenze al requisito
della residenza, a condizione che il periodo di residenza non fosse
superiore a 24 mesi, quindi era una cosa risaputa già prima.
Grazie.
Presidente -
Grazie. La parola al collega Ferrero.
Ferrero (M5S) -
Grazie Presidente.
Coerentemente a quanto avevamo già fatto prima, voteremo contro
anche in quest'occasione, tanto più che il restringere il periodo a
due anni comporterà un fatto che è inequivocabile, ovviamente anche
i cittadini extracomunitari saranno facilitati nell'acquisire il
contributo. Effettivamente quindi questo stupisce, perché era stato
fatto da qualche Consigliere dell'Union Valdôtaine, sono stati
fatti dei rilievi sul periodo che era troppo breve, sul fatto che
ci sarebbe potuto essere un accesso, però vediamo che, quando si
tratta di resistere contro lo Stato centralista, qui si calano le
braghe. Tanti discorsi sull'autonomia, poi arriva un piccolo
avviso: "guardate che magari non ve la passiamo, ve la impugniamo"
e invece una volta tanto di alzare la testa e di dire che erano
buona parte...adesso ci saranno forse questi altri soldi...ma sono
soldi della Regione Valle d'Aosta, noi li abbiamo impegnati e
abbiamo messo un criterio che comunque era un criterio
ragionevole...e si va fino alla fine, perché è una questione di
principio, invece è arrivato il suggerimento e subito la cenere in
fronte e lo Stato centralista impone alla Regione. Allora questa
bandiera dell'autonomia cos'è? La sventoliamo la domenica allo
stadio e poi dopo la mettiamo via. Questa cosa non ci è piaciuta,
quindi il voto sarà contrario. È una legge che ha tanti punti
interrogativi, che fino adesso ha dato tante illusioni. È un po'
come quei ponti che vengono inaugurati quattro o cinque volte, ma
poi ci vuole ancora il collaudo.
Puntualmente uno dei partiti che fa parte della maggioranza, non
diciamo quale, ha fatto annunci su questa legge, il reddito minimo
di inclusione e avanti così, già una brutta formulazione, l'avete
inaugurata tre o quattro volte. Qui siamo a cambiare la legge, non
c'è ancora il regolamento di attuazione, non c'è ancora la delibera
attuativa. Basta inaugurazioni, fatela andare avanti. Fate questa
benedetta delibera, fatecela vedere, fatela vedere ai valdostani,
perché qui state illudendo molta gente. Io so già che, quando
uscirà la delibera, sarà una bufala, perché è stata alimentata in
maniera surrettizia l'aspettativa di molte persone che poi non
rientreranno nei parametri, anche perché i soldi sono
effettivamente quattro soldi. Per carità, meglio di niente, ma
facciamo attenzione a pubblicizzare come la panacea di tutti i mali
questi quattro soldi che verranno dati a pochissime persone, delle
quali molte saranno - senza avere nulla contro gli extracomunitari
- delle persone che magari, viste le cose, arriveranno, sono
arrivate, avranno poca permanenza in Valle e potranno usufruire di
un contributo che sarà negato poi ad altre persone che sono qui
residenti da una vita, quindi fate bene i vostri conti. Il voto su
questa legge comunque sarà negativo.
Presidente -
La parola al Consigliere Fabbri.
Fabbri (UVP) -
Grazie Presidente.
Come gruppo UVP, manterremo ciò che abbiamo votato quando la
legge è stata presentata, cioè ci asterremo su questa legge e
ancora più convintamente se è possibile, per due motivi: prima di
tutto perché questa legge aveva lo scopo di andare ad incidere, ad
aiutare la platea dei lavoratori, dei collaboratori che erano
rimasti senza lavoro, quindi non era tanto forse l'aspetto di
sostegno del reddito quanto proprio dell'inclusione sul lavoro.
Ora, a maggior ragione i 36 mesi erano volti in quest'ottica,
perché i 36 mesi dovevano coinvolgere una platea di lavoratori che
avesse in qualche modo contribuito per un periodo che a noi
sembrava logico allo svolgimento del lavoro in Valle d'Aosta, per
cui si rivolgeva non tanto dal punto di vista dell'esclusione di
qualcuno, ma nel premiare invece coloro che con il loro lavoro
avevano già contribuito allo sviluppo della Valle d'Aosta e si
trovavano in difficoltà come lavoratori: era questa la platea che
noi avevamo individuato.
Un altro aspetto per cui ci asterremo su questa legge è proprio
quello che faceva notare anche il collega Ferrero, cioè che al
primo stormir di fronde facciamo retromarcia, perché dobbiamo
adeguarci a quello che dice Roma. Anche da questo punto di vista
quindi questa retromarcia noi non la condividiamo e ci asterremo
dalla votazione di questa legge.
Presidente -
Grazie collega Fabbri. La parola al
Presidente della Regione.
Rollandin (UV) -
Grazie Presidente.
Mi dispiace ascoltare alcuni interventi che non so come
qualificare rispetto ad un programma serio, ad una legge che forse
viene banalizzata da chi non l'ha letta tutta. Su questa legge e su
leggi analoghe tutte le Regioni stanno predisponendo un testo che
più o meno va nella nostra direzione, anzi il testo della nostra
legge è stato preso ad esempio da più Regioni. Ora, questo
pomeriggio è stato detto che la modifica di questa caratteristica,
di questi 36 mesi a 24 è legata ad una sollecitazione che ci è
stata fatta, perché sennò veniva impugnata. Qualcuno ha detto:
"perché adesso molliamo, lasciamo che ce la impugnino, così
impugnata si ferma tutto, non si può procedere, dopodiché si dirà:
"vedete, questi banfoni ci hanno detto tutto e non succede niente",
questa è la voglia che qualcuno ha di fare. No, caro ragazzo, non è
così: noi quando ci sono delle segnalazioni che arrivano come in
questo caso...poi qualcuno poteva dire: "ma in parte lo sapevate
già prima", è anche vero questo, però oggi, di fronte alla
normativa comunitaria che va sempre più in questa direzione e alla
norma nazionale che per tutte le leggi che sono state prese ha
portato questo criterio, insistere sui 36 mesi voleva dire farsi
rifare la legge e stare fermi. Noi non siamo d'accordo: questo è il
criterio, non per calare le braghe come qualcuno vorrebbe far
credere, anzi per andare proprio nella direzione di non sospendere
l'efficacia della legge. La delibera era già pronta, abbiamo
aspettato e abbiamo chiesto...e ringraziamo chi ha permesso di
discuterla oggi, perché con questo non ritardiamo ulteriormente la
delibera che era già pronta per venerdì. Abbiamo aspettato perché
c'era questa disposizione che doveva essere trasposta e
modificata.
Per carità, che abbiamo delle debolezze ogni tanto
sull'autonomia ci sta, ma non in questo caso. In questo caso il
discorso è esattamente l'opposto, perché se andiamo nella direzione
di voler attivare questo meccanismo e poter poi essere pronti per
utilizzare anche gli eventuali fondi dello Stato, perché, per
carità, come si diceva, non sappiamo ancora quanti di questi 600
milioni per il 2016 verranno distribuiti alla Valle d'Aosta, ma
comunque ce ne sarà una parte. Se non abbiamo questo, chiaramente
il discorso è fermo e non prendiamo i fondi. Allora raccontiamo le
cose come sono. Poi uno può non essere d'accordo, io non insisto,
non è una questione di voler far votare tutti, però non dite che
questo passo è legato ad un discorso di cedere di fronte a...no, è
un ragionamento che è stato fatto coscientemente rispetto alle due
prospettive. Noi riteniamo che questa sia la prospettiva migliore
ed è la ragione per cui vi ringraziamo per aver voluto portare
all'attenzione del Consiglio questa legge e adesso ringrazio chi la
vota.
Presidente -
Possiamo procedere alla votazione. La
votazione è aperta. La votazione è chiusa.
Presenti: 35
Votanti: 23
Favorevoli: 21
Contrari: 2
Astenuti: 12 (Bertin, Bertschy, Certan, Chatrian, Fabbri,
Gerandin, Grosjean, Morelli, Nogara, Roscio, Rosset, Laurent
Viérin)
Il Consiglio approva.
