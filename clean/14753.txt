Classificazione
ENERGIA
Risparmio energetico e fonti alternative


Resoconto integrale del dibattito dell'aula
Oggetto del Consiglio n. 1189 del 22 febbraio 1995 - Resoconto
SEDUTA POMERIDIANA DEL 22 FEBBRAIO 1995
OGGETTO N. 1189/X Disegno di legge n. 105 presentato dalla
Giunta regionale in data 20 ottobre 1994: "Incentivazione di
interventi finalizzati all'abbattimento delle dispersioni termiche
in edifici a prevalente uso di civile abitazione".
Articolo 1 (Finalità)
1. Allo scopo di favorire la riduzione delle dispersioni
termiche in edifici esistenti a prevalente uso di civile
abitazione, la Regione Valle d'Aosta concede contributi in conto
capitale, a valere su propri stanziamenti, per interventi di
coibentazione di tetti e sottotetti e di sostituzione dei
serramenti esterni di locali serviti da impianto di riscaldamento e
situati in edifici esistenti.
Articolo 2 (Caratteristiche degli interventi ammessi a
contributo)
1. La coibentazione dei tetti e dei sottotetti è ammissibile a
contributo qualora l'intervento consenta un aumento della
resistenza termica della superficie interessata.
2. Sono considerati interventi di sostituzione dei serramenti
esterni quelli che comportano l'installazione nei vani finestra o
porta finestra prevalentemente vetrata di doppi vetri, tenuti in
opera da nuovi telai, che consentano un aumento della resistenza
termica della superficie interessata.
3. Gli interventi indicati al comma 2 devono interessare la
totalità dei locali dell'unità immobiliare, abitabile o agibile,
serviti da impianto di riscaldamento e dotati di aperture verso
l'esterno.
4. Gli edifici interessati dagli interventi devono essere
destinati prevalentemente ad uso di civile abitazione ed avere
ottenuto l'abitabilità e/o agibilità in data anteriore a quella
dell'intervento. É considerata equipollente all'abitabilità
l'iscrizione in catasto anteriore alla data di entrata in vigore
della legge 28 febbraio 1986, n. 47 (Norme in materia di controllo
dell'attività urbanistico-edilizia, sanzioni, recupero e sanatoria
delle opere edilizie).
5. Sono ammissibili a contributo gli interventi la cui
documentazione di spesa è posteriore al 1° luglio 1993 e comunque
non anteriore a tre anni decorrenti dalla data di presentazione
della domanda.
Articolo 3 (Concessione ed erogazione dei contributi)
1. La Giunta regionale, con propria deliberazione, approva la
modulistica per la formulazione della domanda e l'elenco della
documentazione da allegare, ai fini della concessione e
dell'erogazione dei contributi. La documentazione, comunque, deve
comprendere le fatture originali dei materiali e, qualora la
domanda concerna gli interventi di cui all'articolo 2, comma 1, una
perizia di un tecnico abilitato. Se la documentazione non è
prodotta in modo completo contestualmente alla presentazione della
domanda, quest'ultima è considerata inammissibile e restituita
all'interessato.
2. I contributi sono concessi nei limiti della spesa autorizzata
in bilancio, nella misura di lire 8.000 per ogni metro quadrato di
superficie coibentata di sottotetto non abitato, di lire 12.000 per
ogni metro quadrato di superficie coibentata di tetto o di
sottotetto abitabile e di lire 150.000 per ogni metro quadrato di
vano finestra o di porta finestra prevalentemente vetrata
interessato dall'intervento di sostituzione dei serramenti. A tal
fine si sommano le superfici complessive dell'intervento con
arrotondamento all'unità intera per difetto.
3. Gli incentivi non sono concessi per interventi obbligatori
per disposizione di legge e non sono cumulabili con provvidenze
autorizzate da altre norme comunitarie, statali e regionali, aventi
stessi oggetto e finalità.
4. Le domande sono istruite dal Servizio dell'industria,
artigianato e energia dell'Assessorato dell'industria, commercio e
artigianato, che può altresì disporre controlli, atti a verificare
la veridicità di quanto dichiarato, sia durante l'istruttoria delle
domande, sia nei tre anni successivi la concessione dei
contributi.
5. Qualora gli interventi effettuati risultino difformi rispetto
a quanto dichiarato nella richiesta di contributo e non idonei a
conseguire le finalità della presente legge, la Giunta regionale
dispone la revoca del contributo, che deve essere restituito,
maggiorato degli interessi legali, entro trenta giorni dalla
comunicazione del provvedimento di revoca.
Articolo 4 (Disposizione finanziaria)
1. Per l'applicazione della presente legge è autorizzata, per il
triennio 1995/1997, una spesa annua di lire 500.000.000, il cui
onere grava sul capitolo di nuova istituzione n. 48950 del bilancio
regionale.
2. Alla copertura dell'onere di cui al comma 1 si provvede per
l'anno 1995 mediante riduzione di lire 500.000.000 dello
stanziamento iscritto al capitolo 69020 (Fondo globale per il
finanziamento di spese di investimento), a valere sulla
disponibilità dell'accantonamento previsto dall'allegato n. 1 al
bilancio per l'anno finanziario 1995 (Interventi per lo sviluppo
del sistema economico - Interventi sui settori economici energia -
Incentivazione di interventi finalizzati all'abbattimento delle
dispersioni termiche in edifici a prevalente uso civile - B
2.2.2.); per gli anni 1996 e 1997, mediante utilizzo, per lire
500.000.000 annue, delle risorse iscritte sul capitolo 69020 del
bilancio di previsione pluriennale per gli esercizi finanziari
1995/1997.
3. A decorrere dal 1998 gli oneri sono determinati con legge di
bilancio ai sensi dell'articolo 15 della legge regionale 27
dicembre 1989, n. 90 (Norme in materia di bilancio e di contabilità
generale della Regione Autonoma Valle d'Aosta).
Articolo 5 (Variazioni di bilancio)
1. Alla parte spesa del bilancio di previsione per l'anno
finanziario 1995 sono apportate, in termini di competenza, le
seguenti variazioni:
a) in diminuzione:
cap. 69020 "Fondo globale per il finanziamento di spese di
investimento"
lire 500.000.000;
b) in aumento:
programma regionale: 2.2.2.15
codificazione: 2.1.2.4.1.3.7.26.05.22
cap. 48950 (di nuova istituzione)
"Contributi per interventi finalizzati all'abbattimento delle
dispersioni termiche"
lire 500.000.000.
Articolo 6 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Chenuil.
Chenuil (GV-PDS-SV) Per l'attuazione di una corretta politica di
risparmio energetico si devono prendere in considerazione sia gli
interventi volti all'incremento dell'efficienza dei processi di
produzione di energia, che i risparmi ottenuti mediante un'efficace
azione di contenimento dei consumi.
Nel caso specifico del settore dell'edilizia civile, i risparmi
energetici più facilmente conseguibili, soprattutto nella nostra
regione, sono quelli relativi al riscaldamento delle abitazioni
civili. In tal senso si delinea l'intervento del disegno di legge
in esame ed è quanto recita l'articolo 1.
L'articolo 2 indica le caratteristiche degli interventi, le
caratteristiche che devono avere i materiali usati e le unità
immobiliari che sono ammesse a contributo.
L'articolo 3, al primo punto, indica la modulistica necessaria
per formulare le domande; al punto due determina la misura del
contributo in merito al tipo di intervento. I punti 3, 4, 5 fissano
le norme per un controllo delle domande ed eventuale revoca in caso
di interventi difformi alla richiesta avanzata.
L'articolo 4 stabilisce la spesa annua per il triennio 95-97 e
la copertura di tale spesa.
L'articolo 5 è la variazione di bilancio, e l'articolo 6 è la
dichiarazione di urgenza.
Questo disegno di legge ha ottenuto il voto favorevole di tutti
i componenti della IV commissione, mi auguro che altrettanto
avvenga in quest'aula.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Sono stati presentati degli emendamenti al
testo approvato dalla commissione.
All'articolo 1 viene soppressa la frase "di locali serviti da
impianto di riscaldamento"; il senso di questo emendamento è quello
di estendere le provvidenze per questo tipo di interventi anche ad
abitazioni riscaldate a legna o senza un impianto centrale.
All'articolo 2, comma 1, si chiede di introdurre un parametro
per la misura della resistenza termica, vale a dire che la
resistenza termica sia almeno pari a 2,5 m2 °C/W; questo perché nel
caso di coibentazione dei tetti, se non esiste un parametro, è
difficile avere una misura del risparmio energetico effettivo.
Al comma 3 dell'articolo 2 c'è l'emendamento analogo a quello
dell'articolo 1, quindi si eliminano le parole: "serviti da
impianto di riscaldamento".
Al punto 4, per semplificare le procedure, ci si ferma alla
richiesta di fatture originali dei materiali, eliminando quanto era
stato approvato, vale a dire la perizia di un tecnico
abilitato.
Presidente É aperta la discussione generale. Qualcuno intende
intervenire? Se nessuno intende intervenire, dichiaro chiusa la
discussione generale. Si passa all'esame dell'articolato.
All'articolo 1 vi è l'emendamento presentato dall'Assessore Mafrica
che recita:
Emendamento Articolo 1 comma 1, eliminare le parole: "di locali
serviti da impianto di riscaldamento".
Pongo in votazione l'articolo 1 nel testo così emendato:
Articolo1 (Finalità)
1. Allo scopo di favorire la riduzione delle dispersioni
termiche in edifici esistenti a prevalente uso di civile
abitazione, la Regione Valle d'Aosta concede contributi in conto
capitale, a valere su propri stanziamenti, per interventi di
coibentazione di tetti e sottotetti e di sostituzione dei
serramenti esterni.
Presenti, votanti e favorevoli: 28
Presidente All'articolo 2 sono stati presentati due emendamenti,
di cui do lettura:
Emendamento n. 1 Articolo 2, comma 1, dopo le parole: "della
superficie interessata" aggiungere "almeno pari a 2,5 m2 °C/W".
Emendamento n. 2 Articolo 2, comma 3, eliminare le parole
"serviti da impianti di riscaldamento e".
Pongo in votazione l'articolo 2 nel testo così emendato:
Articolo 2 (Caratteristiche degli interventi ammessi a
contributo)
1. La coibentazione dei tetti e dei sottotetti è ammissibile a
contributo qualora l'intervento consenta un aumento della
resistenza termica della superficie interessata almeno pari a 2,5
m2 °C/W.
2. Sono considerati interventi di sostituzione dei serramenti
esterni quelli che comportano l'installazione nei vani finestra o
porta finestra prevalentemente vetrata di doppi vetri, tenuti in
opera da nuovi telai, che consentano un aumento della resistenza
termica della superficie interessata.
3. Gli interventi indicati al comma 2 devono interessare la
totalità dei locali dell'unità immobiliare, abitabile o agibile
dotati di aperture verso l'esterno.
4. Gli edifici interessati dagli interventi devono essere
destinati prevalentemente ad uso di civile abitazione ed avere
ottenuto l'abitabilità e/o agibilità in data anteriore a quella
dell'intervento. É considerata equipollente all'abitabilità
l'iscrizione in catasto anteriore alla data di entrata in vigore
della legge 28 febbraio 1986, n. 47 (Norme in materia di controllo
dell'attività urbanistico-edilizia, sanzioni, recupero e sanatoria
delle opere edilizie).
5. Sono ammissibili a contributo gli interventi la cui
documentazione di spesa è posteriore al 1° luglio 1993 e comunque
non anteriore a tre anni decorrenti dalla data di presentazione
della domanda.
Presenti, votanti e favorevoli: 28
Presidente All'articolo 3 è stato presentato il seguente
emendamento:
Emendamento Articolo 3, comma 1, eliminare le parole "e, qualora
la domanda concerna gli interventi di cui all'articolo 2, comma 1,
una perizia di un tecnico abilitato".
Pongo in votazione l'articolo 3 nel testo così emendato:
Articolo 3 (Concessione ed erogazione dei contributi)
1. La Giunta regionale, con propria deliberazione, approva la
modulistica per la formulazione della domanda e l'elenco della
documentazione da allegare, ai fini della concessione e
dell'erogazione dei contributi. La documentazione, comunque, deve
comprendere le fatture originali dei materiali. Se la
documentazione non è prodotta in modo completo contestualmente alla
presentazione della domanda, quest'ultima è considerata
inammissibile e restituita all'interessato.
2. I contributi sono concessi nei limiti della spesa autorizzata
in bilancio, nella misura di lire 8.000 per ogni metro quadrato di
superficie coibentata di sottotetto non abitato, di lire 12.000 per
ogni metro quadrato di superficie coibentata di tetto o di
sottotetto abitabile e di lire 150.000 per ogni metro quadrato di
vano finestra o di porta finestra prevalentemente vetrata
interessato dall'intervento di sostituzione dei serramenti. A tal
fine si sommano le superfici complessive dell'intervento con
arrotondamento all'unità intera per difetto.
3. Gli incentivi non sono concessi per interventi obbligatori
per disposizione di legge e non sono cumulabili con provvidenze
autorizzate da altre norme comunitarie, statali e regionali, aventi
stessi oggetto e finalità.
4. Le domande sono istruite dal Servizio dell'industria,
artigianato e energia dell'Assessorato dell'industria, commercio e
artigianato, che può altresì disporre controlli, atti a verificare
la veridicità di quanto dichiarato, sia durante l'istruttoria delle
domande, sia nei tre anni successivi la concessione dei
contributi.
5. Qualora gli interventi effettuati risultino difformi rispetto
a quanto dichiarato nella richiesta di contributo e non idonei a
conseguire le finalità della presente legge, la Giunta regionale
dispone la revoca del contributo, che deve essere restituito,
maggiorato degli interessi legali, entro trenta giorni dalla
comunicazione del provvedimento di revoca.
Presenti, votanti e favorevoli: 28
Presidente Pongo in votazione l'articolo 4.
Presenti, votanti e favorevoli: 28
Presidente Pongo in votazione l'articolo 5.
Presenti, votanti e favorevoli: 28
Presidente Pongo in votazione l'articolo 6.
Presenti, votanti e favorevoli: 28
Presidente Ha chiesto la parola il Consigliere Marguerettaz, per
dichiarazione di voto.
Marguerettaz (PpVA) Per motivare, seppure brevemente, il voto
favorevole dato in aula rispetto all'astensione data in
commissione.
Essa era determinata dal fatto che la legge, così come
impostata, pur essendo condivisibile nei principi, era troppo
artificiosa dal punto di vista dell'iter burocratico che richiedeva
a coloro che ne volessero beneficiare; diamo atto all'Assessore di
essere riuscito a spuntarla nei confronti degli uffici e di essere
riuscito con questi emendamenti a rendere questa legge più agile e
confacente ai bisogni della gente.
Presidente Pongo in votazione la legge nel suo complesso.
Presenti, votanti e favorevoli: 27
Il Consiglio approva all'unanimità
