Classificazione
AGRICOLTURA



Oggetto del Consiglio n. 734 del 25 settembre 2014 - Resoconto
OGGETTO N. 734/XIV - Reiezione di mozione: "Impegno della
Giunta regionale ad intraprendere le necessarie iniziative per una
maggiore condivisione del piano di controllo dei corvidi".
Presidente -
Per l'illustrazione chi chiede la parola? Ha
chiesto la parola il Consigliere Roscio, ne ha la facoltà.
Roscio (ALPE) -
Grazie Presidente. Sì, "còrvidi" o
"corvìdi" va bene lo stesso: questo è il minore dei problemi.
Ritorniamo sull'argomento che è già stato trattato ieri con
un'interrogazione, un'iniziativa del Movimento Cinque Stelle sul
piano di controllo numerico dei corvidi in Valle d'Aosta, cercando
però di dare un taglio un po' diverso, nel senso che con questa
mozione non vogliamo entrare nel merito sul fatto che ci siano
solide basi scientifiche a questo piano, né tanto meno ai suoi
effetti auspicati o che sono stati ottenuti col vecchio piano, che,
tra l'altro, erano già stati oggetto da parte della collega Morelli
di un'iniziativa proprio per parlare di questo problema che questi
uccelli causano principalmente ai frutteti e vigneti della Valle
d'Aosta, ma che comunque costituiscono anche un problema per quanto
riguarda il volo nell'aeroporto.
Il problema non è tanto qui di andare a studiare le abitudini
comportamentali o riproduttive di questo tipo di uccelli, quanto
un'altra cosa: c'è da un lato sicuramente la sacrosanta necessità
di tutelare gli interessi di chi lavora nell'agricoltura, di chi
vive di frutta e di vigne e questo è un qualcosa da tenere
assolutamente in conto, anche se nella stessa delibera di Giunta si
dice che, in termini assoluti, il danno arrecato da queste specie
non è elevato economicamente parlando, ma è più un danno di
percezione psicologica di questa cosa. Vi è però un altro aspetto
da non sottovalutare: siccome a seguito dell'approvazione di questo
piano per mille ragioni...perché ho visto nella delibera che
comunque è stato fatto uno sforzo di condivisione anche con le
associazioni ambientaliste per approvare questo piano, ma per
qualche motivo questa condivisione non è passata ed è successo che
- è già stato ricordato ieri - centinaia sono state le
mail
di protesta, centinaia sono state proteste vere e proprie che sono
state scritte nei
social network
e questo invece, a nostro
parere, può costituire un danno reale per la Regione, forse
addirittura maggiore del danno che deriva dal fatto che questi
uccelli possano o meno mangiare effettivamente i frutti o nelle
vigne...ed è dovuto al fatto che si creano delle campagne
mediatiche contro i prodotti della Valle d'Aosta e contro la Valle
d'Aosta, come, per esempio, vorrei ricordare il fatto delle "Mele
Insanguinate" o "non andate in Valle d'Aosta per questi motivi,
perché la Valle d'Aosta non è amante del proprio territorio e dei
propri prodotti". La mozione va in quest'ottica qui, se il danno
che può derivare alla Valle d'Aosta e all'immagine della Valle
d'Aosta a seguito di una comunicazione che non è riuscita a
passare...l'invito è all'Assessore di ripercorrere un
percorso...quindi neanche di ritirare la mozione...di riconvocare
tutti gli attori, tutti i portatori di interessi, di modo che si
possa avere una condivisione la più ampia possibile e una
comunicazione migliore per evitare che si creino delle campagne
denigratorie sulla Valle d'Aosta e si possa spiegare i contenuti di
questo piano di abbattimenti, di controllo, ma magari di un altro
piano migliorato, con altri metodi, magari non cruenti e magari che
siano più condivisi anche con le associazioni ambientaliste o
associazioni animaliste. Grazie.
Presidente -
Grazie collega Roscio. Qualcuno intende
prendere la parola? Siamo in discussione generale. Non ci sono
richieste di intervento? Chiudo la discussione generale. Ha chiesto
la parola l'Assessore Testolin, ne ha la facoltà.
Testolin (UV) -
Merci Président.
È un argomento che abbiamo già dibattuto nella seduta di ieri,
ringrazio comunque il collega Consigliere Roscio per aver posto
questa problematica sul tavolo, perché darà modo comunque di
esporre tutta una serie di iniziative che, a livello di
Assessorato, di Regione, si sono portate avanti in questi anni.
Magari delle polemiche che escono, anche così estemporaneamente sui
mass media
o per motivi diversi da quelli di un'attenzione
al territorio, molte volte degenerano poi in prese di posizione,
dove magari qualcuno di coloro che partecipano a queste prese di
posizione deficia un attimino in quella che è la conoscenza
generale della problematica. Questo per dire che sono molte le
iniziative in ambito ambientale e in ambito di tutela della fauna e
dell'ambiente naturale in Valle d'Aosta che meritano di essere
conosciute dal grande pubblico, anche da quel grande pubblico che
poi magari ci penalizza scrivendo che si usano dei metodi cruenti,
quando, in realtà, si cerca solo di andare a proteggere
un'agricoltura di montagna che ha delle peculiarità che in altre
regioni non ci sono, che ha delle difficoltà ad operare che in
altre regioni non ci sono, che ha dei costi...
Presidente
- Per gentilezza, chiederei un po' di
silenzio, abbiamo difficoltà a seguire l'intervento dell'Assessore.
Grazie.
Testolin (UV)
- ...che in altre regioni non ci sono. È
così con piacere quindi che comunque sottolineo come proprio da un
incontro, che è comunque costante e ripetuto nei mesi, anche con le
associazioni ambientalistiche, soprattutto, evidentemente, quelle
regionali...si sono condivisi anche dei percorsi nella gestione
della fauna, nella gestione ambientale in senso lato, che hanno
portato a delle iniziative importanti.
Per quanto riguarda quelle soltanto dell'ultimo periodo, si
sottolinea, ad esempio, l'istituzione di oasi di protezione della
lepre, che sono proprio una conseguenza di un dibattito aperto con
le associazioni ambientalistiche locali, così come la creazione di
zone di bramito del cervo e interventi di recupero e di
salvaguardia di specie a rischio effettuati dai competenti uffici
regionali in occasione di sistemazioni ambientali, non ultimo
quello al laghetto di Champlong di Verrayes nell'ambito della
riqualificazione del lago, dove si è data molta attenzione comunque
alla fauna locale, in particolare modo ad una specie molto rara di
sanguisuga. Si evidenziano ancora molte attività realizzate
dall'Amministrazione regionale, tese a coinvolgere attivamente la
popolazione, in eventi di divulgazione e protezione faunistica.
Proprio in questi giorni sono organizzati, infatti, dalla struttura
regionale competente, in collaborazione con il Corpo forestale
regionale, alcune uscite sul territorio per promuovere la
conoscenza dell'attività del bramito del cervo nella Valle del Gran
San Bernardo, attività che comunque fanno parte di una realtà
particolare come quella valdostana e che mettono in evidenza tutta
l'attenzione che c'è nei confronti della fauna e della flora
locale. Altre iniziative erano state messe in campo nei mesi
primaverili relativamente alla salvaguardia degli anfibi,
soprattutto nei periodi di spostamento di questa specie, cercando
di tutelarle durante questi spostamenti, appunto, che avvengono
generalmente con l'arrivo delle prime piogge primaverili.
L'attenzione dell'Amministrazione dunque è massima in questo
senso, tant'è vero che è stata recentemente istituita anche la
prima riserva integrale in località Les Îles e sono stati dati
attenzione e spazi molto importanti tramite un
workshop
relativamente alla biodiversità, in cui sono stati illustrati i
risultati che le ricerche hanno portato in ambito ambientalistico
in questi ultimi anni. Da questo però non si può prescindere per
fare delle valutazioni nel merito di quella che è la situazione
dell'agricoltura valdostana, un'agricoltura valdostana che va
tutelata adesso, com'è stato negli ultimi dieci anni, anche nei
confronti di queste situazioni, con dei piani di controllo che non
nascono da una decisione unilaterale, ma nascono da una
condivisione; una condivisione che, come ha detto lei, Consigliere
Roscio, è il frutto di un incontro condiviso tra tutte quelle che
sono le rappresentanze che hanno un'importanza all'interno di
queste scelte, quindi gli agricoltori, gli ambientalisti, i
cacciatori, i tecnici. Una riunione era stata organizzata, appunto,
dall'Assessorato, cercando di coinvolgere tutte le associazioni
ambientaliste valdostane e non valdostane, che si è tenuta il 22
luglio scorso nella sede proprio dell'Assessorato.
Da un punto di vista più tecnico, c'è a monte un piano approvato
dall'ISPRA (Istituto Superiore per la Ricerca e la Protezione
Ambientale), quindi ci sono delle valutazioni anche di ordine
tecnico che mirano a valutare che non ci siano danni per quelle che
sono le popolazioni oggetto di quest'intervento. Si è ovviamente
dispiaciuti che l'attività di controllo sia così profondamente
avversata da una parte della popolazione, però credo che i
presupposti di una salvaguardia, diciamo, di un'agricoltura
difficile, come ho già detto prima, che, come ha detto lei, magari
quantitativamente non viene toccata da pesanti perdite, ma sono
perdite che molte volte sono focalizzate su tre, quattro, cinque
appezzamenti, che vengono presi d'assalto proprio per la loro
vicinanza alle zone boscate...credo sia stato fatto un grosso
sforzo dall'agricoltura valdostana negli ultimi anni per recuperare
del terreno, soprattutto del terreno che era stato riconquistato
dai boschi, che anticamente era un terreno agricolo, che era stato
oggetto di terrazzamento e quant'altro. In questo momento, grazie
anche all'investimento e alla voglia di ridare ad un paesaggio un
aspetto che sinceramente io trovo anche architettonicamente
importante, oltre che da un punto di vista agricolo...si deve
comunque cercare di salvaguardare in qualche modo...e con una
conclusione che ci riporta anche ad altre realtà italiane, che non
hanno magari le nostre criticità da un punto di vista agricolo e
che comunque utilizzano i piani di controllo in periodi ben più
lunghi e ben più importanti anche dal punto di vista della
salvaguardia di questi volatili durante tutto l'anno. Porto solo
alcuni esempi: la Regione Piemonte ha un piano di controllo che
dura 12 mesi, la Provincia di Cremona ha un piano di controllo dal
1° marzo al 15 settembre, la Provincia di Bologna ha piani di
controllo che durano tutto l'anno, la Provincia di Ravenna dal 15
marzo al 31 ottobre.
L'ottica quindi è quella sicuramente di tutelare un'agricoltura
difficile, nell'ottica, comunque, di tenere sempre ben presenti
quelle che sono delle indicazioni ambientalistiche e si sono
fissati dei tetti omogenei a quelle che sono le necessità di
abbattimento, non sicuramente si va ad intervenire per il piacere
di intervenire. I tetti massimi peraltro fissati dal vecchio piano
sono stati abbassati, sono decisamente contenuti gli abbattimenti e
localizzati nelle zone che sono più a rischio.
Credo che, al di là di tutto, una decisione in questi casi vada
presa, una decisione che è quella della delibera che viene citata
anche all'interno della mozione, va a tutelare la nostra
agricoltura, con questo si è comunque aperti ad un dialogo, però,
per tutte queste considerazioni, diciamo che l'espressione di voto
in merito a questa deliberazione sarà di astensione.
Presidente -
Grazie Assessore. Per la replica, chiede la
parola il Consigliere Roscio, ne ha facoltà.
Roscio (ALPE) -
Grazie Presidente.
Grazie Assessore per la risposta, ma vorrei sgombrare subito il
campo dai fraintendimenti, nel senso che il taglio della sua
risposta è stato: "eh, ma noi con questo piano vogliamo tutelare
l'agricoltura". Io nelle premesse della mozione ho detto che
l'intenzione è di tutelare i sacrosanti diritti di chi lavora e
vive in montagna e pratica l'agricoltura. Ecco, io non vedo queste
due cose in contrasto, non è che, per tutelare l'agricoltura,
bisogna ammazzare i corvi, cioè forse le due cose potrebbero essere
conciliate. Forse l'agricoltura di montagna si tutela maggiormente
magari mettendoci dei finanziamenti, che invece negli ultimi mesi
sono crollati in maniera drastica, tant'è vero che, rispetto ai
vecchi investimenti e alle vecchie leggi di settore, mi sembra che
questo settore sia stato abbastanza abbandonato, con un danno ben
peggiore rispetto a quello che possono fare quattro cornacchie e
qualche nocciolaia... A parte questo, il taglio che volevo
dare...che volevamo dare con quest'iniziativa non era tanto quello
di andare a dire: "cambiate la delibera", "non cambiate la
delibera", era semplicemente ricordare che forse il danno che può
derivare dall'immagine della Valle d'Aosta per una comunicazione
che esce in maniera non controllata può essere addirittura
superiore al danno che si crea all'agricoltura. Ecco,
probabilmente...cioè è un peccato che non cogliate quest'occasione,
noi riteniamo che questa sia un'occasione persa. Speriamo che abbia
ragione lei, Assessore, e che non comporti dei danni alla Valle
d'Aosta in un periodo in cui già il turismo è toccato in maniera
pesante e che questa cosa non si vada ad aggiungere...a denigrare
l'immagine della Valle d'Aosta, che è proprio una cosa di cui non
si ha bisogno. Grazie.
Presidente -
Ha chiesto la parola il Consigliere
Grosjean, ne ha la facoltà.
Grosjean (UVP) -
Merci Président.
Sì, questo è un problema che nella nostra regione forse è ancora
più sentito che nelle altre regioni, come ha già accennato
l'Assessore, proprio per l'abbandono di tanti terreni agricoli e
quindi ha delle culture agricole a macchia di leopardo, cioè noi
abbiamo dei pezzi incolti in mezzo ai terreni coltivati: questa è
una delle cause principali dell'increscioso sviluppo di corvidi,
chiamatele cornacchie, ghiandaie, nocciolaie, come volete.
Sulla delibera si parla di danni limitati, è vero, l'ha ripetuto
anche l'Assessore, complessivamente...ma per chi si trova in
prossimità di boschi ed incolti i danni possono anche essere del
100 percento. Non ci sono poi solo i corvidi, ci sono i cinghiali,
i cervidi, i caprioli che fanno danni all'agricoltura, quindi va
bene, tuteliamo il turismo, tuteliamo tutto quello che vogliamo, ma
io vorrei anche chiudere il mio breve intervento facendo una
proposta a tutti questi Signori, come li possiamo definire...a
tutti quelli che protestano, che mandano le
mail
, i
tweet
, che ci denigrano, che dicono che gli agricoltori
valdostani sono dei sanguinari. Ebbene, per un agricoltore la
produzione è un po' come la busta paga. Allora, io inviterei tutti
questi Signori a dire al loro datore di lavoro il primo del mese di
mettere la busta paga in un paniere nell'atrio della loro sede di
ufficio, dove tutti possono passare e servirsi e alla fine del mese
raccolgono quello che avanza. Probabilmente poi incominceranno a
capire quali sono i problemi dell'agricoltore, che, quando arriva
per raccogliere, non c'è più niente. L'agricoltore produce una
volta l'anno, se quando arrivo in cima alla scala per raccogliere
una mela, è bacata, è bucata da una ghiandaia...sono esperienze che
questi Signori, sovente anche proprietari di terre abbandonate,
sulle quali io metterei delle tasse per fargli capire che
l'agricoltura ha un valore...tutti questi Signori si permettono di
lamentarsi. Io quindi sono perfettamente dell'idea che
l'agricoltore vada tutelato prima di tutto e anche se qualche
tweet
che arrivano poi da fuori...non credo che perderemo
turismo per questo motivo, il turismo possiamo attrarlo con la
qualità delle nostre produzioni, ma se le nostre produzioni ce le
mangiano le ghiandaie, ciao ai turisti.
Presidente -
Ha chiesto la parola la Consigliera Morelli,
ne ha la facoltà.
Morelli (ALPE) -
Merci Président.
Già nella scorsa legislatura ci eravamo occupati di questo
problema con il mio dirimpettaio, il Consigliere Pino Isabellon, e
l'approccio era stato esattamente lo stesso, io non so se voi avete
letto la mozione...forse non l'avete letta! Avete letto quello che
è l'impegno di questa mozione? Ve lo leggo:
"impegna da subito
la Giunta regionale
ad intraprendere tutte le iniziative
necessarie per addivenire alla maggiore condivisione possibile del
piano di controllo dei corvidi -
noi non entriamo nel merito
del piano di controllo dei corvidi -
finalizzata a recuperare
un'immagine della nostra Regione rispettosa delle sue ricchezze
naturali"
.
Io credo di aver ricevuto, esattamente come gli altri
Capigruppo, un migliaio di
mail
, con cui ci lanciano appelli
per salvare i corvidi. Allora, io non ho...
(interruzione di un Consigliere, fuori microfono)
...ma io sono d'accordo per salvare le mele, ma, per carità, la
mia testimonianza è di una persona che vive nel comune di Arvier,
che è caratterizzato proprio dai problemi che dice il Consigliere
Grosjean: da colture a macchia di leopardo, da un'invasione
dell'incolto e di quello che noi chiamiamo
"lo
botsà"
(traduzione letterale dal patois: "boscaglia") che è assoluta,
quindi il problema delle ghiandaie lo conosciamo benissimo, ma
quando in una delibera si dice:
"anche se il valore economico
dei danni arrecati da questa specie in termini assoluti non è
elevato"
...allora è elevato o non è elevato? Se siete voi i
primi a dire che non è elevato...chiaritemi i termini del problema.
"In realtà, la percezione soggettiva degli stessi da parte dei
produttori risulta molto amplificata a livello psicologico"
, su
questo magari qualche dubbio ce l'avrei...sul fatto che sia
amplificata a livello psicologico. Come diceva giustamente il
Consigliere Grosjean, per qualcuno i danni sono veramente ingenti,
cioè mi sembra che qui non ci siano le idee molto chiare in questa
delibera...
(interruzione del Presidente della Regione, fuori
microfono)
...no, Presidente, lei potrà intervenire e dire la sua, per me
non è affatto chiaro...
(nuova interruzione del Presidente della Regione, fuori
microfono)
...quindi i termini della questione che poniamo
noi...semplicemente chiarite alle associazioni ambientali l'utilità
di questi piani di controllo, sui quali, permettetemi, io ho dei
grossi dubbi, perché sono anni che portiamo avanti questi piani di
controllo e ogni anno il problema si ripropone nella stessa
dimensione! Lo sappiamo benissimo poi quanto sia difficile la
caccia alle ghiandaie, quanto tempo ci vuole per un forestale per
uccidere cinque ghiandaie, mi hanno detto che ci va mezza giornata
per uccidere cinque ghiandaie! Io non so che mira abbiano questi
forestali...
(voce fuori microfono)
- dipende dall'età...
Morelli (ALPE) -
...per non parlare dei cacciatori, a cui
cacciare le ghiandaie interessa molto poco.
Non c'è quindi nessun approccio di tipo ideologico in questa
mozione, è una questione molto semplice, noi diciamo: da una parte,
c'è il danno alle ghiandaie, dall'altra, c'è il danno all'immagine,
vedete voi di valutare qual è il danno più grosso.
Presidente -
Ha chiesto la parola il Consigliere Donzel,
ne ha la facoltà.
Donzel (PD-SIN.VDA) -
Grazie Presidente.
Francamente è un argomento su cui non ero preparato, ma non mi
posso sottrarre in qualche modo alla discussione. Un Consigliere di
lunghissimo corso qui in Consiglio regionale mi ha insegnato che,
quando una mozione presentata con garbo poi sostanzialmente alla
fine si conclude con un "parliamone", generalmente viene accolta
con uno spirito positivo e di solito il collega Roscio ha sempre
garbo nel presentare le questioni...e, di fatto, poi si conclude
con un "parliamone", però io direi che dobbiamo tra di noi dirci
come stanno le cose. Una persona di cui, senza averla conosciuta
personalmente, ho sempre nutrito - e continuo a nutrire - una
grandissima stima per la professione che riveste, questo fotografo
che fa delle fotografie meravigliose...Stefano Unterthiner un
giorno ha deciso di sparare a zero sulla nostra Regione e, tra le
tante cose che ci ha messo dentro - alcune con fondamento, altre
basate su delle sue interpretazioni -, ci ha messo dentro le
ghiandaie, e da lì è partita una "roba" nazionale, per cui un po'
da tutta Italia, più che dalla Valle d'Aosta... Io francamente ho
provato a vedere se conoscevo qualcuno che mandava
mail
, gli
volevo parlare, dire...ho scritto pubblicamente su questo tema
dicendo:
"vorrei confrontarmi coi cittadini per capire se si sa
di che cosa si sta parlando"
, così mi è capitato che mi ha
scritto anche gente dal Piemonte e sono andato a vedermi il piano
di Asti. Nel piano di Asti...ai Piemontesi che a migliaia hanno
scritto: "piantatela lì di abbattere le ghiandaie" ho detto: "ma vi
siete letti il piano della vostra Provincia?" C'è scritto:
"il
numero di capi totale da prelevare
- della cornacchia,
ghiandaia, eccetera -
annualmente è pari a 4.050 corvidi sino
all'anno 2009 e di 4.700 animali a partire dal 2010"
.
Provincia, non Piemonte, Provincia di Asti...che hanno tutto un
altro sistema di culture, di attrezzature, di attività agricole di
un certo tipo. Se andate a vedere, queste cose le trovate in molte
altre parti d'Italia, addirittura gente, che magari vicino a casa
sua gli fanno l'abbattimento della ghiandaia, ha scritto a noi
della Valle d'Aosta: "piantatela lì!". Questa è un po' la base
conoscitiva di queste cose.
Non dobbiamo sottovalutare però quello che dicevano i colleghi,
sicuramente quest'intervento di Unterthiner ci ha fatto
male...eccome se ci ha fatto male! Purtroppo, caro collega
Grosjean, queste cose fanno male, sono mediaticamente negative,
perché siamo stati visti come quelli che ce l'hanno a morte con
questi pacifici animaletti dalle piume azzurre: le ghiandaie,
invece questa del contenimento di questi uccelli è una pratica
abbastanza diffusa, anche perché le pratiche cosiddette anche...io
sono andato a vedere alcune pratiche, come limitare la produttività
di certi animali...sono ancora più invasive, ancora più...cioè
francamente contenere questi animali non è così semplice, oppure
prelevarli e portarli in un'altra zona, cioè ve lo vedete noi
valdostani che portiamo giù in Piemonte, vedete...cioè prendono le
nostre ghiandaie, dicono: "venite a portarle qua le ghiandaie a noi
Piemontesi". In qualche modo la soluzione quindi...qualcuno dice:
"mettiamoci dei soldi", sono stato uno dei primi a partire dal 2008
a sostenere che bisognava aiutare di più gli agricoltori con dei
finanziamenti specifici, oggi mi spiace che siano scappati
dall'aula i Grillini, forse avevano fretta di andare a
casa...perché anche loro hanno presentato fior di interpellanze per
l'abbattimento del cinghiale, il contenimento del cinghiale, però
adesso sui corvidi, perché arrivano quattro
mail
, cambiano
un po' posizione. È un po'...come dire? a seconda di chi abbaia di
più, mi sposto, oppure mi dileguo dall'aula, secondo un criterio
che probabilmente non...
(interruzione di un Consigliere, fuori microfono)
...no, guerra tribale...sinceramente le mozioni sui cinghiali
non le ho fatte io...quindi è il caso che ci sia una maggiore
linearità nei comportamenti, quindi sicuramente adesso non si può
far finta che nulla sia successo.
Il fatto di rincontrare le associazioni ambientaliste, riniziare
un percorso è una fatica, Assessore, ma, secondo me, va fatta,
perché lei lo stava già facendo, avrà già incontrato le
associazioni...fermo restando un punto: che qui non sparirà la
ghiandaia, ma sparisce il coltivatore di mele della Valle d'Aosta,
questo è un punto certo, perché l'Assessorato non avrà i soldi per
finanziare nuove reti. Fra l'altro, l'installazione di reti - l'ho
scritto sul mio
blog
, quindi non è un segreto, non lo dico
adesso - è una cosa onerosissima in termini di lavoro umano, non è
che se anche l'Assessore dà il contributo per comprare le
reti...chi la mette su la rete? Ci vogliono persone, ore di lavoro,
ma voi pensate che un produttore di mele valdostano ha...se ha una
famiglia numerosa, tutta la famiglia, come funziona in Valle
d'Aosta, mette su le reti...sennò non mette su nessuna rete e il
risultato è che, se gli viene distrutto il raccolto, gli va via
pure la voglia di coltivare queste benedette mele, che già non gli
rendono nulla o gli rendono pochissimo.
Sicuramente quindi bisogna riniziare un percorso di dialogo con
le associazioni, cercare di ragionare, però inviterei gli
intellettuali della Valle d'Aosta, quelli che hanno questo
potenziale enorme, come Stefano Unterthiner, magnifici fotografi e
naturalisti, ad amare e conoscere magari un po' più la loro terra
prima di scaricare tutta la rabbia che hanno in corpo contro una
popolazione che, francamente, ha visto - e i dati numerici sono
sotto di noi - crescere la fauna selvatica come in nessun'altra
regione, cioè come posso essere accusato di essere un non
ambientalista quando dietro casa mia, a centro metri da casa mia -
Charvensod è a tre chilometri da Aosta - c'è il cinghiale che ha
distrutto tutti i prati? L'Assessore non riceve neanche più le
domande dei danni dagli agricoltori, che sono ormai nauseati,
dicono: "porto la richiesta dei danni..."
Presidente
- Consigliere Donzel le chiederei di
concludere, la ringrazio.
Donzel (PD-SIN.VDA)
- ...ho finito...li portano negli
alpeggi, perché ci sono superfici tali...ma nei piccoli prati non
portano più niente...il capriolo distrugge i raccolti e ce
l'abbiamo dietro casa. Allora cosa...cioè questa è la rassegnazione
di un popolo a veder invaso il territorio agricolo dagli animali e
di non avere le energie economiche per rispondere con questi mezzi
considerati non violenti. Bisogna quindi riprendere un dialogo,
avere la percezione di che cosa si sta parlando e sicuramente
capire che non si può certamente prendere lezione da chi vicino a
casa sua sta raccogliendo...cioè sta facendo certi metodi e cerca
di indicarli a noi e insieme provare a costruire un percorso che
sia quello di convincere i nostri agricoltori a non arrendersi, a
tentare di nuovo di coltivare il loro territorio.
Fra l'altro - e ho concluso -, fra i metodi indicati in tutti i
piani c'è il dissuasore acustico. Per esperienza, alcuni
agricoltori che l'hanno usato qui nelle vicinanze hanno ricevuto la
telefonata del vicino di casa, con la polizia che veniva a fermare
il dissuasore acustico in orario giornaliero, quindi non serale,
perché serale veniva spento, perché c'è il diritto alla pennichella
pomeridiana...spiegatelo agli agricoltori il diritto alla
pennichella pomeridiana!
Presidente -
Bene, proseguiamo. Qualcun altro chiede la
parola? Se non ci sono altre richieste, passerei alla votazione. La
votazione aperta. Possiamo chiudere la votazione? La votazione è
chiusa.
Risultato della votazione:
Presenti: 29
Votanti: 12
Favorevoli 12
Astenuti: 17 (Baccega, Bianchi, Borrello, Farcoz, Follien,
Fosson, Isabellon, Lanièce, Marguerettaz, Marquis, Péaquin, Perron,
Restano, Rini, Rollandin, Testolin, Marco Viérin)
La mozione è respinta.
Punto 52 all'ordine del giorno.
