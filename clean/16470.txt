Classificazione
TRASPORTI E VIABILITÀ
Viabilità


Resoconto integrale del dibattito dell'aula
Oggetto del Consiglio n. 2853 del 26 novembre 1997 - Resoconto
SEDUTA ANTIMERIDIANA DEL 26 NOVEMBRE 1997
OGGETTO N. 2853/X Posizione dell'ANAS riguardo ai passi carrai
sulle strade statali nn. 26 - 26 Dir. - 27. (Interpellanza)
Interpellanza Visto il nuovo Codice della strada e il suo
regolamento di attuazione;
Rilevato che l'Anas continua a sollecitare i comuni interessati
a rispettare, per la concessione dei passi carrai sulle strade
statali n. 26-26 dir. - 27, l'articolo 45 del Regolamento di
attuazione del nuovo Codice della strada contestando loro la
definizione e determinazione dei centri abitati;
Rilevato che la posizione assunta dall'ANAS comprometterebbe
seriamente il futuro sviluppo dei comuni interessati;
Visto il decreto n. 610 del 16 settembre 1996 articolo 35 che ha
modificato l'articolo 45 del recente regolamento "Attuazione Codice
della strada";
i sottoscritti consiglieri regionali
Interpellano
la Giunta regionale per sapere:
1) quali iniziative ha posto in essere l'Amministrazione
regionale per risolvere tale situazione;
2) quali sono le future intenzioni dell'Amministrazione
regionale al riguardo.
F.to: Viérin Marco - Parisi - Aloisi - Lanièce
Presidente Ha chiesto la parola il Consigliere Viérin Marco.
Viérin M. (Aut) L'ANAS continua a sollecitare i comuni
interessati a rispettare per la concessione dei passi carrai delle
strade statali, soprattutto la 26, l'applicazione dell'articolo 45
del Regolamento di attuazione del nuovo Codice della strada,
contestando loro la definizione e determinazione dei centri
abitati. Questa posizione assunta dall'ANAS pregiudicherebbe
certamente il futuro sviluppo nei comuni interessati.
Oltretutto, come già l'Assessore mi disse nel marzo scorso,
esiste anche un decreto, il 610/96, che all'articolo 35 prevede
alcune deroghe secondo cui i passi possono essere concessi non a
300 metri l'uno dall'altro, ma a 100 metri. Volevo ricordare che
sempre in quella discussione l'Assessore evidenziò che la deroga
non è ancora soddisfacente per quanto attiene le zone montane, in
particolare quelle della nostra Regione e che la materia ha
evidenti affinità con la materia urbanistica, di sicura competenza
legislativa regionale.
L'Assessore si fece anche carico di aspettare come Giunta i
risultati di un gruppo di lavoro costituito presso l'Assessorato
dell'ambiente, coordinato da un membro esperto esterno per definire
con precisione le competenze regionali attinenti alla materia
strade ed urbanistica.
L'Assessore inoltre - leggo sempre dal resoconto di quel
dibattito - assicurò che l'Assessorato dei lavori pubblici sarebbe
intervenuto sull'aggiornamento del Regolamento in modo da evitare
le problematiche che l'attuale normativa crea per le nostre
comunità, vista la situazione morfologica del nostro territorio. In
tal senso l'Assessore riteneva fondate le preoccupazioni degli
interpellanti - mi pare il sottoscritto e il Consigliere Lanièce -
e si impegnava fin da subito ad informarli sulle risultanze del
gruppo di lavoro.
Ebbene, fino ad oggi non abbiamo avuto nessuna informazione da
parte dell'Assessore, in più abbiamo saputo che verso fine luglio
il Presidente della Giunta regionale ha inviato una lettera ai
comuni interessati chiedendo loro di precisare "se a suo tempo
l'ente nazionale per le strade abbia formalmente inviato a codesta
Amministrazione osservazioni o proposte e se le stesse siano state
o meno recepite nel provvedimento comunale sopracitato, di cui si
richiede copia".
Vorremmo capire se le copie delle delibere comunali sono giunte
alla Presidenza della Giunta anche perché dopo questa lettera del
luglio scorso sono arrivati ulteriori solleciti, precisamente in
ottobre e novembre scorsi.
Chiedo all'Assessore o al Presidente della Giunta di essere più
chiari su questa materia e di darci notizie più precise in merito,
se ne hanno.
Presidente Ha chiesto la parola l'Assessore ai lavori pubblici,
infrastrutture e assetto del territorio, Lavoyer.
Lavoyer (ADP-PRI-Ind) Non posso che confermare quanto ho
risposto ai consiglieri interpellanti a seguito dell'iniziativa
posta in essere nel marzo ?97. Anche a seguito di quell'iniziativa
il Compartimento ANAS è stato ripetutamente interpellato in
proposito e lo stesso purtroppo attualmente ha evidenziato di
essere tenuto all'applicazione di quanto previsto dall'articolo 45
del Regolamento di attuazione del nuovo Codice della strada, che
prevede appunto - come bene illustrava l'interpellante - in
particolare sulle strade extraurbane una distanza di 300 metri fra
gli accessi, riducibile in casi particolari a 100 metri, un
obiettivo conseguibile eventualmente attraverso la costruzione di
apposite strade di arroccamento. Questo è lo stato attuale delle
cose.
A seguito degli impegni assunti personalmente e in sede di
discussione della prima iniziativa dei consiglieri interpellanti,
si è verificato con la direzione urbanistica - che aveva costituito
nel frattempo un gruppo di lavoro per riorganizzare tutta la
legislazione in materia - la possibilità di inserire all'interno
del Testo Unico della legge urbanistica in itinere una disciplina a
livello di legislazione nazionale di questi aspetti specifici
nell'ambito delle norme di tutela delle strade. Vedasi in proposito
l'articolo 37 dell'articolato del disegno di legge provvisorio.
Si sta parallelamente cercando di percorrere la possibilità di
una diversa definizione rispetto a quella del codice di centri
abitati, che possa essere accettata e che possa costituire
riferimento per l'ANAS.
Il testo di legge che doveva essere predisposto dal gruppo di
lavoro a suo tempo costituito mi pare che sia in dirittura di
arrivo; a breve la Giunta lo esaminerà e poi lo invierà alle
commissioni per l'eventuale approvazione.
Diciamo che la novità sostanziale rispetto al marzo ?97 è che il
gruppo di lavoro ha definito una proposta di testo di legge di
riorganizzazione di tutta la legislazione urbanistica. In quella
sede, dove riteniamo che l'Amministrazione regionale abbia
competenza primaria, pensiamo di porre in essere quelle iniziative
che dovrebbero risolvere l'attuale disagio.
Peraltro devo sottolineare che da parte del compartimento ANAS
locale vi è la massima disponibilità ad accettare le iniziative
poste in essere dalla Giunta; gli stessi si rendono conto della
particolare situazione geomorfologica del nostro territorio e che
quindi una norma di carattere generale con dei vincoli così
restrittivi è di impossibile attuazione.
Il problema è complicato dal fatto che occorre che per questo
aspetto ci siano delle verifiche con la direzione nazionale, alla
quale il compartimento locale fa riferimento per queste
problematiche.
Quindi possiamo in questo momento confermare agli interpellanti
che è in dirittura di arrivo il disegno di legge di
riorganizzazione della normativa urbanistica e che in quella sede
andremo a porre in essere le iniziative necessarie. Posso
sottolineare che con l'ANAS vi è un confronto continuo e che da
parte del compartimento locale c'è la disponibilità ad accettare le
nostre osservazioni.
Mi impegno nuovamente ad informare gli interpellanti sullo
sviluppo delle procedure in corso.
Presidente Ha chiesto la parola il Consigliere Viérin Marco.
Viérin M. (Aut) L'Assessore ha ripetuto al 99 percento le cose
dette nel marzo scorso, praticamente 7-8 mesi fa, tranne forse una
cosa nuova che ci ha detto - e la cosa "puzza" un po' - scusate il
termine - ed è il fatto che l'ANAS pare sia disponibile ad
accettare osservazioni regionali.
A questo proposito vorrei ricordare all'Assessore che, nel corso
di vari sopralluoghi dell'ANAS e anche del Provveditorato alle
opere pubbliche per il Piemonte e servizi di circolazione e
sistemazione stradale di Torino, e anche dei sopralluoghi
effettuati da quest'ente, è emersa una cosa sostanziale: che l'ANAS
ha comunque perso i tempi per fare ricorso al TAR su tutte le
delibere dei comuni, quindi in questo momento forse per la prima
volta l'ANAS si trova in una posizione debole ed è per quello che
probabilmente è disposta al dialogo. Non vorrei che l'Assessore si
dimenticasse di questo, che l'ANAS è in una posizione debole e che
se è disposta al dialogo non ottenga qualcosa che alla fine mette
in difficoltà l'attuazione situazione dei nostri centri abitati
dislocati lungo l'asse della SS 26 e della SS 27.
L'ANAS aveva cercato anche di far rifare le delibere ai comuni
però, se i comuni rifacessero la delibera l'ANAS, avrebbe di nuovo
la possibilità di fare ricorso al TAR, quindi recupererebbe un
errore fatto da parte sua nel passato. Per questo ho chiesto cosa
significava quella lettera del Presidente della Giunta, con la
quale sollecita per ben due volte in questi ultimi due mesi la
trasmissione da parte dei comuni di quanto è stato deliberato. È
proprio in relazione alla missiva del Ministero dei lavori
pubblici, dove si chiede con forza di rivedere le delibere dei
comuni in base all'articolo 3 del Codice della strada; non vorrei
che questo lavoro che la Giunta sta intraprendendo andasse più
verso una tutela non dico dell'ANAS, ma quanto meno dell'attuale
situazione che vede l'ANAS in grave difficoltà.
Chiedo all'Assessore di essere chiaro anche sul fatto di
conoscere perfettamente che l'ANAS oggi è per la prima volta debole
di fronte a questa trattativa per un suo errore materiale,
burocratico. Cerchiamo di non perdere quest'occasione.
