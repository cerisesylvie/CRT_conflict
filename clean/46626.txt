Classificazione
ISTRUZIONE PUBBLICA
Università



Oggetto del Consiglio n. 3027 del 11 dicembre 2023 - Resoconto
OGGETTO N. 3027/XVI - Interrogazione a risposta immediata:
"Notizie relative alla messa a disposizione della nuova sede
universitaria per tutte le attività didattiche
dell'Ateneo".
Bertin (Presidente) -
Punto n. 6.01. Consigliere Aggravi,
ha facoltà di parola.
Aggravi (RV) -
Grazie Presidente. L'interrogazione a
risposta immediata è molto semplice: si chiede al Governo regionale
di conoscere se la messa a disposizione della nuova sede
universitaria consentirà al nostro Ateneo di concentrare in quella
sede tutte le attività didattiche dell'anno accademico in corso.
Questa domanda fa seguito alla cerimonia, o meglio, alle
dichiarazioni e all'annuncio che è stato fatto in sede di cerimonia
dell'inaugurazione dell'anno accademico circa la messa a
disposizione della struttura che tutti noi ben conosciamo.
Grazie.
Presidente -
Risponde l'Assessore Jean-Pierre
Guichardaz.
Guichardaz J. (FP-PD) -
Rispondo io, in accordo con il
Presidente. La messa a disposizione della nuova sede consentirà di
rispettare la tempistica per l'allestimento delle attrezzature
tecnologiche necessarie per poter fruire degli spazi in tempo utile
per poter ospitare tutte le attività didattiche dell'Ateneo nel
nuovo anno accademico 2024-2025. La sede sarà destinata
prioritariamente alle attività didattiche di tutti i corsi che
l'Ateneo ha in essere (sei corsi di laurea) e tutte le attività
previste di alta formazione già approvate e in corso
d'approvazione.
La nuova sede potrà ospitare anche gli eventuali nuovi corsi di
studio che sono ancora in fase d'approvazione e che saranno oggetto
di programmazione nell'ambito del Piano di sviluppo triennale
2024-2026.
Presidente -
Consigliere Aggravi, ha facoltà di
replica.
Aggravi (RV) -
Ringrazio l'Assessore per la risposta.
Quindi, se ho capito bene, tutto verrà svolto all'interno della
nuova sede universitaria. Ringraziamo e vedremo poi soprattutto
anche quali saranno le evoluzioni relativamente al Piano di
sviluppo di cui lei ci ha dato contezza. Grazie.
