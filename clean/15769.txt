Classificazione
AMBIENTE


Resoconto integrale del dibattito dell'aula
Oggetto del Consiglio n. 2072 del 24 luglio 1996 - Resoconto
SEDUTA ANTIMERIDIANA DEL 25 LUGLIO 1996
OGGETTO N. 2072/X Disegno di legge: "Ulteriori modificazioni
alle leggi regionali 12 gennaio 1993, n. 1 (Piano
urbanistico-territoriale avente specifica considerazione dei valori
paesistici ed ambientali, denominato piano territoriale paesistico
della Valle d'Aosta) e 15 giugno 1978, n. 14 (Norme in materia
urbanistica e di pianificazione territoriale). Norme in materia di
autorizzazione paesistica". (Approvazione di ordine del giorno)
Capo I Ulteriori modificazioni alla legge regionale 15 giugno
1978, n. 14 (Norme in materia urbanistica e di pianificazione
territoriale)
Articolo 1 (Modificazioni all'articolo 1)
1. La lett. b) del comma primo dell'articolo 1 della legge
regionale 14/1978, già sostituita dalla legge regionale 9 giugno
1981, n. 32, è sostituita dalla seguente:
"b) sui terreni sedi di frane, a rischio di inondazioni, di
valanghe o di slavine;".
Articolo 2 (Abrogazione dell'articolo 1quater)
1. L'articolo 1quater della legge regionale 14/1978, introdotto
dalla legge regionale 32/1981, è abrogato.
Articolo 3 (Modificazioni all'articolo 1quinquies)
1. Al comma primo dell'articolo 1quinquies della legge regionale
14/1978, introdotto dalla legge regionale 32/1981, sono soppresse
le parole "e 1quater".
Capo II Ulteriori modificazioni alla legge regionale 12 gennaio
1993, n. 1 (Piano urbanistico-territoriale avente specifica
considerazione dei valori paesistici ed ambientali, denominato
piano territoriale paesistico della Valle d'Aosta)
Articolo 4 (Sostituzione dell'articolo 2)
1. L'articolo 2 della legge regionale 1/1993 è sostituito dal
seguente:
"Articolo 2
1. Il PTP reca determinazioni che si articolano in:
a) prescrizioni direttamente cogenti e prevalenti. Le
prescrizioni direttamente cogenti e prevalenti hanno quali
destinatari tutti i soggetti, pubblici e privati, che operano nel
territorio della regione, senza necessità di previa ricezione per
mezzo di strumenti o atti sottordinati; tali prescrizioni, ove
contrastino con gli strumenti di pianificazione urbanistica, con i
regolamenti o con progetti o programmi o piani di settore,
prevalgono sugli strumenti, sui regolamenti, sui progetti, sui
programmi e sui piani medesimi; gli strumenti di pianificazione
locale e i regolamenti devono comunque essere adeguati alle
prescrizioni di cui alla presente lettera, nel termine stabilito
dalla legge di approvazione del PTP;
b) prescrizioni mediate. Le prescrizioni mediate hanno quali
destinatari i soggetti autori di strumenti di pianificazione, di
regolamenti, di progetti o di programmi che incidono sul
territorio; tali prescrizioni sono recepite, nel termine stabilito
dalla legge di approvazione del PTP, negli strumenti ed atti
predetti; le prescrizioni stesse si applicano sul territorio in
seguito a tale ricezione;
c) indirizzi. Gli indirizzi hanno quali destinatari i soggetti
di cui alla lett. b). Gli strumenti di pianificazione urbanistica e
i regolamenti, ove del caso adeguati nel termine stabilito dalla
legge di approvazione del PTP, traducono gli indirizzi nella realtà
oggetto della loro disciplina, attraverso l'interpretazione,
l'approfondimento e la precisazione che risultano necessari;
parimenti operano i progetti, i programmi, i piani di settore, che
incidono sul territorio, per quanto non è disciplinato dagli
strumenti di pianificazione urbanistica e dai regolamenti adeguati
agli indirizzi espressi dal PTP. La mancata traduzione di indirizzi
ad opera degli strumenti e degli atti sopra indicati, o il
discostarsi dagli indirizzi medesimi, richiede idonea
motivazione.
2. Alle prescrizioni direttamente prevalenti e cogenti si
applicano le misure di salvaguardia conseguenti all'adozione del
PTP, con la disciplina di cui all'articolo 12, commi 5, 5bis, 5ter,
5quater e 5quinquies."
Articolo 5 (Modificazioni all'articolo 3)
1. Il comma 1 dell'articolo 3 della legge regionale 1/1993 è
abrogato.
Articolo 6 (Modificazioni all'articolo 12 della legge regionale
1/1993)
1. Il comma 5 dell'articolo 12 della legge regionale 1/1993, già
sostituito dalla legge regionale 18 maggio 1993, n. 34, è
sostituito dal seguente:
"5. Dal giorno successivo a quello di pubblicazione della
deliberazione di Giunta di adozione del PTP nel Bollettino
ufficiale, se non siano state apportate modificazioni al testo
originario o, in caso contrario, dal momento della ricezione, da
parte dei singoli enti locali, del testo delle modificazioni
adottate dalla Giunta regionale, e fino alla data di entrata in
vigore della legge regionale di approvazione del PTP stesso, il
Sindaco, sentita la Commissione edilizia, sospende ogni
determinazione sulle istanze di concessione e di autorizzazione che
risultino in contrasto con le prescrizioni direttamente cogenti e
prevalenti del PTP adottato dalla Giunta regionale. I provvedimenti
di sospensione, adeguatamente motivati, sono notificati
tempestivamente agli interessati a cura del Sindaco."
2. Dopo il comma 5 dell'articolo 12 della legge regionale
1/1993, come modificato dalla presente legge, è inserito il
seguente:
"5bis. Durante il periodo di tempo indicato nel comma 5, è fatto
divieto di realizzare trasformazioni edilizie o urbanistiche ed
interventi idonei a modificare lo stato dei luoghi, ancorché non
soggetti alle procedure di concessione e di autorizzazione
edilizia, che risultino in contrasto con le prescrizioni
direttamente cogenti e prevalenti del PTP adottato dalla Giunta
regionale; la disposizione del presente comma non si applica alle
trasformazioni e agli interventi per i quali si sia concluso il
procedimento abilitativo anteriormente al momento in cui assumono
efficacia le misure di salvaguardia del PTP adottato."
3. Dopo il comma 5bis dell'articolo 12 della legge regionale
1/1993, introdotto dalla presente legge, è inserito il
seguente:
"5ter. Durante il periodo di tempo indicato nel comma 5, non è
consentita l'approvazione dei progetti di opere pubbliche che
risultino in contrasto con le prescrizioni direttamente cogenti e
prevalenti del PTP adottato dalla Giunta regionale."
4. Dopo il comma 5ter dell'articolo 12 della legge regionale
1/1993, introdotto dalla presente legge, è inserito il
seguente:
"5quater. Durante il periodo di tempo indicato nel comma 5, non
è consentita l'adozione né l'approvazione di strumenti urbanistici
generali e di loro varianti sostanziali, di piani urbanistici di
dettaglio sia di iniziativa pubblica sia di iniziativa privata e di
loro varianti, in attuazione dei piani regolatori generali comunali
(PRGC), nonché dell'apposita normativa di attuazione di cui
all'articolo 14, commi terzo, quarto e quinto della legge regionale
14/1978, e successive modificazioni, di regolamenti, di programmi e
di piani di settore, che risultino in contrasto con le prescrizioni
direttamente cogenti e prevalenti del PTP adottato dalla Giunta
regionale."
5. Dopo il comma 5quater dell'articolo 12 della legge regionale
1/1993, introdotto dalla presente legge, è aggiunto il
seguente:
"5quinquies. In via eccezionale, la Giunta regionale può
deliberare, in deroga a quanto stabilito nei commi 5, 5bis, 5ter e
5quater, l'esclusione dall'applicazione delle misure di
salvaguardia di specifici interventi pubblici aventi particolare
rilevanza sociale ed economica; l'esclusione stessa deve essere
riconosciuta, con adeguata motivazione, nella deliberazione che
ammette la deroga. Gli interventi anzidetti devono comunque
comportare il minor scostamento possibile dalle determinazioni del
PTP applicabili nella fattispecie in assenza di deroga."
Capo III Norme di coordinamento
Articolo 7 (Applicazione di norme della legge regionale 14/1978
a prescrizioni del PTP)
1. Le disposizioni di cui agli articoli 15 e 17 della legge
regionale 14/1978, come modificati dalla legge regionale 2 marzo
1979, n. 11, trovano applicazione anche in riferimento alle
prescrizioni cogenti e prevalenti del PTP.
Articolo 8 (Limitazioni all'applicazione delle misure di
salvaguardia)
1. Le misure di salvaguardia di cui ai commi 5, 5bis e 5ter
dell'articolo 12 della legge regionale 1/1993, come modificato
dalla presente legge, non si applicano quando le concessioni, le
autorizzazioni, le trasformazioni, gli interventi e le opere
costituiscono attuazione di strumenti urbanistici esecutivi o di
piani di settore approvati anteriormente al momento in cui assumono
efficacia le misure di salvaguardia del PTP adottato, purché le
concessioni, le autorizzazioni, le trasformazioni, gli interventi e
le opere stessi non incidano su parti del territorio ricadenti
nelle aree di cui all'articolo 11, comma 1, lett. a) e b),
all'articolo 12, comma 1, con riferimento alle fasce A e B del
piano stralcio delle fasce fluviali del piano di bacino del fiume
Po e all'articolo 13, comma 1, lett. a) e b).
Capo IV Disposizioni in tema di terreni sedi di frane, a rischio
di inondazioni, soggetti al rischio di valanghe o slavine
Articolo 9 (Disciplina dell'edificazione sui terreni di cui
all'articolo 1, comma primo, lett. b), della legge regionale
14/1978)
1. Relativamente ai terreni di cui all'articolo 1, comma primo,
lett. b), della legge regionale 14/1978, come sostituita dalla
presente legge, il divieto di edificazione, quale imposto e
disciplinato dall'articolo 1, commi primo, secondo e terzo della
legge regionale 14/1978, è sostituito dalla disciplina recata dagli
articoli 11, 12 e 13 della presente legge. La predetta sostituzione
del divieto di edificazione opera, per ciascun Comune, dal giorno
successivo a quello in cui la Giunta regionale approva le relative
cartografie ai sensi dell'articolo 10.
2. Limitatamente ai terreni di cui all'articolo 1, comma primo,
lett. b), della legge regionale 14/1978, come sostituita dalla
presente legge, le disposizioni dell'articolo 1quinquies, comma
secondo, della legge regionale 14/1978 sono sostituite da quelle
recate dall'articolo 10 della presente legge.
Articolo 10 (Compiti dei comuni)
1. I comuni individuano, con deliberazione del Consiglio
comunale, i terreni di cui all'articolo 1, comma primo, lett. b),
della legge regionale 14/1978, come modificata dall'articolo 1
della presente legge, in conformità alle disposizioni di cui agli
articoli 11, 12 e 13 della presente legge ed ai criteri, parametri
e coefficienti individuati dalla Giunta regionale ai sensi
dell'articolo 13, comma 5, e ne delimitano il perimetro in apposita
cartografia, sia su base catastale, sia su carta tecnica regionale
in scala 1:10.000; in caso di difformità tra le due delimitazioni
prevale quella a base catastale.
2. La cartografia di cui al comma 1 costituisce parte integrante
del PRGC ed è soggetta ad approvazione da parte della Giunta
regionale che vi provvede, sentite le strutture regionali
competenti, entro centoventi giorni dalla ricezione; ove tale
termine decorra inutilmente, la cartografia si intende
approvata.
3. In caso di inerzia del Comune protratta oltre il termine di
cui agli articoli 11, 12 e 13, i terreni di cui al comma 1 sono
individuati e definiti con deliberazione della Giunta
regionale.
4. La cartografia di cui al comma 1 può essere sottoposta a
revisione, con le procedure previste dal presente articolo,
recependo le modificazioni verificatesi.
Articolo 11 (Classificazione dei terreni sedi di frane e
relativa disciplina d'uso)
1. I terreni sedi di frane in atto o potenziali sono distinti,
in funzione della pericolosità geologica, in:
a) aree dissestate di grande estensione o coinvolgenti elevati
spessori di terreno o comunque ad alta pericolosità, comprendenti
grandi frane, falde detritiche frequentemente alimentate, aree
instabili con elevata propensione al dissesto o con elevata
probabilità di coinvolgimento in occasione anche di deboli eventi
idrogeologici;
b) aree dissestate di media estensione o coinvolgenti limitati
spessori di terreno o comunque a media pericolosità, comprendenti
settori di versante maggiormente vulnerabili durante eventi
idrogeologici per potenziale franosità soprattutto dei terreni
superficiali e falde detritiche sporadicamente alimentate;
c) aree dissestate di piccola estensione o bassa pericolosità,
caratterizzate da locali fenomeni di instabilità per franosità in
occasione di eventi idrogeologici.
2. Nelle aree di cui al comma 1, lett. a), è vietato ogni
intervento edilizio o infrastrutturale eccedente la bonifica dei
dissesti e la manutenzione straordinaria; sono altresì vietati
alterazioni del reticolo idrografico superficiale, restrizioni dei
corsi d'acqua e ogni altro intervento suscettibile di pregiudicare
gli equilibri statici e idrodinamici. La Giunta regionale, sentito
il parere del Comitato regionale per la pianificazione territoriale
(CRPT), di cui all'articolo 18 della legge regionale 14/1978, e
successive modificazioni, può deliberare l'esecuzione di interventi
diretti alla salvaguardia di importanti interessi economici e
sociali. Tali progetti devono fondarsi su specifiche indagini
geognostiche, sulla specifica valutazione dell'adeguatezza delle
condizioni di sicurezza in atto e di quelle conseguibili con le
opere di difesa necessarie.
3. Nelle aree di cui al comma 1, lett. b), sono consentiti,
oltre alle opere di cui al comma 2, gli interventi di risanamento
conservativo, restauro, ristrutturazione ed ampliamento degli
edifici e delle infrastrutture esistenti, interventi di tipo
puntuale e lineare, quali prese d'acqua, acquedotti, elettrodotti,
fognature, impianti di risalita, piste antincendio, forestali e
poderali, ampliamenti stradali e piazzole, reti telematiche, ed
altri similari, purché i relativi progetti si fondino su specifiche
indagini geognostiche, sulla specifica valutazione dell'adeguatezza
delle condizioni di sicurezza in atto e di quelle conseguibili con
le opere di difesa necessarie.
4. Nelle aree di cui al comma 1, lett. c), sono consentiti,
oltre agli interventi di cui ai commi 2 e 3, anche interventi che
comportino la realizzazione di nuove strutture abitative o
produttive, previa verifica, tramite specifiche indagini
geognostiche, dell'adeguatezza delle condizioni di sicurezza in
atto o di quelle conseguibili con le opere di difesa
necessarie.
5. Relativamente ai terreni sedi di frane, la delimitazione di
cui all'articolo 10 è effettuata, nel rispetto della
classificazione di cui al comma 1, entro dodici mesi dall'entrata
in vigore della presente legge.
Articolo 12 (Disciplina d'uso dei terreni a rischio di
inondazioni)
1. I terreni a rischio di inondazioni prodotte dalla Dora
Baltea, nel territorio posto a valle della confluenza del torrente
Grand-Eyvia nella Dora stessa, si identificano con le fasce
fluviali di cui al piano stralcio delle fasce fluviali del piano di
bacino del fiume Po, di seguito denominato piano stralcio, ai sensi
dell'articolo 17, comma 6ter, della legge 18 maggio 1989, n. 183
(Norme per il riassetto organizzativo e funzionale della difesa del
suolo), e successive modificazioni.
2. Il trasferimento dei limiti delle fasce fluviali, di cui al
comma 1, dalle tavole grafiche del piano stralcio alla cartografia
comunale e la delimitazione dei terreni a rischio di inondazioni di
cui al comma 3 sono effettuati con le modalità di cui all'articolo
10, commi 1, 2 e 3, entro nove mesi dall'entrata in vigore del
piano stralcio.
3. Per i corsi d'acqua naturali dei quali il piano stralcio non
delimita le fasce fluviali, i terreni a rischio di inondazioni sono
delimitati, con le modalità di cui all'articolo 10, dai comuni. La
Giunta regionale, entro tre mesi dall'entrata in vigore del piano
stralcio, su proposta dell'assessore competente in materia, sentito
il CRPT, delibera i criteri per la delimitazione dei suddetti
terreni a rischio di inondazioni.
4. Ai terreni a rischio di inondazioni di cui ai commi 1 e 3 si
applicano le disposizioni del piano stralcio che disciplinano le
trasformazioni, gli interventi, gli usi e le attività, nonché
quelle che regolano la pianificazione urbanistica.
5. Il PTP, di cui alla legge regionale 1/1993 e successive
modificazioni, definisce gli indirizzi a cui devono attenersi i
PRGC nella disciplina dei divieti, delle limitazioni e delle
prescrizioni riguardanti i territori ricadenti nelle fasce C del
piano stralcio, ed in quelle analoghe di cui al comma 3, con
particolare riguardo alla dispersione di sostanze nocive.
Articolo 13 (Classificazione dei terreni soggetti al rischio di
valanghe o slavine e relativa disciplina d'uso)
1. I terreni soggetti al rischio di valanghe o slavine sono
distinti, in funzione dell'intensità degli eventi attesi e della
loro frequenza, in:
a) aree ad elevato rischio;
b) aree a medio rischio;
c) aree a debole rischio.
2. Nelle aree di cui al comma 1, lett. a), è vietato ogni
intervento edilizio o infrastrutturale eccedente la manutenzione
straordinaria; ogni intervento di manutenzione straordinaria deve
comportare l'adeguamento delle strutture e l'esecuzione di
specifiche opere di protezione, atti a garantire la resistenza ai
massimi effetti degli eventi attesi in tali aree. É comunque
consentita l'esecuzione di opere infrastrutturali interrate
direttamente attinenti al soddisfacimento di interessi generali,
purché dette opere non siano localizzabili altrimenti e siano
assistite da opportuni accorgimenti o interventi di bonifica. Sono
altresì consentiti gli interventi di costruzione di strade poderali
di servizio agli alpeggi e ai mayen fruibili solo in stagioni
caratterizzate da assoluta sicurezza, nonché interventi di
costruzione, ricostruzione, ristrutturazione, ampliamento di
fabbricati rurali utilizzati esclusivamente per la monticazione del
bestiame durante il periodo estivo, solo ove gli stessi presentino
orientamento, struttura, altezza o morfologia idonei a resistere ai
massimi effetti degli eventi attesi in tali aree.
3. Nelle aree di cui al comma 1, lett. b), ferma restando
l'eseguibilità degli interventi di cui al comma 2 con le cautele
tecniche, le limitazioni e la procedura ivi previste:
a) è consentita la costruzione, la ricostruzione e l'ampliamento
degli edifici solo ove gli stessi presentino orientamento,
struttura, altezza o morfologia idonei a resistere ai massimi
effetti degli eventi attesi in tali aree;
b) sono consentiti gli interventi di recupero eccedenti
l'ordinaria manutenzione solo ove si accompagnino all'adeguamento
delle strutture e all'esecuzione di specifiche opere di protezione,
ove necessarie, atte a garantire la resistenza ai massimi effetti
degli eventi attesi in tali aree;
c) sono comunque consentiti gli interventi di consolidamento,
risanamento conservativo, ristrutturazione, ricostruzione di
alpeggi e mayen utilizzati esclusivamente per la monticazione
estiva del bestiame, nonché gli interventi di risanamento,
consolidamento, ricostruzione, ampliamento, realizzazione di canali
a cielo aperto, di piccole strutture tecniche agricole. In questi
casi, la concessione edificatoria è subordinata al rilascio, da
parte dell'assessore regionale competente in materia di
agricoltura, del parere favorevole in ordine alla tipologia
costruttiva adottata.
4. Nelle aree di cui al comma 1, lett. c), si applicano le
disposizioni di cui al comma 3, in relazione ai massimi effetti
degli eventi attesi in tali aree.
5. La Giunta regionale, su proposta dell'assessore competente in
materia, sentito il CRPT, delibera:
a) i criteri e i parametri per la delimitazione delle classi di
aree soggette al rischio di valanghe o slavine;
b) i coefficienti relativi ai massimi effetti degli eventi
attesi in ciascuna classe di aree;
c) i criteri per la progettazione degli interventi ammissibili
ai sensi del presente articolo.
6. Relativamente ai terreni soggetti al rischio di valanghe o di
slavine, la delimitazione di cui all'articolo 10 è effettuata, nel
rispetto della classificazione di cui al comma 1, entro dodici mesi
dall'entrata in vigore della presente legge.
7. I progetti relativi agli interventi nelle aree di cui al
comma 1 sono sottoposti al parere vincolante dell'assessore
regionale competente in materia.
Capo V Norme in materia di autorizzazione paesistica
Articolo 14 (Interventi esenti dall'obbligo di
autorizzazione)
1. Non necessitano dell'autorizzazione di cui all'articolo 7
della legge 29 giugno 1939, n. 1497 (Protezione delle bellezze
naturali), gli interventi di manutenzione, di consolidamento
statico, di restauro e di risanamento conservativo che non alterino
lo stato dei luoghi, l'assetto idrogeologico del territorio e
l'aspetto esteriore degli edifici, nonché quelli diretti al
ripristino dell'efficienza di opere e strutture esistenti
danneggiate in tutto o in parte a causa di eventi eccezionali.
Capo VI Norme transitorie
Articolo 15 (Disposizione transitoria)
1. Le disposizioni inerenti ai terreni a rischio di inondazioni,
di cui all'articolo 8, all'articolo 9, comma 2, all'articolo 10 e
all'articolo 12, non si applicano fino all'entrata in vigore del
piano stralcio.
Presidente Ricordo che c'è un nuovo testo predisposto dalla III
Commissione consiliare.
Ha chiesto la parola il relatore, Consigliere Florio.
Florio (VA) Questo disegno di legge ha richiesto, dopo la sua
presentazione all'esame della III Commissione, un lavoro di
riscrittura e di riordino il cui risultato è allegato al fascicolo
che abbiamo di fronte.
La riscrittura che nella sua formulazione letterale appare quasi
come completamente diversa rispetto al testo fattoci pervenire
dalla Giunta, non modifica nella sostanza delle questioni
affrontate né nelle modalità alcunché; la riscrittura attiene
soltanto ad una diversa distribuzione degli argomenti trattati
all'interno dei sei capi di cui si compone il disegno di legge e
attiene ad un'organizzazione diversa all'interno di ogni singolo
capo delle questioni affrontate.
Si è cercato, cioè, pur nella complessità della materia
trattata, pur con la difficoltà di dover intervenire per spezzoni
separati su leggi già esistenti e già modificate altre volte nel
passato, di organizzare un testo che consentisse una lettura più
agevole e soprattutto più ragionata, nel senso che la lettura
consentisse di comprendere meglio, mano a mano che si procede
nell'articolato, ciò che si vuole fare proponendo alla votazione
del Consiglio questo disegno di legge.
Il disegno di legge proposto si compone di sei capi ed è un
disegno di legge che nella sostanza modifica la legge regionale n.
14, che è il perno della pianificazione urbanistica ed edilizia di
questa regione, e la legge regionale n. 1/93, che è quella legge
che definisce le modalità di adozione e di approvazione del PTP
della Valle d'Aosta.
Nella sostanza, era necessario raccordare la legislazione
esistente in vigore anche da anni in questa regione con la
struttura, il tipo di organizzazione anche lessicale con cui il
progetto di PTP è stato predisposto ed è stato proposto alcuni mesi
fa all'esame della III Commissione all'interno di
quest'Amministrazione e all'esame delle diverse amministrazioni
locali, comuni e comunità montane, all'esterno.
Si trattava cioè non di prefigurare e preordinare le decisioni
da assumere in sede di adozione del PTP da parte della Giunta
regionale, ma di consentirne l'adozione non pregiudicando
l'utilizzo di nessuna delle classificazioni previste all'interno
del progetto di piano territoriale stesso. Ciò non significa
ovviamente dire oggi ciò che sarà domani del PTP, ciò che sarà del
suo testo, delle sue previsioni, della sua organizzazione, anche
della sua compilazione direi, ma significa porre le basi perché
tutte le previsioni del PTP possano essere fatte proprie dalla
Giunta con la delibera di adozione del PTP stesso.
C'è da tenere presente che queste modificazioni sono la
conseguenza anche di quanto richiesto dai comuni e dalle comunità
montane all'atto dell'esame del primo progetto di PTP, quando, di
fronte alle previsioni dell'attuale legge n. 1/93, che rende
cogenti tutte le norme presenti allora in quel progetto, chiedevano
che parte di quelle norme passassero da cogenti a mediate e a
semplici indicazioni di indirizzo.
Proprio per poter suddividere la normativa oggi definita come
sostanzialmente tutta cogente dalla legge n. 1 in normativa di tre
gradi diversi, di tre incidenze diverse, era necessario raccordare
l'esistente legge 1/93 a quanto è previsto nel progetto di PTP.
Sull'altro versante un'altra questione era rappresentata
dall'individuazione dei terreni soggetti ad inedificabilità a causa
del rischio al quale sono soggetti per frane, inondazioni, valanghe
o slavine. L'attuale legislazione, ovvero i primi articoli della
legge n. 14 - che sono stati modificati e integrati più volte -
prevedono semplicemente una rigida definizione fra zona soggetta a
rischio e zona non soggetta a rischio.
Il progetto di PTP prevede invece una graduazione del rischio,
che non avrebbe potuto entrare in vigore nel momento in cui la
Giunta regionale adotterà il PTP, non essendoci la norma
legislativa a questo preposta. Per cui in un capo di questo disegno
di legge, segnatamente nel capo quarto, c'è l'individuazione -
diversificata per ognuna delle tipologie di terreni a rischio - di
una graduazione del rischio stesso fra più grave, mediamente grave
e meno grave, regolando poi i sistemi con cui andare ad individuare
materialmente queste zone stesse, fissando i criteri e stabilendo
le modalità della loro definizione.
Questo disegno di legge, inoltre, innova e parzialmente
modifica, anche qui graduandone l'incidenza, l'istituto della
salvaguardia obbligatoria che scatterà sul PTP all'atto della sua
adozione da parte della Giunta regionale.
Infine, non trascurabile - anche se costituita soltanto da un
articolo - è il Capo V che si riferisce ad un'innovazione nei
confronti della necessità di dotarsi delle autorizzazioni di cui
alla legge n. 1497/39 sulle bellezze naturali, che esonera dalla
richiesta di autorizzazione presso la Soprintendenza ai beni
culturali per le opere di manutenzione, di consolidamento statico,
di restauro e di risanamento conservativo.
Nell'impianto mi sembra che la legge, pur nella sua complessità,
sia fuoriuscita dalla discussione decisamente migliorata; mi sembra
che sia possibile comprenderne pienamente il significato e
l'importanza, anche ribadendo il suo valore in tutte le sue parti,
nonostante opinioni molto diversificate che sono state espresse dai
singoli consiglieri all'interno della III Commissione.
Presidente É aperta la discussione generale.
Ha chiesto la parola il Vicepresidente Viérin Marco.
Viérin M. (PpVA) Posso capire solo in parte le motivazioni del
collega Florio. Un dubbio che è emerso comunque in III Commissione
è quello che questo disegno di legge sia il preambolo per poi
seguire in parte una via obbligata per l'adozione del PTP.
Dico chiaramente che non siamo contro un'eventuale adozione
futura del PTP, ma sicuramente non per un PTP come quello
attuale.
Il collega Florio diceva che c'è stato un parere favorevole dei
sindaci, ma se ben ricordo il parere favorevole è stato più verso
quelle modifiche in merito alla legge n. 14, che in merito alla
legge n. 1, perché le modifiche in merito a questa seconda legge ci
pongono di fronte già a delle scelte riferite allo stesso PTP. E,
parlando di scelte, c'è la riconferma delle norme cogenti, la
riconferma delle prescrizioni mediate e di quelle di indirizzo.
É chiaro che ci sono delle diversità di vedute, come abbiamo
giustamente potuto riscontrare in III Commissione, non solo fra
consiglieri di minoranza ma anche fra consiglieri di
maggioranza.
Come gruppo ci riserviamo di votare questo provvedimento se
emergeranno dei fatti nuovi, anche in una maggiore chiarificazione
da parte dell'Assessore su quella preoccupazione - che abbiamo in
maniera forte - che questo sia il primo passo per poi obbligare a
proseguire in una certa strada, che sicuramente non è condivisa
oggi dagli enti locali e quindi da coloro che domani dovranno
vivere direttamente con le norme del PTP.
Presidente Ha chiesto la parola il Consigliere Borre.
Borre (UV) Come è già stato detto dal relatore Florio, questa è
una legge che va a rivedere due leggi, una del '93 e l'altra del
lontano '78, apportando delle modifiche che sono state richieste
dai sindaci e dai presidenti delle comunità montane, più che dai
sindaci dal TEL, dall'organismo tecnico dei sindaci.
Per quanto riguarda questa bozza di legge, la richiesta dei
sindaci e dei presidenti delle comunità montane, che ci viene
presentata dalla Giunta, riteniamo che sia una valida motivazione
per votare queste modifiche.
Ci rimangono delle perplessità non tanto sulle modifiche della
legge n. 14, perché è stato detto in questa sala già dall'inizio di
questa legislatura che era importante e doveroso andare a fare un
testo unico su tutte le leggi urbanistiche.
Non si è arrivati a tanto, si riesce con questa modifica alla
legge n. 14 a mettere un piccolo tampone a quelli che sono i
vincoli e le necessità di uscirne fuori da parte degli enti
locali.
Mentre per la modifica della legge n. 1/93, che va a modificare
la legge del PTP, le perplessità ci rimangono e sono di tipo di
opportunità, perché ritenevamo più opportuno che dopo che la Giunta
aveva esaminato le osservazioni e prima dell'adozione del piano,
venisse messa in atto la modifica della legge del '93, che così era
più coerente a quella che era stata l'istruttoria della Giunta.
Ci è stato detto che era urgente fare questo, e visto che non
abbiamo dei tecnici che ci possono illustrare rischi e opportunità
abbiamo accettato, ci fidiamo del parere della Giunta che ci
presenta questa legge, della richiesta dei sindaci che condivide e
preme per l'urgenza; però vorremmo - e in questo senso chiedo un
impegno ben preciso alla Giunta - che dopo che si è compiuta
l'istruttoria, prima dell'adozione del PTP, ci sia un confronto con
gli enti locali interessati da parte della commissione consiliare
perché l'argomento è di una tale portata, che più c'è consenso di
chi vive nel territorio, più possiamo dire di essere soddisfatti
del nostro lavoro.
Vorrei approfittare di questo intervento per riferirmi un attimo
a quella che definisco una polemica distorta su quanto avviene
adesso in televisione e sui giornali, nelle interviste ai sindaci e
ai presidenti delle comunità montane, perché i contenuti degli
articoli dicono le cose reali, ma i titoli a volte sembrano voler
mettere l'Amministrazione regionale contro i sindaci, cosa non
vera.
Non è vero per niente neanche il contrario, Consigliere
Marguerettaz, perché questo è un atto che non è stato ancora
adottato dalla Giunta, non è stato adottato in nessuna sede
istituzionale, ma è solo un atto che è stato messo a disposizione
degli amministratori locali e della commissione per fare le
osservazioni e per costruire un atto migliore. É una traccia che
deve servire per costruire un piano paesaggistico che interessi
veramente le entità locali e quindi anche noi consiglieri.
Quindi come stanno lavorando i sindaci e i presidenti delle
comunità montane, stanno lavorando anche i consiglieri sulle
modifiche di questo piano paesaggistico.
Le osservazioni dei sindaci, delle comunità montane e quelle
della III Commissione ci auguriamo che vengano accolte dalla
Giunta, fanno parte di questa struttura di lavoro che è stata messa
in piedi dalla legge del PTP, quindi non c'è opposizione ma c'è
intenzione di concentrare tutte le capacità e gli sforzi per
migliorare e fare un PTP a misura della Regione Valle d'Aosta.
Presidente Ha chiesto la parola il Consigliere Dujany.
Dujany (PVA) Vorrei anch'io, allacciandomi all'intervento che mi
ha preceduto, richiedere al Governo regionale un impegno prima che
intervenga l'adozione di questo importantissimo strumento, che ha
solo il limite di arrivare con largo ritardo rispetto ai bisogni di
tutela del nostro territorio. Dicevo, richiedere al Governo
regionale che sottoponga lo strumento stesso, oltre che così com'è
previsto già dalla legge alle associazioni di comunità montane e
dei sindaci, nella legge così com'è stata modificata nell'ultima
stesura del '94, che sottoponga non solo il testo ma le proposte
che proverranno dagli enti locali, anche alla luce del fatto che
l'Associazione delle comunità montane sta predisponendo un
contro-progetto di piano, vengano portate all'attenzione di questo
Consiglio per esprimere unicamente un parere nell'ambito dell'iter
procedurale. Si tratta di un parere che non è previsto dalla legge,
ma non per questo si impedisce al Governo regionale di avere questa
attenzione.
Per quel che riguarda invece il testo che ci viene sottoposto,
ritengo che siano enormemente positivi i Capi I, III, IV e V,
rappresentando sicuramente delle modifiche di grossa rilevanza; sul
Capo II vorrei esternare solo alcune perplessità sulla stesura
tecnica - e sotto questo profilo chiederò appunto una breve
sospensione per una riunione dei Capigruppo -, nel senso che per
quanto riguarda le prescrizioni mediate va chiaramente evidenziato
dalla legge quali conseguenze intervengano nell'ipotesi in cui
queste prescrizioni mediate non vengano recepite dagli enti locali.
La norma, così com'è, è totalmente vuota, nel senso che non si
prevede nulla nell'ipotesi in cui questi enti locali non diano
applicazione alle prescrizioni stesse.
Per quel che riguarda il punto c), quello degli indirizzi, mi
sembra una norma molto strana, perché una volta tanto che si
presuppone che la Regione dia degli indirizzi generali sul piano,
così come dovrebbe fare effettivamente un piano che è nel contempo
un piano di tutela ambientale e urbanistico regionale, poi
stranamente si prevede che questi indirizzi possano anche essere
disattesi, previa motivazione. Allora, se sono indirizzi di
politica generale, questi indirizzi devono essere oggetto di
applicazione, e non ha nessun senso che si preveda nella norma che
la mancata traduzione di indirizzi ad opera degli strumenti e degli
atti sopraindicati, o il discostarsi dagli indirizzi medesimi
richieda idonea motivazione, perché questo vuol dire far perdere di
significato, di sostanza e di importanza a questa previsione
normativa.
Chiederei poi l'abrogazione del punto 5quater, perché mi sembra
assurdo che, nel momento in cui si stabilisce quali sono i rapporti
fra le varie normative presenti e si precisa che il PTP, una volta
adottato, abbia valenza superiore a quella dei piani regolatori, si
impedisca agli enti locali di adottare degli strumenti
urbanistici.
Se tali strumenti saranno in contrasto con il PTP, sarà la
Commissione di controllo e gli uffici competenti che stabiliranno
che il provvedimento è illegittimo, ma mi pare davvero assurdo
prevedere di impedire agli enti locali di elaborare degli strumenti
urbanistici, nell'ipotesi in cui gli stessi contrastino con il PTP.
Veramente è una norma di una originalità incredibile, perché tutte
le leggi dovrebbero allora contenere una norma di questo tipo
rispetto agli atti amministrativi. É del tutto ultroneo un
principio del genere, perché da una parte questa norma impedisce
l'iniziativa degli enti locali, che è istituzionalmente loro
riconosciuta, e va a stabilire un divieto del tutto ultroneo e
scontato che qualunque atto amministrativo deve essere conforme
alla legge.
Quindi chiedo una breve sospensione.
Presidente Ha chiesto la parola il relatore, Consigliere
Florio.
Florio (VA) Come è già successo in commissione, ho l'impressione
che anche in quest'aula si faccia confusione. Questa materia è
estremamente complicata e se non ci si intende sui termini della
questione, sulle parole che si usano e persino sui livelli di
responsabilità a cui i diversi livelli istituzionali sono chiamati
a dare delle risposte, non ci capiamo più, non riusciamo più ad
entrare in sintonia, un consigliere non riesce più capire ciò che
dice l'altro, si finisce cioè per dire cose completamente
diverse.
Tanto per incominciare, Viérin, noi qui, oggi, non
pregiudichiamo in nulla la decisione futura della Giunta regionale,
non pregiudichiamo neanche in una virgola la deliberazione con la
quale la Giunta regionale adotterà il PTP, perché il fatto che il
Capo II di questo disegno di legge preveda che il PTP abbia al suo
interno prescrizioni direttamente cogenti e prevalenti,
prescrizioni mediate ed indirizzi non significa obbligatoriamente
che la Giunta regionale, nel momento in cui adotta il PTP, ne
adotti uno che contempli i tre livelli di norme. La mia opinione
personale è che le norme cogenti ci debbano essere, ma è la mia
opinione personale; non posso sapere oggi quale sarà la decisione
politica della Giunta regionale, certo è che non dobbiamo impedire
oggi alla Giunta regionale di fare la scelta politica di dotare il
PTP anche di norme cogenti, anche di prescrizioni mediate, anche di
indirizzi.
Nel caso in cui, dopo le necessarie valutazioni, confronti e
discussioni, la delibera della Giunta regionale di adozione del PTP
non preveda al suo interno prescrizioni direttamente cogenti e
prevalenti, ciò vorrà dire che la parte di questo disegno di legge
diventato poi legge - speriamo - non avrà seguito, costituirà un
ramo secco che non avrà conseguenze. Ma se oggi non definiamo
secondo questi tre livelli le norme presenti nel PTP, dovremo
richiamarci invece all'articolo 2 della legge n. 1/93 così come
modificata, che è molto più severo di quanto non lo sia il Capo II
del disegno di legge che stiamo esaminando.
L'articolo 2, 1° comma, della legge n. 1/93, modificata e
integrata successivamente dice che le norme del PTP volte alla
salvaguardia del valore estetico e culturale del paesaggio - quindi
una definizione generica - e le altre espressamente indicate dal
piano medesimo prevalgono immediatamente sugli strumenti di
pianificazione urbanistica di competenza degli enti infraregionali,
cioè sono cogenti e prevalenti. Ma l'Associazione dei sindaci,
l'Associazione dei presidenti delle comunità montane cosa hanno
chiesto? Hanno chiesto che venissero indicate con chiarezza quali
norme del progetto di piano territoriale fossero da intendersi
direttamente cogenti e prevalenti, quali da intendersi come
prescrizioni mediate e quali come indirizzi; è stata una loro
esplicita richiesta tant'è che nel testo delle norme di attuazione
del progetto di piano territoriale i tre livelli di norme sono
anche graficamente trattati in modo molto diverso. Quelle da
intendersi cogenti e prevalenti immediatamente sono messe in
evidenza in un riquadro a riga continua, le prescrizioni mediate
sono individuate all'interno di riquadri puntinati e le altre
invece, vale a dire tutti gli indirizzi, sono scritti all'interno
del testo senza particolare evidenza.
Cioè oggi noi consiglieri, la Giunta, i comuni e le comunità
montane possono avere prima certezza di quali sono le norme che il
progetto individua come cogenti e prevalenti e di conseguenza quali
possono essere le conseguenze immediate o rinviate nel tempo della
eventuale adozione del progetto di PTP come PTP integralmente
inteso.
Quindi contesto l'affermazione secondo la quale noi oggi
preordiniamo il tipo di PTP futuro, questo è falso; noi, invece,
consentiamo alla Giunta regionale di avere mani molto più libere,
di avere possibilità concreta tecnica di discutere politicamente
dei contenuti del PTP e della sua organizzazione diversamente da
quanto non sia consentito dall'attuale legge n. 1/93. Noi ci
dotiamo di uno strumento più agile, più delicato, che consente a
tutti i componenti della Giunta di ragionare in termini di maggiore
libertà nei confronti del progetto di PTP, che ci è stato
presentato.
Il parere favorevole dei sindaci non si riferisce solo alla
parte di questo disegno di legge che modifica la legge n. 14, ma si
riferisce anche a quello che è diventato nella riscrittura il Capo
II, ed è esplicito da questo punto di vista, cioè citando i numeri
degli articoli del disegno di legge originale dice che vanno bene
così intesi, ma proprio per i motivi che ho cercato di
spiegare.
L'altra considerazione che volevo fare è un appunto a Borre:
questi adattamenti è vero che vengono fatti perché gli enti locali
manifestano attraverso i rapporti istituzionali - e non - delle
proprie osservazioni, ci mancherebbe che questa fosse un'aula cieca
e sorda e le altre stanze di questo Palazzo fossero impermeabili.
Però il vero motore di ciò che si intende come PTP deve essere il
cervello di colui che ha il dovere di governare la Regione. Questo
lo dico qui perché è ciò che penso: rivendico al Governo regionale
e a quest'aula la competenza di organizzare il futuro di questa
Regione attraverso le autonomie locali, ma che ci debba essere un
motore centrale - e uso questo termine perché so che rischia di
essere provocatorio - che individui le prospettive di sviluppo e di
modificazione mi sembra corretto e doveroso. Che poi qui non si sia
sordi e ciechi, questo è un altro richiamo concreto alla realtà che
dobbiamo sempre tenere presente.
Un'altra considerazione volevo fare invece sulle questioni
sollevate da Dujany. Mettere mano alle norme urbanistiche,
paesaggistiche ed edilizie sappiamo tutti che è delicato, non fosse
altro perché tocca un nervo sensibile della società civile ed anche
dei rapporti economici che intercorrono fra chi compone la
società.
Per questo le leggi di questo Paese e di questa regione
stabiliscono con esattezza quali siano le procedure da seguire per
adottare i piani regolatori generali comunali, le loro varianti, i
piani di attuazione, i piani di settore, eccetera, e questa regione
si è dotata di una legge, la numero 1/93, che stabilisce le
modalità di adozione e di entrata in vigore definitiva del PTP,
prevedendo momenti e fasi di partecipazione nel periodo
dell'elaborazione dello strumento e momenti di controllo e di
osservazione nelle fasi immediatamente successive all'adozione.
Ebbene, ci troviamo in questo momento dopo anni (e giustamente
Dujany ha detto che, se c'è un problema per questo PTP, è
costituito dal ritardo grave con cui ci accingiamo a farlo
diventare norma di legge), dopo un periodo che è stato lunghissimo,
nel quale con grande fatica e con grande attenzione nei confronti
delle amministrazioni esterne a questo Palazzo si è prestato
orecchio a tutte le osservazioni possibili ed immaginabili,
mettendo anche in piedi organismi che non erano previsti
originariamente, individuando momenti di confronto che non erano
previsti, allungando i tempi delle risposte che gli enti locali
potevano dare, ci troviamo oggi alla vigilia dell'adozione da parte
della Giunta regionale del PTP.
Mi sembrerebbe incredibile riprendere la discussione del
confronto. Cioè, tutti hanno effettivamente avuto la possibilità
piena di esprimere ciò che potevano rilevare di critico o di
positivo all'interno del progetto proposto, riaprire di nuovo il
confronto mi sembrerebbe come il centometrista che si trova la riga
del traguardo spostata sempre più in là, senza mai riuscire ad
arrivare a capo.
La Giunta regionale a questo punto cosa dovrà fare? Si troverà i
pareri previsti dall'attuale articolo 12 della legge n. 1, che sono
quelli espressi dal CRPT, quelli espressi dalla III Commissione,
dal Comitato scientifico per l'ambiente, dall'Associazione dei
sindaci, dai presidenti delle comunità montane; farà una
valutazione tecnico politica di tutta questa massa enorme di
osservazioni; metterà queste osservazioni in relazione ai progetti
di PTP che ha di fronte, le metterà in rapporto ai propri
intendimenti di ordine politico e farà una scelta di adozione, dopo
di che si avvierà il confronto che segue, previsto dalla legge
stessa. Ma si dovrà cominciare a mettere un punto fermo a questa
discussione, o si vorrà continuare a camminare nella palude senza
avere certezza alcuna, per di più continuando a sentirsi dire:
"ahi, gli enti locali avessero delle norme di indirizzo cui
attenersi; ahi, si sapesse che non è possibile fare una zona
industriale a confine con quella residenziale del comune vicino;
ahi, si potessero organizzare le reti viabilistiche o gli schemi di
urbanizzazione a rete puntuali in rapporto alle altre comunità"?
Tutti lamenti e pianti, che poi quando si cerca di organizzare
minimamente attraverso una serie di documenti, vengono rimproverati
come tentativi di accentramento e di decisione da questo
Palazzo!
Presidente C'era una richiesta di sospensione presentata dal
Consigliere Dujany, poi formalizzata.
Ha chiesto la parola il Consigliere Dujany.
Dujany (PVA) Vorrei solo rispondere al collega Florio...
Presidente ... no, o è per la sospensione, altrimenti do la
parola al Consigliere Parisi.
Dujany (PVA) Sul problema della sospensione, è sempre stata data
a tutti una concessione.
Presidente I lavori del Consiglio si interrompono per una breve
sospensione.
Si dà atto che la seduta è sospesa dalle ore 10,39 alle ore
11,25.
Presidente Riprendono i lavori del Consiglio dopo la
sospensione.
Ha chiesto la parola il Consigliere Borre.
Borre (UV) Vorrei prima presentare un emendamento all'articolo
13, comma 3, lett. c); dopo le parole "ricostruzione, ampliamento,
realizzazione di canali" intenderemmo inserire le parole "interrati
o", e quindi poi il testo continua "a cielo aperto".
Il gruppo dell'Union ha presentato in maggioranza e presenta
adesso in Consiglio una risoluzione, che chiede l'impegno della
Giunta per quanto già avevo detto nella mia precedente relazione,
cioè l'impegno a sentire di nuovo gli enti locali. La risoluzione
verrà distribuita ai consiglieri, ma ne do comunque lettura:
"Le Conseil régional
Vue la modification de la loi n° 1 du 12 janvier 1993 portant
plan territorial d'urbanisme, prenant en compte notamment le
patrimoine paysager et naturel dénommé plan territorial paysager de
la Vallée d'Aoste, par le projet de loi n° 196 qui établit des
modalités ultérieures pour l'adoption du plan même;
Prenant en compte les nombreuses observations formulées par les
collectivités locales et celles en phase de formulation de la
commission consiliaire compétente;
Considérant l'importance du principe de la concertation
Engage
le Gouvernement régional à présenter, à l'attention des
représentants des collectivités locales et de la IIIème Commission
du Conseil régional, le résultat de ses évaluations, avant
l'adoption du plan même".
Presidente Ha chiesto la parola il Consigliere Parisi.
Parisi (RV) Ho ascoltato volentieri l'intervento del Consigliere
Florio, il cui tono è molto diverso da quello con cui è intervenuto
ieri. Infatti ieri il Consigliere Florio, parlando della delibera
che riguardava la Zincocelere, aveva richiamato in maniera severa
la Giunta ad una maggiore trasparenza, ad una maggiore
informazione, a dare la possibilità ai consiglieri di venire a
conoscenza in tempi opportuni dei provvedimenti che venivano
assunti. Ieri mi era venuto da sorridere perché ho pensato: se il
Consigliere Florio, che ha un suo rappresentante in Giunta, tira le
orecchie alla Giunta, cosa mai dovrebbe fare il nostro gruppo non
avendo alcuna rappresentanza? Era solo una doverosa interrogazione
che un consigliere si deve porre.
Ma forse il tono di ieri era perché l'atto amministrativo veniva
presentato dall'Assessore Mafrica; oggi invece è un atto che viene
presentato dall'Assessore Riccarand, quindi c'è una leggera
differenza.
Però non voglio creare delle polemiche, voglio solo
puntualizzare un atteggiamento che, se deve essere mantenuto, è
bene sia mantenuto in una forma equa; quindi se il richiamo che era
stato fatto ieri era valido, credo che lo sia altrettanto oggi
perché noi oggi andiamo ad approvare un atto importante, presentato
dalla Giunta, che ha un coinvolgimento ben più pesante e ben più
grave di quello che poteva avere il provvedimento di ieri.
Infatti oggi parliamo di assetto del territorio ed abbiamo avuto
esempi lampanti in passato nel momento in cui abbiamo fatto dei
provvedimenti, i quali poi non si sono dimostrati quelli che
volevamo che fossero.
Questa è una materia molto complicata, abbiamo parlato molto
spesso e anzi vi è stato un impegno da parte dell'Assessore
Riccarand e da parte della Giunta a portare a questo Consiglio una
legge quadro che andasse ad uniformare la materia urbanistica;
purtroppo dobbiamo constatare che vengono presentati dei
provvedimenti tampone, che sicuramente non vanno nel senso di
quelli che erano gli impegni.
Per quanto riguarda il contenuto di questo provvedimento, per il
quale - come dicevo prima - non ci è stata data la possibilità di
analizzarlo fino in fondo e capire esattamente quali sono le
conseguenze pratiche che il provvedimento porterà in campo
urbanistico e assetto del territorio, ho capito solo una cosa,
anche perché avevo chiesto all'Assessore Riccarand e anche al
Consigliere Florio se non era possibile rinviare questo
provvedimento di un mese, un mese e mezzo, per avere la possibilità
di analizzarlo più a fondo e per fare quei confronti che purtroppo
la fretta non ci ha dato la possibilità di fare.
Quindi il fatto che il provvedimento debba essere approvato così
in fretta, senza che ci sia questa possibilità, mi fa pensare che
comunque ci sia un legame stretto con il discorso del PTP. Mi sorge
il dubbio, dalle notizie che vengono dagli enti locali e da altri
soggetti che sono interessati al PTP, che possa esserci il rischio
che il PTP possa slittare nei tempi stabiliti dall'Assessore
all'ambiente, e che questo provvedimento tenda a blindare il
discorso riferito al PTP.
Credo che siamo tutti d'accordo che il PTP va approvato,
evidentemente ci sarà un confronto politico su quello strumento,
che di conseguenza non sarà necessariamente quello che è stato
presentato, però sicuramente questo disegno di legge tende, oltre
che a dare alcune risposte agli enti locali, a stabilire i tempi
per l'adozione del PTP.
Prendo atto volentieri della risoluzione presentata dall'Union
Valdôtaine, che ci tranquillizza nel senso di avere notizie e di
avere la possibilità di un confronto prima che il PTP venga
adottato, però credo che questa fretta e questo modo di operare
debbano trovare delle modifiche nel metodo almeno in futuro,
altrimenti non vorremmo sempre per la fretta approvare dei
provvedimenti che si dimostrassero, come in passato,
controproducenti agli intendimenti del Consiglio.
Devo aggiungere che anche dall'intervento di Dujany mi sembra di
capire che nei proponenti e nello stesso Assessore ci sia qualche
dubbio in merito a quello che è il disegno di legge nella sua
complessità, perché sono sorti dei dubbi per alcune cose che sono
in esso contenute. Ecco perché ritenevo che forse sarebbe stato
necessario avere più tempo per arrivare alla sua approvazione e non
credo che questo avrebbe stravolto i piani e i programmi che sono
già prestabiliti per quanto riguarda l'approvazione del PTP.
Per questi motivi, proprio perché ritengo che su questa materia
occorre avere più tempo per discutere, il nostro gruppo si asterrà
sul disegno di legge.
Presidente Ha chiesto la parola il Consigliere Dujany.
Dujany (PVA) A seguito della sospensione ho potuto registrare
una posizione rigida da parte del Governo regionale in merito alla
proposta di variazione del testo così come proposto. Rimangono
pertanto tutte le perplessità che ho potuto evidenziare e che qui
sintetizzo.
Questa normativa che ci viene proposta - sto parlando
esclusivamente dal Capo II perché per il resto la normativa mi pare
estremamente positiva - e in particolare l'articolo 4 presentano
dei contenuti estremamente pericolosi, nel senso che uno strumento
di carattere generale come è il PTP, che in Valle d'Aosta
costituisce strumento di carattere generale, diretto ad indirizzare
la politica della tutela del paesaggio ma anche la politica
urbanistica, verrà ad avere più un contenuto prescrittivo, che non
un contenuto di indirizzo.
Ovvero, per scelta del legislatore, così come ci propone il
testo, gli indirizzi che sono tipici di tutti gli strumenti di
carattere generale, risultano dalla normativa estremamente
svalutati nel senso che a questi indirizzi gli enti locali potranno
dare o meno applicazione, con l'unico onere dell'obbligo della
motivazione; mentre invece per quel che riguarda le prescrizioni
cogenti e prevalenti, prescrizioni che abitualmente non sono
tipiche di strumenti di carattere generale come quelli di cui
stiamo discutendo, su questi ci sarà l'obbligo di dare immediata
esecuzione da parte degli enti locali.
Ora, questo modo di operare, che tende a non dare un minimo di
libertà agli enti locali, costringendoli quindi ad operare
nell'ambito di prescrizioni dettate dalla pubblica amministrazione
regionale, e non fissa invece quegli indirizzi che dovrebbero
essere tipici di questi strumenti generali, non ci trova
consenzienti perché avremmo ritenuto più importante esattamente
ribaltare l'impostazione.
Ciò che ci preoccupa in questa fase è che ci ritroveremo di
fronte un testo probabilmente elaborato - come d'altra parte lo era
già il testo che era stato consegnato agli enti locali - più di
tono prescrittivo che non di tono di indirizzo. Questo trova la
nostra disapprovazione, perché non permetterà agli enti locali di
esprimere compiutamente le proprie posizioni.
Un secondo aspetto della legge che non condividiamo è il punto
5quater, là dove si prevede l'impossibilità per gli enti locali di
adottare degli strumenti urbanistici in contrasto con la normativa
vigente. Questa è una norma del tutto ultronea, è noto qual è la
potestà pregnante di questo strumento, per cui se gli enti locali
dovessero mai adottare degli strumenti in contrasto, esiste la
Commissione regionale di controllo che è idonea ad eseguire i
controlli di legittimità sugli atti amministrativi. Pertanto non si
capisce perché si debba stabilire una norma di questo tipo, che
farebbe rabbrividire qualunque legislatore.
Un ultimo punto che non condividiamo è il fatto che per la
Giunta regionale in via eccezionale si possa derogare ai principi
del piano da lei stessa elaborati, per motivi di particolare
rilevanza sociale ed economica. Dico questo sulla base di una
situazione che ho davanti agli occhi quotidianamente: penso alle
case popolari che ci sono a Châtillon proprio di fronte
all'autostrada, costruzioni a 5 piani che hanno avuto tutte le
approvazioni del VIA e le approvazioni più diverse, che
rappresentano un obbrobrio sul piano edilizio ed urbanistico, pur
andando evidentemente a soddisfare dei bisogni di rilevanza
sociale. Quindi non vorrei che dietro questa norma di eccezionalità
si andassero a nascondere questi comportamenti che tendono a
deturpare il paesaggio e che fra l'altro sono alla mercé di tutti i
turisti perché sono a pochi passi dall'autostrada.
Pertanto il nostro voto sarà un voto di astensione.
Presidente Ha chiesto la parola il Vicepresidente Viérin
Marco.
Viérin M. (PpVA) Ho accolto con piacere la presentazione
dell'ordine del giorno, perché probabilmente anche i consiglieri
firmatari dello stesso hanno avuto un po' paura di questa Giunta
rigida, come qualcuno l'ha chiamata poc'anzi, espressamente il
collega Dujany.
Vorrei iniziare il mio intervento riprendendo le controdeduzioni
del collega Florio. Caro Florio, sono convinto che la tua
preparazione in merito, anche per il lavoro che tu eserciti, sia
maggiore di quella del sottoscritto e di altri in questo campo;
però sappiamo anche bene come ti sai muovere in questi meandri
legislativi in questa materia, quindi i dubbi che altri colleghi
hanno espresso - e non solo di minoranza - in merito al reale
significato o al reale obiettivo che si vuole cogliere, non lo
hanno colto solo i consiglieri di minoranza, lo hanno colto altri
consiglieri dei vari gruppi di maggioranza. É per questo che mi
rallegro dell'ordine del giorno presentato.
D'altra parte, quando tu dici che dobbiamo esercitare la
funzione di motore centrale senza essere sordi, ho paura che qui
più che sordi si voglia perlomeno dire: non ho sentito, non sono
sordo per tutta la vita, ma in questo caso non ho sentito.
Arrivo a quello che è il succo del discorso. Come Popolari per
la Valle d'Aosta non ci possiamo fidare di questa Giunta, di quello
che la Giunta adotterà, pertanto già da subito dico che voteremo
l'ordine del giorno presentato da Borre ed altri, perché assistiamo
al comportamento di un Assessore come Riccarand, che è diventato un
trasformista incredibile in questi ultimi periodi, a mo' di
camaleonte ma utilizzando lo stile "anguilla" si muove in una
maniera che tutti possono vedere - posso fare degli esempi, caro
collega Florio - che oggi propone un disegno di legge che prevede
gli incarichi a trattativa privata fiduciaria, quando in passato se
qualcuno avesse presentato queste cose sarebbe caduto il soffitto.
Inoltre sul giornale di oggi ho letto che le nuove strade
costituiscono un miglioramento ambientale, e sono contento che dica
questo, ma se andiamo a prendere gli interventi del passato, apriti
cielo, e tutti i colleghi presenti in Consiglio se lo ricordano
benissimo.
L'altro discorso riguarda il non dare chiare risposte alle
domande e alle giuste richieste dei consiglieri su determinati
problemi, in merito ad interpellanze, interrogazioni o altro;
quando questo non avveniva nelle passate legislature, cosa diceva
Riccarand? Direi a Florio che forse farebbe meglio ad andarseli a
rivedere gli interventi del suo Assessore!
Quindi non possiamo fidarci delle reali intenzioni di questa
Giunta, una Giunta rigida, come diceva anche il Consigliere Dujany
poc'anzi, e se Florio pensa che si possa esercitare un diritto di
controllo e di verifica su quello che la Giunta farà in merito
all'adozione del PTP, sbaglia! É per questo che ribadisco il nostro
voto a favore dell'ordine del giorno, mentre sul disegno di legge
ci asterremo.
Presidente Ha chiesto la parola il Consigliere Piccolo.
Piccolo (ADP-PRI-Ind) Solo per una piccola replica ad alcune
osservazioni fatte dal collega Dujany in merito agli obbrobri fatti
a Châtillon: siccome ero sindaco in quel periodo, mi assumo la
paternità degli obbrobri, ammesso sempre che siano degli obbrobri.
Intanto va chiarito ai colleghi consiglieri che si tratta di due
strutture che vanno incontro a delle esigenze abitative di 24
famiglie, incassate di oltre cinque metri in mezzo ad un incrocio
fra autostrada e strada della stazione, con un dislivello di oltre
cinque metri dal livello della strada regionale. Perciò gli
obbrobri, se obbrobri ci sono stati, forse occorre guardare nel
passato di altre amministrazioni.
Era solo una piccola osservazione che andava fatta, doverosa. Un
amministratore comunque si assume tutte le responsabilità delle
proprie scelte.
Per quanto riguarda invece il disegno di legge, esprimo il
parere favorevole del mio gruppo.
Presidente Ha chiesto la parola il relatore, Consigliere
Florio.
Florio (VA) Le cose dette meritano alcune considerazioni. Si è
fatto un paragone fra quanto accaduto nel passato nei confronti di
alcuni disegni di legge complicati e quanto è accaduto con questo,
rilevando che dall'esame affrettato di quei disegni di legge
derivarono scelte legislative non pienamente positive.
Credo che il Consigliere Parisi si riferisse in particolare al
disegno di legge che poi diventò legge n. 18. Ritengo che il
paragone non possa essere fatto: l'allora disegno di legge che
condusse poi alla legge n. 18 era un disegno di legge che innovava
profondamente nei rapporti fra la Soprintendenza ai beni culturali,
le cui competenze sono regolate da una legge dello Stato, e la
ricerca di un occhiello in cui si potessero far passare deleghe
agli enti locali in merito. La cosa era estremamente complicata per
non uscire, da una parte, nei confronti della legge dello Stato, la
legge n. 1497, e dall'altra per non rischiare una diversificazione
sul territorio regionale degli atteggiamenti nei confronti di un
patrimonio, che invece è dal punto di vista della qualità
completamente omogeneo.
Qui invece si tratta, e lo ripeto a chiare lettere perché non ci
sono infingimenti da questo punto di vista, di innovare rispetto ad
una legge esistente rendendola più flessibile, dando cioè la
possibilità alla Giunta di scegliere in modo diversificato. A
questo riguardo devo dire a Viérin che il PTP è una scelta politica
che questa maggioranza ha fatto, è chiaro che si è deciso di
portare avanti il PTP stesso e di farlo diventare legge di questa
regione; lo si è fatto seguendo puntualmente le procedure previste
dalla legge, lo si è fatto cercando di dare tutto lo spazio
possibile alle opzioni presentate dagli enti locali, lo si farà
continuando su questa strada perché si crede che possa costituire
uno strumento importante per regolare lo sviluppo futuro di questa
regione.
Non si tratta di blindare la legge del PTP stesso, si tratta di
mantenere nei confronti di questo procedimento un impegno preso per
quanto attiene il tempo entro il quale lo si vuole adottare prima e
far diventare legge di questa regione dopo.
É chiaro che all'interno della maggioranza ci sono opinioni
diversificate, d'altra parte crediamo anche che da questo derivi
una maggiore ricchezza di questa... se poi non interessa...
(... Il Presidente del Consiglio richiama l'assemblea al
silenzio...)
... se poi il PTP è solo occasione di scontro e non di
considerazione dei problemi che comporta, ce lo possiamo dire più
in fretta e guadagniamo tutti tempo.
É una cosa alla quale noi crediamo, se poi non interessa fa lo
stesso...
É vero, nei confronti del PTP ci sono atteggiamenti diversi. É
chiaro che i Verdi hanno un atteggiamento che è diverso da quello
di altre forze politiche, non c'è né problema né rimorso nel
manifestarlo pubblicamente, correttamente e pienamente, ma è chiaro
che la maggioranza è costituita da più forze politiche che portano
all'interno della maggioranza stessa spinte ed opzioni diverse.
Faremo il possibile, in buona fede, perché il risultato possa
essere buono, pur tenendo conto delle prospettive delle diverse
forze politiche. Da questo punto di vista è incredibile per certi
versi il rilievo del Consigliere Dujany, il quale rimprovera a
questo disegno di legge di trattare gli indirizzi in modo
eccessivamente riduttivo, rilevando da questo atteggiamento la
volontà di trasformare il PTP in una serie di norme cogenti
piuttosto che in una serie di indirizzi. La cosa non è così, perché
i Verdi forse sarebbero anche stati d'accordo ad individuare una
pregnanza maggiore negli indirizzi stessi, ma questo è il risultato
di un rapporto di costruzione del PTP che ha tenuto conto delle
indicazioni degli enti locali e delle altre forze politiche che
compongono la maggioranza.
D'altra parte credo anche che i piani regolatori di tipo
sovracomunale che fissino con griglie estremamente rigide
indicazioni procedurali e normative, indicazioni di ordine
territoriale e paesaggistico, regolanti lo sviluppo economico,
l'insediamento di attività le più diversificate eccetera,
attraverso l'individuazione di una maglia molto stretta, finiscano
per non portare buon risultato. É assai meglio - ed è la scuola di
questi anni in campo urbanistico, ma ne sto parlando dal punto di
vista progettuale e non dal punto di vista del rapporto con la
legalità - riuscire a dotarsi di una griglia che dia delle
indicazioni, ma all'interno delle quali poter operare con sagacia
ed attenzione. Questo è l'obiettivo politico che ci si vuole
porre.
Se poi questa possibilità verrà usata malamente, verrà usata in
modo eccessivamente largo, in modo da slabbrare quella griglia
minimale che ci si è dati, allora su quello si dovrà dare il
giudizio politico, ma non sulla scelta di darci oggi una maglia non
larga, ma possibilista. Non crediamo, cioè, che il vecchio piano
degli anni '60, molto rigido, costruito a cascata, possa costituire
soluzione dei problemi che ci troviamo, in una società fra l'altro
che si è molto più complicata rispetto agli anni '60, anche perché
ciò che è stato fatto nel passato utilizzando di quegli strumenti
in quel modo non ha dato molto buon frutto né qui, né nel resto del
Paese.
Presidente Se nessun altro chiede la parola, chiudo la
discussione generale.
Ha chiesto la parola l'Assessore all'ambiente, territorio e
trasporti, Riccarand.
Riccarand (VA) Credo che se di rigidità si può parlare da parte
della Giunta regionale, l'unica rigidità che abbiamo è quella di
arrivare all'adozione e all'approvazione del PTP della Valle
d'Aosta: è una necessità, è un obbligo di legge, è un impegno che
abbiamo preso quando si è costituita questa maggioranza e questa
Giunta ed è un impegno rispetto al quale vogliamo arrivare fino in
fondo e nei tempi più brevi possibili.
Per quanto riguarda i contenuti del PTP, l'intenzione è quella
che sia un piano essenzialmente di indirizzo e credo che debba
forzatamente essere un piano di indirizzo anche perché interviene,
diversamente da quanto aveva previsto il legislatore regionale nel
1960, non prima della pianificazione locale, ma quando la
pianificazione locale è già in una fase molto avanzata, per cui
dobbiamo tener conto di questa realtà. Pianificazione locale che,
sia detto per inciso, non è che sia avvenuta per scelta autonoma
degli enti locali, ma è sempre avvenuta attraverso un processo di
confronto fra enti locali e Amministrazione regionale che ha sempre
avuto in ultima battuta il potere decisionale anche in assenza di
orientamenti precisi, come sono quelli costituiti da un piano
urbanistico e paesistico a livello regionale.
Quindi è necessario arrivare al più presto ad adottare e ad
approvare il PTP, è necessario che sia un piano di indirizzo che
stabilisce criteri chiari di uso e di intervento sul territorio,
criteri che siano trasparenti e chiari a tutti coloro che operano
sul territorio, siano essi privati cittadini, siano essi enti
pubblici. Questo percorso posso dire che è a buon punto, si
conclude in questi giorni la fase di raccolta formale dei pareri
prevista dalla procedura di adozione del PTP che riguardavano il
comitato scientifico per l'ambiente, il CRPT, la III Commissione
consiliare, l'Associazione dei sindaci, l'Associazione delle
comunità montane, quattro di questi organismi si sono già espressi;
fra l'altro dalle informazioni che ho assunto, l'Associazione dei
sindaci e l'Associazione dei presidenti delle comunità montane si
sono espresse con parere comune senza presentare nessun
contro-piano (come qualcuno qui ha affermato).
Sicuramente in questi documenti ci sono delle osservazioni
critiche e ci mancherebbe altro che non ci fossero, ma tutto è
avvenuto con uno spirito che ritengo positivo e collaborativo, che
ha posto le basi per i passi successivi, in modo da arrivare
finalmente a conclusione di un iter che la legislazione regionale
ha previsto a partire ormai da 36 anni fa. Quindi l'obiettivo che
la Giunta porta avanti è quello di arrivare a concludere questo
iter al più presto possibile.
Il presente disegno di legge ha due scopi, come è già stato
illustrato dal relatore ed è emerso dal dibattito: quello di
affinare alcuni aspetti procedurali per quanto riguarda il percorso
di adozione e poi di approvazione del PTP, si tratta di
modificazioni molto contenute e legate all'esperienza fatta in
questi anni e ad alcune esigenze che ci sono state manifestate per
rendere più chiari alcuni passaggi; quello di intervenire su una
normativa specifica della Regione che risale al 1978 con la legge
n. 14, che riguarda i cosiddetti "ambiti inedificabili", in
particolare le zone soggette ad inondazioni, frane e valanghe.
La normativa attuale è una normativa che non prevede una
graduazione di rischio e in quanto tale ha creato dei grossi
problemi a chi deve procedere a livello locale e a livello
regionale alle delimitazioni di questi ambiti inedificabili; credo
che lo sforzo che è stato fatto per introdurre invece tre livelli
di rischio in queste situazioni del territorio consentirà un
intervento più corretto sul territorio e permetterà un buon
coordinamento di quella che sarà la normativa regionale in
connessione con gli interventi dell'autorità di bacino per quanto
riguarda l'asta della Dora Baltea da Villeneuve fino a
Pont-Saint-Martin.
Si tratta dunque di un disegno di legge di innovazione per
quanto riguarda gli ambiti inedificabili e di coordinamento anche
con quelle che sono le determinazioni delle autorità di bacino. Si
tratta di un provvedimento che era necessario assumere adesso,
prima della sosta estiva, in modo che possa poi fare il suo iter di
esame da parte del Presidente della Commissione di Coordinamento,
di promulgazione e di pubblicazione, in modo da non creare dei
tempi morti nei passi successivi rispetto all'adozione del PTP.
Sotto questo aspetto accolgo il rilievo che è stato fatto dal
Presidente della III Commissione, è stata indubbiamente posta una
fretta alla commissione, e in commissione spiegato perché questo è
avvenuto e le necessità da cui derivava. C'è stata anche comunque
la massima disponibilità a spiegare i contenuti del provvedimento e
la necessità d'intervenire su questa normativa in questa fase.
Con l'approvazione di questo disegno di legge facciamo un
ulteriore passo avanti di miglioramento della normativa regionale,
avvicinandoci sempre più a quel momento in cui sarà possibile porre
mano all'obiettivo di un testo unico della normativa regionale, che
potrà essere avviato dal momento dell'adozione del PTP perché a
quel punto avremo una base di orientamento e una base di indirizzi,
che potrà consentirci di arrivare in breve tempo ad una normativa
unificata e semplificata di tutto quello che riguarda le norme
urbanistiche a livello regionale. Adozione e approvazione del PTP,
semplificazione e unificazione della normativa regionale in un
testo unico, sono due obiettivi che potranno viaggiare
parallelamente e che con il disegno di legge di oggi sicuramente
ricevono una spinta in avanti.
Presidente Prima di passare all'esame dell'articolato, pongo in
votazione l'ordine del giorno presentato dal Consigliere Borre ed
altri, che recita:
Ordre du jour Le Conseil régional
Vue la modification de la loi n° 1 du 12 janvier 1993 portant
plan territorial d'urbanisme, prenant en compte notamment le
patrimoine paysager et naturel dénommé plan territorial paysager de
la Vallée d'Aoste, par le projet de loi n° 196 qui établit des
modalités ultérieures pour l'adoption du plan même;
Prenant en compte les nombreuses observations formulées par les
collectivités locales et celles en phase de formulation de la
commission consiliaire compétente;
Considérant l'importance du principe de la concertation
Engage
le Gouvernement régional à présenter, à l'attention des
représentants des collectivités locales et de la IIIème Commission
du Conseil régional, le résultat de ses évaluations, avant
l'adoption du plan même.
Presenti, votanti e favorevoli: 29
Il Consiglio approva all'unanimità
Presidente Si passa all'esame dell'articolato. Pongo in
votazione l'articolo 1:
Presenti: 30
Votanti e favorevoli: 29
Astenuti: 1 (Chiarello)
Presidente Pongo in votazione l'articolo 2:
Presenti: 30
Votanti e favorevoli: 29
Astenuti: 1 (Chiarello)
Presidente Pongo in votazione l'articolo 3:
Presenti: 30
Votanti e favorevoli: 29
Astenuti: 1 (Chiarello)
Presidente Pongo in votazione l'articolo 4:
Presenti: 31
Votanti e favorevoli: 19
Astenuti: 12 (Aloisi, Bich, Chiarello, Collé, Dujany, Lanièce,
Lanivi, Linty, Marguerettaz, Parisi, Tibaldi e Viérin M.)
Presidente Pongo in votazione l'articolo 5:
Presenti: 31
Votanti e favorevoli: 24
Astenuti: 7 (Chiarello, Collé, Lanièce, Linty, Marguerettaz,
Tibaldi e Viérin M.)
Presidente Pongo in votazione l'articolo 6:
Presenti: 32
Votanti e favorevoli: 20
Astenuti: 12 (Aloisi, Bich, Chiarello, Collé, Dujany, Lanièce,
Lanivi, Linty, Marguerettaz, Parisi, Tibaldi e Viérin M.)
Presidente Pongo in votazione l'articolo 7:
Presenti: 32
Votanti e favorevoli: 31
Astenuti: 1 (Chiarello)
Presidente Pongo in votazione l'articolo 8:
Presenti: 32
Votanti e favorevoli: 25
Astenuti: 7 (Chiarello, Collé, Lanièce, Linty, Marguerettaz,
Tibaldi e Viérin M.)
Presidente Pongo in votazione l'articolo 9:
Presenti: 32
Votanti e favorevoli: 31
Astenuti: 1 (Chiarello)
Presidente Pongo in votazione l'articolo 10:
Presenti: 32
Votanti e favorevoli: 31
Astenuti: 1 (Chiarello)
Presidente Pongo in votazione l'articolo 11:
Presenti: 32
Votanti e favorevoli: 31
Astenuti: 1 (Chiarello)
Presidente Pongo in votazione l'articolo 12:
Presenti: 32
Votanti e favorevoli: 31
Astenuti: 1 (Chiarello)
Presidente All'articolo 13 vi è l'emendamento presentato dal
Consigliere Borre.
Emendamento Articolo 13, comma 3, lett. c)
Dopo la parola "canali", aggiungere le parole "interrati
o...".
Pongo in votazione l'articolo 13 nel testo così emendato:
Articolo 13 (Classificazione dei terreni soggetti al rischio di
valanghe o slavine e relativa disciplina d'uso)
1. I terreni soggetti al rischio di valanghe o slavine sono
distinti, in funzione dell'intensità degli eventi attesi e della
loro frequenza, in:
a) aree ad elevato rischio;
b) aree a medio rischio;
c) aree a debole rischio.
2. Nelle aree di cui al comma 1, lett. a), è vietato ogni
intervento edilizio o infrastrutturale eccedente la manutenzione
straordinaria; ogni intervento di manutenzione straordinaria deve
comportare l'adeguamento delle strutture e l'esecuzione di
specifiche opere di protezione, atti a garantire la resistenza ai
massimi effetti degli eventi attesi in tali aree. É comunque
consentita l'esecuzione di opere infrastrutturali interrate
direttamente attinenti al soddisfacimento di interessi generali,
purché dette opere non siano localizzabili altrimenti e siano
assistite da opportuni accorgimenti o interventi di bonifica. Sono
altresì consentiti gli interventi di costruzione di strade poderali
di servizio agli alpeggi e ai mayen fruibili solo in stagioni
caratterizzate da assoluta sicurezza, nonché interventi di
costruzione, ricostruzione, ristrutturazione, ampliamento di
fabbricati rurali utilizzati esclusivamente per la monticazione del
bestiame durante il periodo estivo, solo ove gli stessi presentino
orientamento, struttura, altezza o morfologia idonei a resistere ai
massimi effetti degli eventi attesi in tali aree.
3. Nelle aree di cui al comma 1, lett. b), ferma restando
l'eseguibilità degli interventi di cui al comma 2 con le cautele
tecniche, le limitazioni e la procedura ivi previste:
a) è consentita la costruzione, la ricostruzione e l'ampliamento
degli edifici solo ove gli stessi presentino orientamento,
struttura, altezza o morfologia idonei a resistere ai massimi
effetti degli eventi attesi in tali aree;
b) sono consentiti gli interventi di recupero eccedenti
l'ordinaria manutenzione solo ove si accompagnino all'adeguamento
delle strutture e all'esecuzione di specifiche opere di protezione,
ove necessarie, atte a garantire la resistenza ai massimi effetti
degli eventi attesi in tali aree;
c) sono comunque consentiti gli interventi di consolidamento,
risanamento conservativo, ristrutturazione, ricostruzione di
alpeggi e mayen utilizzati esclusivamente per la monticazione
estiva del bestiame, nonché gli interventi di risanamento,
consolidamento, ricostruzione, ampliamento, realizzazione di canali
interrati o a cielo aperto, di piccole strutture tecniche agricole.
In questi casi, la concessione edificatoria è subordinata al
rilascio, da parte dell'assessore regionale competente in materia
di agricoltura, del parere favorevole in ordine alla tipologia
costruttiva adottata.
4. Nelle aree di cui al comma 1, lett. c), si applicano le
disposizioni di cui al comma 3, in relazione ai massimi effetti
degli eventi attesi in tali aree.
5. La Giunta regionale, su proposta dell'assessore competente in
materia, sentito il CRPT, delibera:
a) i criteri e i parametri per la delimitazione delle classi di
aree soggette al rischio di valanghe o slavine;
b) i coefficienti relativi ai massimi effetti degli eventi
attesi in ciascuna classe di aree;
c) i criteri per la progettazione degli interventi ammissibili
ai sensi del presente articolo.
6. Relativamente ai terreni soggetti al rischio di valanghe o di
slavine, la delimitazione di cui all'articolo 10 è effettuata, nel
rispetto della classificazione di cui al comma 1, entro dodici mesi
dall'entrata in vigore della presente legge.
7. I progetti relativi agli interventi nelle aree di cui al
comma 1 sono sottoposti al parere vincolante dell'assessore
regionale competente in materia.
Presenti: 32
Votanti e favorevoli: 31
Astenuti: 1 (Chiarello)
Presidente Pongo in votazione l'articolo 14:
Presenti: 32
Votanti e favorevoli: 31
Astenuti: 1 (Chiarello)
Presidente Pongo in votazione l'articolo 15:
Presenti: 32
Votanti e favorevoli: 31
Astenuti: 1 (Chiarello)
Presidente Ha chiesto la parola il Consigliere Borre per
dichiarazione di voto.
Borre (UV) Per una dichiarazione di voto che forse è anche
ovvia: il nostro gruppo voterà certamente a favore. Però volevo
cogliere anche l'occasione non per far polemiche con il Consigliere
Viérin perché è suo diritto quello di criticare la maggioranza e la
Giunta, ma per dire che, al contrario, ritengo che questa Giunta
sia invece da plaudire perché ha dato un'impostazione leggermente
diversa al percorso del PTP, ha aperto a consultazioni che sono
avvenute e che hanno permesso agli enti locali di esprimere la loro
valutazione.
Vorrei dire al Consigliere Dujany, che ha esternato la volontà
del suo gruppo di astenersi - magari cambierà idea, me lo auguro -
che mi stupisce il fatto che si vogliano astenere su una proposta
di legge che forse era criticabile sul momento, ma che va a
migliorare quella proposta di legge del 1° gennaio 1993, che era
più punitiva, più prescrittiva di quella che oggi andiamo a
modificare, e che era allora portata avanti dal Presidente della
Giunta Ilario Lanivi.
Presidente Pongo in votazione la legge nel suo complesso:
Presenti: 31
Votanti e favorevoli: 19
Astenuti: 12 (Aloisi, Bich, Chiarello, Collé, Dujany, Lanièce,
Lanivi, Linty, Marguerettaz, Parisi, Tibaldi e Viérin M.)
Il Consiglio approva
