Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 1113 del 21 novembre 2019 - Resoconto
OGGETTO N. 1113/XV - Interrogazione: "Azioni poste in essere
per la soluzione delle problematiche riguardanti l'autostrada
valdostana".
Farcoz (Président) -
Point 19 à l'ordre du jour. Pour la
réponse, la parole à l'assesseur Bertschy.
Bertschy (AV) -
Rispetto alle azioni poste in essere per
risolvere le problematiche, alcune le ha anticipate ieri il
Presidente. In ogni caso, il lavoro che stiamo facendo è ben più
approfondito, anche perché il tema ha coinvolto non solo
l'Amministrazione regionale, ma tutti gli attori economici del
territorio. Per quello che riguarda i cantieri in particolare
abbiamo quest'anno inviato da poco una nota che chiede la
conclusione di questi lavori, come ci era già stato anticipato, ma
soprattutto abbiamo fatto una prima azione di programmazione per i
futuri anni, chiedendo a tutt'e due le società. Insieme al collega
Borrello chiediamo all'ANAS di comunicarci preventivamente quali
sono soprattutto i grandi cantieri, in modo da poter fare un piano
organizzato, con l'attività che poi l'Assessorato ai lavori
pubblici fa sulle strade regionali e i Comuni su quelle comunali,
che ci permetta di fare delle valutazioni per evitare di trovarci,
come è successo fino ad ora, in situazioni che non sono conosciute,
programmate e che poi vanno governate senza avere un piano
preventivo che lavori in questo senso. C'è disponibilità da parte
delle aziende e avremo dei tavoli di lavoro sui quali poi portare
questa attività.
Per quanto riguarda il tema più legato ai costi del pedaggio e
anche alla visione dell'utilizzo delle infrastrutture, i due lavori
si differenziano tra le due società. Con la RAV si è aperta
un'interlocuzione forte con il Ministero dei trasporti, con le
società evidentemente. Insieme al Presidente abbiamo iniziato un
iter che ci porterà ad approfondire la possibilità di prevedere la
presentazione, se il socio pubblico e il socio privato saranno
nella condizione di farlo, di un piano economico finanziario
differente che ci porti, se ci sarà la possibilità di trovare un
punto d'incontro tra i due soci, alla fine della concessione con
una ricaduta sui costi del pedaggio differente da quella attuale.
Un piano economico finanziario che terrà conto di condizioni nuove,
che ci vedono insieme al socio pubblico RAV e in particolare ad
Autostrade per l'Italia, valutare questa possibilità. Tutto questo
avviene in una situazione dove RAV ha comunque ottenuto, dopo i
ricorsi che ha presentato, degli aumenti di pedaggio che fino a
oggi non gli sono stati concessi. Ha ottenuto e ha vinto questi
ricorsi, quindi RAV oggi sarebbe nella possibilità, senza una
valutazione positiva tra i due soci, di andare addirittura
all'applicazione di questi aumenti che gli sono dovuti in base alle
ultime sentenze.
Direi che quello che abbiamo fatto con il socio privato è un
passaggio importante, perché ci permette di avere un tavolo di
forte valutazione del futuro della società e nei prossimi mesi
approfondiremo ancora questa possibilità, per capire se si potrà
presentare un nuovo piano economico finanziario e soprattutto se
potrà essere sostenuto e autorizzato dalle autorità competenti.
Invece per quanto riguarda la SAV, il nostro ruolo, che è con
una quota di azioni differente rispetto a quello che è presente in
RAV, è stato di stimolare - lo abbiamo fatto anche in questi
giorni, inviando una nota riguardo - la società a migliorare ancora
il sistema dell'attuale costo dei pedaggi; vedremo anche qui come
il socio privato reagirà alle nostre proposte. L'obiettivo è
continuare a dare un forte indirizzo a quella che secondo noi è una
possibilità che porta un valore aggiunto per la comunità locale e
per la stessa società. Creando condizioni di miglior utilizzo
dell'attuale sistema, siamo sicuri di poter ancora recuperare
traffico locale, in particolare sul tratto di percorrenza tra la
bassa valle e Aosta e tra Aosta e bassa valle, in modo da poter
garantire ulteriori entrate che, seppur scontate come da attuale
tariffazione, senza questa tipologia di abbonamento oggi la società
non avrebbe. Quindi, come socio pubblico stiamo sostenendo questa
linea, che è politica, ma che ha anche una ricaduta di tipo
economico sui bilanci dell'azienda, dicendo appunto che senza
questa forma di pedaggio l'azienda si troverebbe addirittura a
vedere ridotta la sua entrata, piuttosto che limitata. Ci sarà nei
prossimi mesi una forte azione all'interno dei vari organi di
amministrazione delle società e noi faremo quello che riteniamo
corretto fare per migliorare l'attuale situazione, che è quella che
tutti conosciamo.
Per una risposta definitiva rispetto alla programmazione che
vorremmo mettere in campo su tutte le attività che le due società
fanno, abbiamo cercato di coinvolgere in questi mesi anche il
nostro rappresentante nei due consigli di amministrazione, di modo
che gli indirizzi politici che esprimiamo possano poi essere
sostenuti nelle sedi competenti, con la responsabilità politica di
assumere certe decisioni, senza lasciare i nostri rappresentanti
privi di un sostegno a queste attività. I risultati raggiunti li
vedremo nel prossimo periodo, soprattutto vedremo i due risultati
più concreti che ci auspichiamo di poter raggiungere: la
rivisitazione di un piano economico finanziario per quello che
riguarda la RAV, un miglioramento delle attuali forme di pedaggio
per quello che riguarda la SAV e soprattutto un'attenzione maggiore
nella pianificazione dei grandi investimenti delle due società
rispetto al sistema di viabilità, al sistema di traffico regionale.
Ripeto che quest'ultima è una cosa che fino a oggi non è stata
fatta e le società hanno sempre lavorato in maniera indipendente
rispetto all'organizzazione e alla programmazione della viabilità
su tutto il territorio. Riteniamo che questo, se potrà essere
realizzato, sarà un passo in avanti e ci eviterà di trovarci nella
situazione, per esempio, in cui ci si è trovati quest'anno, con i
grandi lavori delle due gallerie avvenuti nel periodo estivo e nel
periodo autunnale, che sono stati programmati evidentemente negli
anni precedenti 2018 e 2017.
Sono a disposizione anche per continuare ad approfondire
l'argomento eventualmente nelle Commissioni, con tutte le
informazioni che si possono portare in una sede consona poi alla
discussione nel dettaglio dei vari progetti.
Dalle ore 11:12 assume la Presidenza la presidente
Rini.
Rini (Presidente) -
Per la replica, la parola al
vicepresidente Distort.
Distort (LEGA VDA) -
Grazie Assessore. Se può confortare,
le posso confidare di poter capire l'atteggiamento e la difficoltà
che il tema dell'autostrada comporti per il Governo della Valle
d'Aosta, anche perché in qualche modo si potrebbe riprendere
l'esempio di Davide e Golia. Immaginiamo l'atteggiamento che poteva
avere Davide prima dello scontro con Golia: un gigante e lui una
persona normale, piccola. Questa situazione (siccome a me piace
fare esempi) è molto simile al rapporto tra il Governo della Valle
d'Aosta e le due società dell'autostrada, che fanno comunque
riferimento a una loro statuto, in più con tutto il sostegno e
tutto il retroterra alle loro spalle del Ministero. Però, il fatto
di poter effettuare questo esempio non vuol dire certo vedere,
intravedere nel futuro che lei, Assessore, possa come Davide
diventare re e santo: sul secondo glielo auguro, sul primo non ci
saranno i requisiti istituzionali.
Il fatto è questo, però: qual è la differenza? La differenza è
che Davide ci ha creduto, mi permetta di dirlo, perché se no io non
svolgerei il ruolo che svolgo da questo banco e non sarei uno
stimolo, un pungolo a dire: bisogna continuare a credere! Perché
l'autostrada è un elemento fondamentale per tutta l'economia
valdostana, dietro l'autostrada gravita tutto, tutto! Quindi, il
mio è un accorato appello ed è l'atteggiamento - visto che ho
aperto con l'esempio di Davide e penso di poter rimanere abbastanza
in tema, senza eccedere nel riferimento biblico - della pedagogia
che emerge dalle parabole della vedova e del giudice o dell'amico
inopportuno. Se lei ricorda, in entrambi i casi le richieste non
venivano in prima istanza minimamente prese in considerazione, ma
era l'insistenza che generava l'ascolto; è l'insistenza! E
l'insistenza fondamentalmente è costruita su due atteggiamenti, due
elementi: il primo è avere a cuore. Non metto in dubbio che lei
abbia a cuore, come non metto in dubbio che chiunque rivesta il suo
ruolo abbia a cuore, ma bisogna dimostrarlo ed è per quello che io
nella mia interrogazione ho chiesto quali azioni sono state poste
in atto a seguito della mia interpellanza di luglio e, nello
specifico, con quali atti. Perché è questo l'elemento: quali atti,
le lettere, i rapporti. Lei mi ha citato alcune cose, però è anche
una questione di numeri, è anche una questione di insistenza e di
ostinazione. Questo lo prenda come stimolo: la critica serve per
risolvere situazioni, per sbloccare situazioni. La mia è
sicuramente una critica, perché dal banco dell'opposizione non
viene certo un plauso, però questa critica deve arrivare al suo
scopo: muovere. Quindi è un po' strano, perché è un'interrogazione
che assume quasi i toni di una mozione. Allora, la prenda sotto
questo punto di vista: l'indicatore di quanto sta a cuore un tema
si misura attraverso la strategia. E laddove non esiste una
strategia di forza, esiste una strategia di insistenza. Questo le
chiedo, di operare in questo senso. Così come a luglio ho detto che
vigilerò, così continuo a dire adesso che vigilerò, ma chiaramente
non vigilo solo per una questione personale, di interesse personale
di Luca Distort, ma sostenuto da immagino me, lei, gli altri
trentatré componenti di questo Consiglio e tutti i valdostani che
utilizzano l'autostrada e chi dà fuori cerca di raggiungere il
nostro territorio.
