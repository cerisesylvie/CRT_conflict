Classificazione
LAVORO
SPORT E TEMPO LIBERO
Sport invernali



Oggetto del Consiglio n. 142 del 3 dicembre 2020 - Resoconto
OGGETTO N. 142/XVI - Interpellanza: "Misure di sostegno per i
dipendenti stagionali delle stazioni sciistiche".
Marguerettaz (Presidente) -
Passiamo al punto n. 28
all'ordine del giorno. La parola al collega Carrel, ne ha
facoltà.
Carrel (PA) -
Questa interpellanza di fatto si abbina
bene con quella appena esposta dal collega Brunod perché lo diciamo
spesso: la montagna non è solo sci, è anche tanto altro, quindi
ringrazio anche il collega Brunod e l'assessore Guichardaz per aver
parlato anche di questo aspetto, però ovviamente lo sci ha un peso
soprattutto economico e sociale importante.
Con questa interpellanza ovviamente scritta ormai più di dieci
giorni fa - e quindi anche un po' passata su certi temi, tra i
quali appunto anche il protocollo su cui magari possiamo dire
solamente due parole per spiegare quali siano gli accordi - mi
preme però concentrarmi principalmente su quale sia l'intenzione
del Governo, anche in vista dell'emendamento che ieri abbiamo
approvato tutti assieme per andare a dare delle risorse ai
comprensori sciistici per permettere l'apertura, il quale
ovviamente dà soprattutto la possibilità ai comprensori sciistici
di occupare delle persone, perché ricordiamoci che dietro alla
sciata che vedono spesso e volentieri anche i Ministri a Roma c'è
del lavoro e c'è gente che vive grazie a questo.
L'interpellanza quindi ha il fine di capire quali siano le
intenzioni del Governo e quali siano le direttive date dal nostro
Governo regionale alle società di impianti di risalita per capire
se corrisponde al vero ciò che abbiamo letto su alcuni giornali,
cioè che vi è l'intenzione a livello nazionale di aprire solamente
alcune stazioni, magari le stazioni più grandi e non quelle più
piccole, e se ad oggi abbiamo come Governo e come Regione dato il
via di preparare l'innevamento su tutti i comprensori presenti
appunto in regione.
In caso in cui ci sia la possibilità... e lo capiremo forse
questo pomeriggio nel dibattito quando avremo qualche informazione
in più sul nuovo DPCM, però temo che questa sia un'ipotesi quasi
plausibile ormai di chiudere alcuni impianti a fune o tutti gli
impianti a fune, vorremmo capire se il Governo ha già pensato e
ipotizzato delle misure di sostegno per tutti i dipendenti
stagionali delle stazioni sciistiche ma anche tutti i dipendenti
stagionali che vivono grazie agli alberghi, alle attività
commerciali e ovviamente a tutti gli aiuti che, come Regione,
dobbiamo alle società e alle imprese che agiscono nel territorio
valdostano.
Presidente
- La parola all'assessore Bertschy, ne ha
facoltà.
Bertschy (AV-SA) -
Grazie per l'iniziativa. Se permette,
anch'io magari non seguo lo schema della risposta, anche perché era
legata a una situazione precedente, direi che i fatti anche di
questi ultimi giorni ci hanno messo ovviamente tutti di fronte a
una situazione nuova.
Credo sia anche l'occasione per chiarire che la legge che
abbiamo approvato ieri permetterà dalla prossima settimana,
ovviamente verifiche politiche permettendo, di regolamentare
l'attività socio-economica e culturale della nostra comunità anche
attraverso queste disposizioni, che non vuol dire che la Valle
d'Aosta, com'è stato scritto ed è stato ben ricordato da qualche
collega del Governo in questi minuti, ha avviato una
deregulation
generale contro tutto e contro tutti senza
porre l'attenzione necessaria alla situazione sanitaria, ma vuol
dire che abbiamo ben presente che cosa dobbiamo fare per migliorare
ancora la nostra situazione di contagio, ma ci siamo dotati di un
impianto legislativo e normativo per meglio regolamentare
l'attività e la vita sociale dei Valdostani e soprattutto
declinarla su un territorio che è completamente differente da
quello dei grandi centri, piuttosto che delle grandi regioni.
Rispetto a questo, quindi ci sarà un elemento in più che però sarà
sempre guidato ovviamente dalla cabina di regia, dall'unità di
crisi, dall'unità di coordinamento, che, sotto il profilo
sanitario, ci dovrà dare le indicazioni necessarie per
regolamentare l'azione politica.
Rispetto alla situazione generale degli impianti a sci,
purtroppo, abbiamo dovuto adattare nell'ultimo mese più volte la
nostra condizione di lavoro, si era partiti con la speranza di
poter avviare un dialogo costruttivo con il Governo nazionale,
facendo anche nascere un fronte importante di collaborazione con
tutte le Regioni dell'arco alpino e proponendo in questo mese una
serie di attività: la prima su tutte quella del protocollo per la
sicurezza, protocollo per la sicurezza che ha declinato in maniera
precisa e reso uniforme per quello che ci riguarda l'utilizzo degli
impianti da sci, ad oggi non abbiamo ancora una risposta da parte
del CTS al riguardo di questo protocollo. Anche su questo
ovviamente si potrebbero fare tante sottolineature. Questo
protocollo è quello che ci deve guidare per dare le indicazioni
alle società per organizzare definitivamente l'apertura degli
impianti. Noi avevamo un protocollo di sicurezza a livello
regionale che oggi è stato superato e appunto aspettiamo queste
indicazioni per andare oltre.
In questi ultimi giorni un po' tutti abbiamo letto, c'è una
proposta anche che è nata dall'Union Valdôtaine qui in Regione ma
anche in altre Regioni se n'è parlato di implementare il
protocollo, con la possibilità di inserire il tampone negativo per
gli sciatori in arrivo nella nostra comunità. Ovviamente tutto
questo si sposa anche con un disegno più generale che è legato alla
rilevazione anche della situazione del contagio sulla popolazione,
quindi ci sono una serie di questioni che vanno viste in termini di
programmazione del lavoro nell'insieme per evitare di fare delle
fughe in avanti e di dare troppi impedimenti o da un lato o
dall'altro alle società che già sono in crisi.
L'indirizzo che noi abbiamo dato all'inizio, però è stato quello
di aprire ovviamente i comprensori nella misura in cui il flusso in
entrata del nostro territorio ne permette l'utilizzo, perché siamo
dotati di comprensori che possono accogliere circa 30 milioni di
passaggi l'anno, se non ci sono questi passaggi, come per qualsiasi
azienda, non ha senso creare tutti questi spazi di divertimento,
perché poi questi spazi di divertimento hanno dei costi fissi, che
sono i costi generali di gestione degli impianti, dei costi fissi
che sono generali delle persone occupate: circa 350 a tempo
indeterminato e poi ci sono i costi supplementari - che poi per noi
sono degli investimenti perché sono dei posti di lavoro e degli
stipendi - dei lavoratori stagionali.
Alla luce delle indicazioni che avevamo a inizio mese questa era
la volontà, alla luce di quello che è successo questa notte -
perché il DPCM è stato inviato ai Presidenti delle Regioni alle ore
03:00 del mattino -, questa volontà viene un po' meno perché, se
non ci sarà mobilità fra le regioni o questa mobilità non sarà
garantita, ovviamente dovremo tarare diversamente la nostra
organizzazione.
Aggiungo che in questo mese abbiamo anche cercato di dare
continuità all'attività in un comprensorio, che è Cervinia, e ieri,
grazie alla sensibilità che c'è in Consiglio regionale sul tema,
abbiamo costruito un emendamento che ci permetterà di fare,
rispetto allo sci agonistico e allo sci agonistico per i nostri
ragazzi degli sci
club
, delle valutazioni per implementare
il servizio che attualmente dà una stazione sciistica con forse
l'apertura di altre stazioni. Anche qui siamo in attesa di capire
però se la nuova dicitura che compare al punto oo) del nuovo DPCM
risponde a quella interpretazione che poi la FISI ha dato negli
ultimi dieci giorni, perché ci pare che sia stato scritto qualche
cosa nuovamente di diverso.
Dico tutto questo non per stare sulla difensiva ma perché è come
se noi dovessimo in una grande azienda che fa 80 milioni di
fatturato, che ha 1000 dipendenti, che crea un indotto di 500-600
milioni, stare tutti i giorni a capire se possiamo aprire o
chiudere. Il Governo cioè ha messo in condizioni il comparto sci di
lavorare in questa maniera e queste, come viene sottolineato tante
volte, sono giustamente delle industrie, industrie che non possono
pianificare un'attività di queste dimensioni con tutte queste
incertezze.
Noi in queste ore stiamo analizzando gli ultimi documenti,
domani io incontrerò i Presidenti delle società di impianti a fune
per fare una valutazione definitiva insieme sui dati, sulle
normative e anche sull'emendamento che abbiamo presentato per
capire come pianificare un'apertura intanto per i nostri ragazzi,
sempre che le disposizioni della FISI andranno in quella direzione,
e per ragionare insieme su come organizzare ovviamente qualche cosa
che potrà riguardare il periodo che ci troveremo ad affrontare.
Oggi il DPCM, che non è la nostra legge, prevede l'apertura dei
comprensori sciistici al 7 gennaio con una limitazione della
movimentazione delle persone nel periodo, come abbiamo visto, delle
due settimane delle vacanze. Non si capisce bene - e come Regioni
lo avevamo proposto - come verranno trattati i residenti delle
seconde case, i residenti alberghieri, quindi, a seconda anche di
cosa succederà in questa direzione, assumeremo delle decisioni.
Per venire invece alla parte più legata ai danni che subiremo e
ai danni che subiranno i lavoratori, noi nella prima parte di
crisi, quella di questa primavera, abbiamo lavorato sempre dopo
l'organizzazione dei ristori da parte del Governo, nel senso che
abbiamo cercato sempre di o implementare, o integrare quello che
veniva a mancare.
In questa fase siamo in collaborazione con i Parlamentari della
nostra Regione ma con le Regioni e i Parlamentari delle altre
Regioni per cercare di emendare i DPCM che sono già stati
presentati e anche la legge finanziaria, anche perché alcuni
emendamenti vanno a ristorare per la stagione precedente le società
e stiamo aspettando di capire cosa succederà dopo il DPCM di ieri
sera, che disciplina l'attività dal 4 dicembre in avanti, DPCM
quater
o
quinter
, non mi ricordo più quale dovrà ad
uscire, che andrà a lavorare sulle chiusure che sono state date e
sugli impedimenti che vengono dati all'attività, di modo poi da
poter ragionare insieme, come ci siamo detti, su una legge che
ovviamente dovremo costruire con i tempi che avrà l'applicazione
dell'avanzo di amministrazione, che dovrà cercare di colmare le
lacune degli eventuali ristori o integrare, dove decideremo di
fare, le perdite che hanno avuto le società.
Mi rendo conto di aver dato una risposta non diretta su alcuni
temi, però mi scuso, anche perché ci sono alcune condizioni di
elementi che vengono a mancare anche a noi per fare delle
valutazioni definitive.
Presidente -
La parola al collega Carrel.
Carrel (PA) -
Grazie Assessore per la risposta.
Ovviamente se le direttive soprattutto da Roma non arrivano e, come
ha detto, non hanno ancora approvato nel CTS il protocollo, diventa
poi difficile capire quali sono le linee che noi possiamo prendere,
soprattutto se nel nuovo DPCM ci sarà il divieto di muoversi da una
regione all'altra, capisco bene che questo è un problema.
Rispetto a quanto ha citato lei nella sua risposta, ci tengo a
sottolineare che c'è una differenza sostanziale tra l'emergenza
della primavera e questa in quanto l'emergenza in primavera è
arrivata verso i primi giorni di marzo a stagione invernale non
finita sicuramente, non per il Breuil, che va ancora verso fine
maggio, per le altre stazioni mancava un mese-un mese e mezzo e
avevano già tutti i dipendenti dei contratti che andavano fino a
fine stagione. La situazione adesso ovviamente è che questi
dipendenti non hanno dei contratti e quindi non hanno la certezza
di avere nemmeno la cassa integrazione, quindi abbiamo una serie di
problemi in più.
Oltre ai dipendenti degli impianti sciistici, chi abita nelle
vallate, soprattutto nelle vallate che vivono di sci, sa bene che
c'è un mondo di camerieri, di lavapiatti, di
chef
, di
persone che si muovono solo per la stagione, vivono nei vari Comuni
e stanno aspettando delle risposte,
idem
vale per i maestri
di sci. Abbiamo quindi sicuramente una serie di professioni, una
serie di persone che stanno aspettando le risposte, pertanto credo
sia opportuno, come ha sottolineato lei, Assessore, andare a capire
quali sono i limiti entro i quali dobbiamo e possiamo muoverci,
andare ad attuare la legge che abbiamo approvato ieri nei limiti
anche della situazione sanitaria regionale, perché dobbiamo sempre
tenerla in considerazione, per poi andare a dare delle risposte,
perché la gente in questo momento credo sia abbastanza disponibile
a sentire tutto ma noi dobbiamo semplicemente dare delle risposte
con chiarezza e dire quale sarà e quali potranno essere le attività
che possono svolgere adesso e quelle che possono svolgere dal 7 di
gennaio in poi, se ho capito bene dalle indiscrezioni del DPCM.
Capisco quindi la situazione molto difficile ma chiedo
semplicemente all'Assessore di tenerci informati su questi aspetti
che sono, secondo noi, molto importanti.
