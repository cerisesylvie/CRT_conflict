Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3548 del 8 luglio 1992 - Resoconto
OGGETTO N. 3548/IX Ruolo svolto dalle entrate dell'IVA nel
bilancio della Regione Valle d'Aosta.
(Interrogazione)
Presidente
Do lettura dell'interrogazione presentata dal
Consigliere Riccarand:
Interrogazione Al fine di avere un quadro completo del ruolo
svolto dalle Entrate dell'IVA nel Bilancio della Regione Valle
d'Aosta
il sottoscritto Consigliere regionale del Gruppo Verde
Alternativo
interroga
l'Assessore alle finanze per conoscere:
1) Gli introiti complessivi di IVA da importazione e di diritti
doganali riscossi dallo Stato nella Regione Valle d'Aosta in ogni
anno a partire dal 1981, nonché la quota che lo Stato ha versato
alla Regione (in ogni anno) in base alle norme dell'ordinamento
finanziario della Valle d'Aosta;
2) Gli introiti complessivi riscossi dagli uffici IVA in Valle
d'Aosta (con esclusione dell'IVA da importazione) in ogni anno a
partire dal 1981, nonché la quota di IVA (esclusa quella da
importazione) che lo Stato ha versato alla Regione (in ogni anno)
in base alle norme dell'Ordinamento finanziario della Valle
d'Aosta;
3) Gli introiti complessivi (distinti fra IVA e IVA da
importazione) riscossi dagli uffici dello Stato in Valle d'Aosta
nei primi 6 mesi del 1992;
4) Il numero di veicoli Mercedes che sono stati finora sdoganati
in Valle d'Aosta a partire dal luglio 1991, suddivisi per mese, ed
il relativo introito dello Stato e della regione per l'IVA da
importazione e per i diritti doganali;
5) Quali cambiamenti interverranno nella riscossione dell'IVA da
importazione a partire dal 1° gennaio 1993 con l'entrata in
funzione del mercato unico europeo e quali saranno le conseguenze
sul Bilancio della Regione Valle d'Aosta.
Presidente
Ha chiesto di parlare l'Assessore al
Bilancio e finanze Lavoyer, ne ha facoltà.
Lavoyer (ADP)
Con riferimento all'interrogazione del
Consigliere Riccarand, i primi cinque punti sono una richiesta di
dati di tipo oggettivo, il quinto punto invece entra nel discorso
delle scelte politiche, nel ruolo che l'Amministrazione regionale
vuole assumere in questo problema. Eviterei la lettura di tutte le
cifre.
Per quanto riguarda il primo punto, l'IVA è stata suddivisa dal
1981 al 1991, dividendo l'importo lordo dall'importo decurtato per
i primi 2 anni, 1981 e 1982 i sette decimi, poi per i seguenti i
nove decimi.
Per quanto attiene al punto due è stato fatto lo stesso
schema.
Per il punto tre ci sono due cifre, che vi posso dire subito,
diritti doganali 220 miliardi, IVA per operazioni locali 31
miliardi, mentre il dato sull'IVA per le operazioni locali si
riferisce al 6/07/1992.
L'altro dato, i diritti doganali, è riferito al 30/04/1992.
Per quanto attiene al punto 4, sono state suddivise le entrate
nei due anni 1991 e 1992, poi suddivise per mesi, con: numero di
veicoli sdoganati, diritti doganali riscossi e la quota della
Regione riscossa, suddivisa per mesi e con i totali
complessivi.
Farò avere al Consigliere Riccarand queste tabelle.
Per quanto attiene al punto cinque: le nuove norme sull'IVA,
applicabili sugli scambi intercomunitari a decorrere dal 1° gennaio
1993, sono contenute nella direttiva del Consiglio CEE 91/680.
Questa prevede che durante il regime transitorio le vendite
transfrontaliere vengano tassate presso il compratore nello stato
membro di destinazione.
Pertanto, considerato che la regola fondamentale è che qualsiasi
vendita di beni tra stati membri dà origine ad una acquisizione
dello Stato membro di arrivo, l'imposta deve essere dichiarata in
quest'ultimo, mediante la dichiarazione IVA che l'acquirente
compila per le sue vendite interne.
Le regole relative all'aliquota dell'IVA e alla base imponibile
sono fondamentalmente quelle in vigore per la cessione di beni
all'interno dello Stato di destinazione.
In conclusione, i beni forniti da una impresa di uno stato
membro ad un'impresa di un altro stato membro saranno tassati nello
stato membro nel quale vengono trasportati. La riscossione
dell'imposta nell'importazione sarà integrata nel sistema nazionale
di riscossione dell'IVA sulle vendite.
Le modalità di integrazione devono ancora essere stabilite da
parte dello Stato italiano, quindi alla data odierna non è
possibile definire con precisione quali saranno le conseguenze sul
bilancio della Regione Valle d'Aosta.
Per far fronte all'incertezza esistente su quali saranno le
conseguenze dell'entrata in funzione del mercato unico europeo sul
bilancio della Regione, l'Amministrazione regionale si sta
attivando principalmente in due direzioni.
Prima direzione: nei rapporti con lo Stato italiano
l'Amministrazione regionale si sta muovendo al fine di ottenere
eventuali trasferimenti compensativi, facendo anche riferimento
alla norma prevista all'articolo 6 della legge 386 del 1989 recante
"Norme per il coordinamento della finanza della regione Trentino
Alto Adige.
Questo articolo prevede infatti:
"Qualora l'eventuale
modifica delle disposizioni comunitarie che disciplinano la imposta
sul valore aggiunto relativo all'importazione, ovvero una diversa
localizzazione delle esistenti strutture doganali, comportino la
soppressione o riduzione del gettito riscosso nell'ambito
regionale, il gettito del tributo soppresso o ridotto è sostituito
ai fini della determinazione della quota fissa e della quota
variabile, mediante riferimento a quote di gettito di altri tributi
erariali riscossi nello stesso ambito regionale ed è da individuare
di intesa con il governo, i Presidenti delle giunte della regione e
delle province".
In questa direzione ci stiamo attivando in stretta
collaborazione con i parlamentari valdostani.
In questo senso, un'assicurazione può venire anche dalla
dichiarazione resa dal Presidente del Consiglio dei ministri nella
seduta del 30 luglio del mese corrente, nella quale si afferma che,
nell'armonizzare alle regole della comunità la normativa fiscale
che interessa le entrate delle autonomie speciali, si dovrà
provvedere ad assicurare altrimenti entrate adeguate.
A questo proposito si vuole ricordare ancora una volta e
sottolineare che tale azione è ampiamente giustificata dagli alti
costi delle funzioni esercitate dalla nostra regione per conto
dello Stato, statali, provinciali, camerali e di prefettura, che
hanno costituito d'altronde la giustificazione delle norme previste
dalla legge 690 del 1981.
Vorrei ricordare al Consigliere Riccarand che, analizzando i
dati contabili a consuntivo del 1990, le spese per l'esercizio di
funzioni statali, provinciali e di prefettura ammontavano a circa
260 miliardi.
La seconda direzione in cui si sta muovendo l'Amministrazione
regionale è all'interno del territorio regionale. Si sta esaminando
il problema della riconversione dell'Autoporto, nell'ottica di
utilizzare al meglio il posizionamento geografico della Valle nella
nuova dimensione europea.
In particolare si stanno analizzando tre aspetti: il primo
riguarda la riconversione dell'area aeroportuale per una corretta
utilizzazione della stessa.
Il secondo la possibilità di riconversione del personale,
attualmente impiegato in attività autoportuali.
Il terzo, da un punto di vista più strettamente finanziario,
riguarda la possibilità di creare una zona franca di impresa, con
l'obiettivo di far crescere l'offerta locale di prodotti
industriali e di servizi alle imprese, con funzione di volano per
l'economia.
Ci impegniamo fin d'ora a informare costantemente il Consiglio
regionale sull'evoluzione di tali iniziative.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Ringrazio l'Assessore per la
dettagliata risposta e mi riservo di esaminare i dati che sono
stati forniti.
Credo che un'informazione approfondita al Consiglio sulle
entrate dell'IVA e dell'IVa da importazione sia quanto mai
importante, sia per l'esame e la discussione che dovremo fare in
questo Consiglio del conto consuntivo del 1991, sia soprattutto per
prepararci alla nuova situazione che si determinerà nella nostra
regione, con la piena applicazione del mercato unico europeo a
partire dal 1° gennaio 1993.
Ho sentito più volte nel passato sostenere che non sarebbe
cambiato niente con il 1° gennaio 1993, perché la normativa
sull'abolizione dei controlli di frontiera non sarebbero mai andata
in porto. Poi si è sostenuto che comunque sarebbero state delle
fasi transitorie.
In realtà più ci avviciniamo a questa scadenza e più ci rendiamo
conto che ci saranno delle modificazioni profonde. Ci saranno anche
situazioni di transizione, nel senso che il meccanismo, che verrà
definito a partire dal 1° gennaio del 1993, non sarà definitivo e
prevederà una scomparsa vera e propria del concetto di
importazione. Ci sarà comunque un meccanismo che andrà a modificare
gli attuali parametri e gli attuali meccanismi, con grosse
ripercussioni a livello finanziario.
Abbiamo sostenuto più volte in passato che era un errore
includere nel bilancio regionale gli introiti dell'IVA di
importazione come se fossero una entrata normale, da utilizzare per
la spesa corrente e che bisognava considerarla una entrata
straordinaria, da utilizzare solo per spese di investimento.
Questa scelta non è stata fatta in passato. e ora,
evidentemente, assisteremo ad una rincorsa affannosa per cercare di
mantenere questa entrata, che aveva carattere di straordinarietà e
di aleatorietà.
Noi pensiamo sia importante avere al più presto un'informazione
ancora più approfondita. Chiediamo all'Assessore di seguire la
nuova normativa, che verrà definita a livello nazionale,
riguardante le modalità applicative delle nuove norme, in modo che
si possa al più presto capire cosa succederà rispetto a questo
capitolo dell'IVA da importazione, che attualmente è l'entrata più
importante del bilancio regionale.
