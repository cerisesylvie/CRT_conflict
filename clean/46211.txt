Classificazione
GIUNTA REGIONALE
SPORT E TEMPO LIBERO



Oggetto del Consiglio n. 2671 del 25 luglio 2023 - Resoconto
OGGETTO N. 2671/XVI - Interpellanza: "Obiettivi e programmi
del Governo regionale in merito alla valorizzazione dei servizi
sportivi".
Marguerettaz (Presidente) -
Punto n. 74 all'ordine del
giorno. Per la presentazione, la parola al collega Restano.
Restano (GM) -
Come abbiamo più volte ripetuto durante
questa prima mattinata, la Valle d'Aosta è stata riconosciuta
"Regione europea dello sport" per l'anno 2023. In tale occasione
l'allora Assessore allo sport rilasciò delle dichiarazioni nelle
quali affermava che da sempre la Valle d'Aosta ha una consolidata
vocazione sportiva che a livello politico sosteniamo con la
cosiddetta "legge dello sport". L'investitura di "Regione europea
dello sport" rappresenta un riconoscimento anche soprattutto per il
futuro, facendo della Valle d'Aosta una destinazione non solo
turistica ma anche sportiva.
Lo stesso Presidente dell'epoca, il collega Luigi Bertschy,
affermava che vi era l'intenzione di affrontare quella che lui
definì una sfida: quella di pensare alle nuove generazioni, cioè
creare una Regione che potesse dare a tutti l'opportunità di fare
sport e quindi vedeva in questo titolo riconosciuta l'occasione per
riflettere su questi temi e la possibilità di portare avanti delle
azioni positive.
Proseguendo con quelle che erano le dichiarazioni, soprattutto a
livello di programma di governo, uno degli obiettivi è il
rafforzamento dell'immagine della Valle d'Aosta quale destinazione
turistica di eccellenza anche al fine di migliorare il suo
posizionamento nei confronti delle principali località concorrenti
dell'arco alpino. Non si può fare a meno di rilevare che questa
centralità della città di Aosta rispetto ai comuni limitrofi ha
portato la città a unire dei servizi, soprattutto sportivi, a tutta
la popolazione delle vallate laterali, la popolazione della città e
dei comuni che circondano la nostra capitale, così come nella legge
dei primi anni Duemila Aosta città capitale, che riconosceva alla
città una centralità rispetto alla Regione e finanziava degli
investimenti in tal senso.
Non si può non rilevare che alcuni servizi di cui usufruiamo, e
soprattutto che vengono usufruiti anche dai turisti, si trovano nei
comuni limitrofi: penso all'area verde di Pollein e all'area verde
di Gressan e tante di queste strutture sono strutture riconosciute
di interesse regionale, quindi che per la loro realizzazione hanno
anche usufruito di fondi regionali, ma che soprattutto vengono
utilizzate da turisti e da Valdostani che non abitano
necessariamente ad Aosta. Di tutto questo quindi si deve rilevare
che manca la dovuta segnaletica e, facendo proprio il confronto con
altre Regioni, con altre realtà, balza agli occhi ed è evidente la
segnaletica che viene utilizzata in altre realtà.
Aggiungo ancora: per chi attraversa parzialmente Aosta e gli
altri comuni vi è la pista ciclabile. Se noi frequentiamo la città
di Aosta, non troviamo un'indicazione che dica qual è l'area
sportiva e dove si trova il percorso da seguire per raggiungere la
ciclabile (non la ciclabile della città che è in fase di
realizzazione, ma la ciclabile che ci permette di percorrere tutta
la vallata centrale).
Quello che le chiediamo con quest'interpellanza, Assessore, è se
alla luce di queste importanti ambizioni sportive e turistiche
della nostra Regione e della città di Aosta, proprio in virtù del
confronto con altre realtà regionali alpine, ritiene che la
segnaletica in uso sia idonea e sufficiente o se sia doveroso
incrementarla e quali sono gli obiettivi del Governo che lei
rappresenta per il futuro.
Presidente -
Per la risposta, la parola all'assessore
Grosjacques.
Grosjacques (UV) -
Grazie collega Restano. Al di là
dell'ampio preambolo su tutte le opere che sono incardinate nella
legge 16/2007, io mi atterrò ovviamente alle due risposte
dell'interpellanza che riguardano in via esclusiva la segnaletica
di contorno e di illustrazione delle attività che si svolgono in
Aosta. L'interpellanza ha lo scopo di mettere in rilievo
l'importanza dell'area sportiva di Aosta in località Tzamberlet,
sede di diverse infrastrutture destinate alla pratica sportiva, il
Palaindoor, campo di atletica, la piscina coperta regionale, la
piscina scoperta comunale, il campo da calcio, il palaghiaccio, a
fronte di una ritenuta insufficiente segnaletica in uso. Si ritiene
che, stante l'oggetto dell'iniziativa che riguarda la segnaletica
di accesso a indirizzo verso impianti sportivi di proprietà
comunale, quelli che le ho appena citato, l'esigenza di un
eventuale miglioramento della segnaletica in uso debba essere
rappresentata all'Amministrazione comunale di Aosta che ha
competenza diretta sulla zona e sulla gestione delle infrastrutture
sportive elencate dal collega Restano. Per gli stessi motivi
valgono le stesse considerazioni anche per quanto riguarda
l'accesso da località Tzamberlet alla zona sportiva di Gressan,
nonché il tratto di adduzione alla pista ciclopedonale nel tratto
Sarre/Fénis.
Relativamente alla seconda domanda, che ritengo sia strettamente
legata alla prima, quindi "che cosa si intende fare a proposito
della segnaletica", abbiamo richiesto informazioni in merito e il
Comune di Aosta, nella persona dell'Assessora competente, ha
comunicato che l'Amministrazione comunale non ha attualmente in
programma lavori per rinnovare la segnaletica verticale sulla zona
in questione. Per quel che riguarda le opere di interesse
regionale, ovviamente siamo strettamente a contatto con le
Amministrazioni, non solo quella di Aosta ma anche altre
Amministrazioni che hanno in gestione le opere che sono considerate
ai sensi della legge 16 di interesse regionale e ovviamente nei
limiti dei capitoli di bilancio e delle disponibilità cerchiamo di
dare delle risposte, esattamente come è successo nella risposta
precedente per quel che riguarda il Palaindoor di Aosta.
Presidente -
Per la replica, la parola al collega
Restano.
Restano (GM) -
Grazie Assessore per la risposta. Devo
dire che non siamo allineati su questo tema, perché la risposta che
mi sarebbe piaciuto ricevere è una risposta politica, non
amministrativa; politicamente nel programma di governo parliamo di
marchio unico. È riconosciuto da tutti che noi dobbiamo vendere un
prodotto unico: il prodotto Valle d'Aosta e, se così deve essere,
dobbiamo uniformare la segnaletica, sennò corriamo il rischio di
trovare in un comune che confina con un altro segnaletiche di
colore diverso, indicazioni diverse.
Mi chiedo perché all'interno della città troviamo la segnaletica
che ci indica la direzione per Courmayeur? È un problema di
Courmayeur, perché ci vuole una visione. Quella che non ho
riscontrato nella sua risposta che mi sembra un po'
anacronistica.
Come ho detto prima, quali sono gli obiettivi programmatici? È
quello di rafforzare l'immagine della Valle d'Aosta come avete
scritto sul sito Valle d'Aosta città europea dello sport? Come
avete scritto sul programma? Bisogna, a mio modo di vedere, essere
consequenziali, quindi se vogliamo migliorare il posizionamento
della Valle d'Aosta nei confronti delle principali Regioni
concorrenti dell'arco alpino, non riesco a comprendere la sua
risposta. Non riesco a comprenderla perché lei si metta nei panni
di uno sportivo, di un turista, che magari affitta degli alloggi
turistici ad Aosta o in un hotel, che si trova in mezzo alla città,
va a noleggiare una bicicletta e non sa dove andare. Questa qua è
l'accoglienza che noi diamo ai turisti? Se la risposta che lei mi
ha dato me l'avesse data il collega ai Lavori pubblici che deve
mettere il budget, almeno mi sembra, per acquistare la segnaletica,
amministrativamente l'avrei compresa. La sua visione, la visione
che mi ha esposto con questa risposta non riesco a capirla. Io la
pregherei - e la esorto a riflettere su questo - a guardare oltre e
a cercare di rendere omogenea l'offerta della Valle d'Aosta, perché
veramente noi vendiamo un prodotto unico e tutti ne abbiamo da
guadagnarci. Questo ragionamento è il ragionamento che lei porta
avanti quando si parla degli intervallivi e io lo sostengo perché
ritengo che, se viene realizzato un intervallivo, anche le località
più piccole e lontane ne hanno da guadagnarci. Applichi lo stesso
ragionamento a quello dei servizi ho detto in uso alla città di
Aosta ma ho controllato, avevo parlato anche dei Comuni limitrofi,
di Gressan, quindi in uso alla città Aosta e non solo, ma in uso a
tutta la popolazione turistica e non.
Confido quindi in un suo ripensamento e, in virtù
dell'assestamento di bilancio e delle risorse disponibili, la
invito a confrontarsi, come ha già fatto, con il Comune di Aosta, a
fare un piccolo accordo di programma e a dare al Comune le risorse
necessarie per fare un bel lavoro, proprio adesso che ci sono in
corso i lavori sulla ciclabile. È un'occasione unica da sfruttare e
da mettere
on-line
per dare proprio quell'immagine che tutti
ricerchiamo della nostra Regione.
