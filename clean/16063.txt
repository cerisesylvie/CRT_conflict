Classificazione
ASSISTENZA SANITARIA E OSPEDALIERA
Personale medico e paramedico
Presidio ospedaliero


Resoconto integrale del dibattito dell'aula
Oggetto del Consiglio n. 2413 del 19 febbraio 1997 - Resoconto
SEDUTA ANTIMERIDIANA DEL 19 FEBBRAIO 1997
OGGETTO N. 2413/X Notizie di determinazioni dell'USL della Valle
d'Aosta per l'accorpamento e/o la soppressione di reparti
ospedalieri per la scarsità di infermieri professionali.
(Interpellanza)
Interpellanza Venuto a conoscenza che l'U.S.L. Valle d'Aosta
avrebbe deciso di accorpare e/o sopprimere dei reparti ospedalieri
per scarsità di infermieri professionali in forza all'Ente
ospedaliero;
Dato che le decisioni in oggetto comporterebbero dei disagi per
gli utenti della struttura sanitaria;
Interpella
il Presidente della Giunta e l'Assessore competente per
sapere:
1) Se le suddette voci rispondono a verità;
2) Quali sono le decisioni dell'Assessorato in merito al
problema;
3) Quanti partecipanti al corso infermieri che hanno terminato
il corso nell'anno 1996 hanno trovato posto nella struttura
pubblica valdostana.
F.to: Chiarello
Presidente Ha chiesto la parola il Consigliere Chiarello.
Chiarello (RC) L'interpellanza è stata presentata 15 giorni fa,
dagli organi di informazione sembra che qualcosa sia rientrato di
queste decisioni. Mi sembra però abbastanza grave il fatto che i
primari all'ospedale riuniscano i loro collaboratori e dicano che,
per causa di delibere bocciate dalla Giunta regionale, devono
accorpare dei servizi, se non tagliarli. I casi sono due: o i
primari sono fuori di testa, oppure qualcosa di importante si sta
verificando.
Parliamo di nuovo di sanità: continuiamo a dire che mancano gli
infermieri, siamo andati probabilmente a prenderli a Torino,
l'Assessore ha preso un amministratore dell'U.S.L. con il quale
adesso siamo ai ferri corti perché all'amministratore precedente
non era mai successo di bocciare delle delibere, almeno di bocciare
quelle che andavano ad incidere sulla quantità di personale
infermieristico, sull'assistenza ospedaliera. Non vorrei che ci
fossero delle cose fra l'Assessore e il Direttore dell'U.S.L..
Questo lo vedremo probabilmente a breve tempo.
Voglio solo dire una cosa, e lego questo alla speranza che i
malati non debbano subire questi accorpamenti e questi tagli. Un
anno fa, se non di più, ho presentato un'interpellanza e ho chiesto
una foresteria al Beauregard per le donne che avevano partorito; mi
fu risposto che in un tempo ragionevole si sarebbe fatto qualcosa.
Avevo parlato anche di pannello delle visite intramurarie, in un
anno non è cambiato niente, Assessore. Per altre cose i
finanziamenti si danno e i problemi si risolvono, per quanto
riguarda la sanità mi sembra che sia molto duro far passare alcune
cose. Ci si lega a dei finanziamenti che lo Stato deve ammettere,
la foresteria che, secondo me, è una cosa importante non ha ancora
avuto luogo.
Presidente Ha chiesto la parola l'Assessore alla sanità ed
assistenza sociale, Vicquéry.
Vicquéry (UV) Cercherò di rispondere puntualmente alle domande
del Consigliere Chiarello.
In merito al primo punto dell'interpellanza, le voci di
accorpamento e la soppressione dei reparti ospedalieri da parte
dell'U.S.L. della Valle d'Aosta, che in effetti ci sono state nei
giorni scorsi, non rispondono assolutamente a verità, in quanto
l'U.S.L. si sta attivando per risolvere la questione anche a
seguito di precise indicazioni formulate dall'Assessorato.
La situazione della pianta organica dell'U.S.L. prevede in
totale 636 posti di personale infermieristico, suddivisi in: 52
posti di operatori professionali prima categoria coordinatori, che
costituiscono un livello superiore all'infermiere professionale
(sono le caposala), comprensivi anche di altre figure professionali
come gli assistenti sanitari, le vigilatrici di infanzia, le
ostetriche ed altri; 443 posti di operatori professionali prima
categoria collaboratori, che sono gli infermieri professionali e
141 posti di operatori professionali seconda categoria, che sono
gli infermieri generici che di fatto non esistono più perché sono
ad esaurimento.
I posti degli infermieri professionali prima categoria,
effettivamente vacanti rispetto alla pianta organica, sono solo 8
in conseguenza del collocamento a riposo di altrettante unità di
personale a decorrere dal 1° gennaio '97, per cui la cosa è
recentissima, la scopertura si è verificata solo dal 1° gennaio
'97.
Per la copertura di questi posti l'U.S.L. ha già provveduto a
richiedere alla Regione la relativa autorizzazione e la Giunta
regionale ha già autorizzato il bando di concorso per 8 posti.
Esistono attualmente altri 46 posti di personale infermieristico
vacanti, ma non di infermieri professionali, bensì di operatori
professionali seconda categoria, cioè di infermieri generici. 13 di
questi posti si sono resi vacanti per collocamento a riposo di
altrettante unità di personale a decorrere sempre dal 1° gennaio di
quest'anno, mentre per ovviare alla vacanza dei restanti 33 posti
l'Amministrazione regionale aveva già autorizzato fin dallo scorso
anno, con una delibera del 26 luglio 1996, la copertura temporanea,
tramite incarico semestrale eventualmente rinnovabile per altri sei
mesi, di 28 posti di infermieri professionali. Tale autorizzazione
si era resa necessaria per l'impossibilità di copertura dei posti
vacanti di infermieri generici dovuta al fatto che il relativo
diploma non è più conseguibile.
Per sanare definitivamente tale situazione degli infermieri
generici, l'Assessorato sta predisponendo la necessaria normativa
regionale perché è necessaria una legge che trasformi i posti in
esaurimento di infermiere generico in posti di infermiere
professionale. Legge che sarà inserita nel disegno di legge di
approvazione del PSR, per accelerare i tempi.
In definitiva, i posti attualmente vacanti, escludendo
ovviamente le assenze per i congedi, le maternità, le aspettative
varie e considerando solo gli infermieri professionali generici,
sono in totale 26 di cui: 8 di infermiere professionale, che sono
vacanti - ripeto - solo dal 1° gennaio '97, per cui la cosa non
poteva essere prevedibile prima perché dipendeva dal turnover
pensionistico che si sta verificando in questi anni; 18 di
infermiere generico, di cui 13 vacanti solo dal 1° gennaio '97.
Questo per dire che stiamo seguendo giorno per giorno l'evolversi
della situazione, ma evidentemente gli atti amministrativi non
possono essere presi prima che si verifichi la vacanza di posti,
che non è preventivabile fino a quando non vengono presentate le
lettere di dimissioni e di pensionamento da parte del personale
dipendente.
Il Consigliere chiede quali sono le decisioni dell'Assessorato
in merito al problema. In parte ho già risposto, comunque il
problema di fondo della bocciatura, non da parte dell'Assessore, il
quale non esamina gli atti dell'U.S.L., ma da parte del funzionario
dell'Assessorato, riguardava il fatto che l'U.S.L. ha continuato
per 7 mesi di seguito ad affidare a trattativa privata ad una
società di infermieri l'incarico di coprire questi posti in via
precaria. L'Assessorato ha sempre ritenuto che questa procedura non
fosse corretta, da qui l'annullamento delle delibere, perché deve
essere svolta una vera e propria gara di appalto, e questo è stato
ripetutamente detto.
Le decisioni dell'Assessorato sono pertanto in questo senso -
ferma restando l'impossibilità di riaffidare ancora a trattativa
privata ad un'associazione l'assistenza infermieristica in regime
di convenzione - quindi sono rivolte a risolvere la questione
autorizzando la copertura degli 8 posti in ruolo di infermiere
professionale predisponendo la necessaria normativa regionale per
procedere alla progressiva trasformazione di tutti i 141 posti di
infermiere generico in posti di infermiere professionale. Inoltre
l'Assessorato ha già trasmesso all'U.S.L. alcune indicazioni per
risolvere la questione anche nell'immediato, indicazioni che
sinteticamente consistono:
1) nel sospendere il rapporto convenzionale con l'associazione
infermieristica di Torino e nel predisporre, se l'U.S.L. lo ritiene
necessario, regolari gare di appalto per l'affidamento del servizio
in convenzione;
2) attivare rapporti convenzionali individuali con il singolo
infermiere, e non con un'associazione di infermieri, di durata
trimestrale - cosa che l'U.S.L. ha fatto in questi giorni - per i
posti effettivamente vacanti alla data di oggi; entro i tre mesi di
durata delle predette convenzioni, procedere all'indizione del
concorso per la copertura degli 8 posti di infermiere professionale
e all'espletamento dell'avviso in modo tale che i vincitori possano
essere assunti con un incarico della durata di 8 mesi;
3) contestualmente, nel caso in cui il numero di idonei
all'avviso lo consenta, predisporre gli atti per l'utilizzazione
della graduatoria anche per le eventuali supplenze e predisporre
gli atti per richiedere alla Regione l'autorizzazione a coprire i
restanti 18 posti con incarichi semestrali mediante l'utilizzazione
della medesima graduatoria, perché in genere si utilizza la
graduatoria. Altrimenti, nel caso in cui la graduatoria degli
idonei non fosse sufficiente, indire un nuovo avviso per incarichi
semestrali per la temporanea copertura dei posti non coperti con le
modalità precedenti;
4) entro 6-8 mesi predisporre gli atti per l'espletamento del
concorso - perché una cosa è il concorso un'altra cosa è l'avviso
pubblico semestrale, rinnovabile di altri sei mesi - per titoli ed
esami per la copertura in ruolo degli 8 posti;
5) non appena entra in vigore la legge regionale di approvazione
del piano socio-sanitario, predisporre gli atti necessari per la
copertura in ruolo dei posti vacanti di infermiere generico che
saranno nel frattempo trasformati in posti di infermiere
professionale.
Predisporremo con l'U.S.L. un piano di attivazione dei concorsi
perché voglio che il Consiglio regionale sappia che intendiamo dare
la precedenza ai diplomati alla Scuola di infermieri professionali
della Valle d'Aosta. Questo deve essere chiaro perché, se venissero
banditi tutti i posti che si libereranno, i nostri ragazzi non
avrebbero più possibilità di essere inseriti nelle strutture
dell'U.S.L., per cui faremo un piano di attivazione dei concorsi in
modo tale da aspettare il mese di giugno del '97 e il mese di
giugno del '98, nel frattempo gli altri posti vacanti possono
essere coperti con incarichi secondo le procedure che ho detto
sopra.
Per quanto riguarda l'ultima domanda dell'interpellanza, la
situazione è questa. Nel '96 i diplomati presso la nostra scuola
sono stati 37: 33 nella sessione estiva e 4 nella sessione
autunnale. 32 hanno fatto domanda per essere assunti con incarico
semestrale presso l'U.S.L. della Valle: 25 sono stati assunti con
incarico semestrale rinnovabile eventualmente per sei mesi, 7 non
hanno superato la prova nei predetti avvisi; 5 per ora non hanno
fatto né domanda di avviso né sono stati bocciati: alcuni hanno
lavorato presso quest'associazione ed altri hanno operato delle
scelte diverse. Questo trend pertanto, conferma l'andamento delle
assunzioni degli anni scorsi: i diplomati presso la Scuola
infermieri professionali della Valle d'Aosta hanno tutti trovato
posto di lavoro in Valle d'Aosta e presumo lo troveranno negli anni
a seguire, se adotteremo la procedura che ho illustrato prima,
procedura che vogliamo adottare, proprio per dare ai nostri ragazzi
posti di lavoro necessari.
Non entro nel merito delle polemiche fra l'Assessore e il
Direttore generale dell'U.S.L. perché non sono abituato a seguire i
discorsi dei corridoi e dei bar; il Consiglio regionale dovrebbe
cercare di farne a meno, sono pettegolezzi e tali rimangono. I
rapporti sono di assoluta correttezza, la Giunta regionale dà delle
indicazioni, come ha dato ultimamente delle linee direttive
all'U.S.L. che le deve seguire evidentemente, ma l'U.S.L. ha ampia
autonomia gestionale sotto tanti aspetti compreso - mi scusi,
Consigliere Chiarello - il cartellone delle visite della libera
professione del Beauregard. A questo proposito prossimamente
inviterò il Consigliere Chiarello a fare una visita assieme a me
perché si dà il caso che non spetti all'Assessore modificare gli
orari dei medici specialisti ambulatoriali. Ci sono dei limiti
oltre i quali l'Assessore non va. L'Assessore da alcune parti viene
ritenuto troppo invadente, invece non lo è e non vuole esserlo.
Stesso discorso riguarda la forestazione per le donne: mi
risulta esserci perché di fatto quest'attività viene svolta
all'interno del Beauregard, pur non essendoci formalmente il
cartello foresteria sopra una porta.
Comunque questi sono problemi gestionali di cui il Consigliere
Chiarello ha ragione di chiedere conto, ma lo inviterei a
rivolgersi direttamente al Direttore generale dell'U.S.L., come ho
fatto io d'altronde, perché è suo compito esclusivo dare delle
risposte.
Non entro nel merito delle problematiche legate allo sbarramento
dell'esame di francese, perché i dati che ho appena letto
dimostrano esattamente il contrario. I ragazzi diplomati in Valle
d'Aosta non hanno mai avuto nessun sbarramento, sono successi
alcuni casi di ragazzi e ragazze bocciate alla prima prova del mese
di luglio, che hanno superato poi l'esame nella prova concorsuale
pertanto, non c'è mai stata nessuna disoccupazione.
È vero che nel concorso del mese di maggio '96, concorso che
come tutti gli altri ha valenza nazionale, a fronte di 650 domande
pervenute da tutta Italia i candidati che si sono presentati sono
stati 118 e che 63 non valdostani non hanno superato l'esame di
francese. I candidati dichiarati idonei sono risultati alla fine 50
rispetto ad un concorso di 40 posti a disposizione, pertanto sono
stati coperti tutti i 40 posti con ragazzi valdostani, non solo,
sono rimasti a disposizione altri 10 posti di infermiere
professionale che poi sono stati regolarmente assunti. Questo è un
problema più generale, ma che non ha assolutamente nulla a che
vedere con gli aspetti organizzativi del sistema infermieristico
ospedaliero.
Si dà atto che, dalle ore 10,45, presiede il Vicepresidente
Aloisi.
Presidente Ha chiesto la parola il Consigliere Chiarello.
Chiarello (RC) Ho solo accennato a possibili diverbi fra
l'Assessore e il Direttore generale dell'U.S.L., poi il tempo è
galantuomo e si vedrà.
Non ho accennato al francese perché..., da quello che ho capito
io, sarebbe penalizzante per primari o per medici magari importanti
che potrebbero venire... però quella non era fra le mie
domande.
Sono stati i primari ospedalieri a parlare di accorpamenti e di
tagli, non può accusare i consiglieri di fare del terrorismo. I
primari ospedalieri hanno convocato i loro "sudditi" e hanno
comunicato che da una settimana all'altra ci sarebbero stati dei
tagli a dei reparti... che poi è anche quello che ha detto lei:
mancano delle persone, 56 secondo quanto mi risultava, poi girando
i bussolotti arrivano a 26.
Quello che mi preoccupa è che in uno dei settori più importanti
che abbiamo, la sanità, siamo qui a dirci che manca il personale.
Sono d'accordo con Lei quando dice di voler risolvere con quelli
che hanno frequentato il corso perché so che hanno fatto i corsi;
in questi tre anni hanno rimesso: soldi, tempo e via dicendo, è
giusto riconoscerlo, però bisogna riuscire a partire con i concorsi
e non guardare indietro. Secondo me, bisogna risolvere il
problema.
