Classificazione
AMBIENTE
TRASPORTI E VIABILITÀ
Impianti a fune



Oggetto del Consiglio n. 1668 del 23 giugno 2022 - Resoconto
OGGETTO N. 1668/XVI - Interpellanza: "Predisposizione di un
apposito studio volto all'implementazione dei collegamenti
intervallivi e dei conseguenti effetti sul territorio".
Sammaritani (Presidente) -
Passiamo alla trattazione del
punto n. 42 all'ordine del giorno. Per la presentazione, la parola
al consigliere Lavy
Lavy (LEGA VDA) -
Quest'interpellanza nasce da un
convegno, svoltosi qui sotto ormai più di un mese fa, in merito
all'analisi di quello che doveva poi essere il piano regolatore
studiato da Olivetti. Purtroppo questo piano regolatore non ha mai
visto la realizzazione, però i lavori prodromici per il suo
sviluppo sono stati un pochino esposti in questo convegno. Leggendo
di questi lavori - naturalmente deve essere tutto contestualizzato,
perché quei lavori sono stati fatti in epoca fascista, quindi si
comprendeva la Provincia di Aosta che aveva anche Ivrea e parte del
Canavese al suo interno - è interessante notare come ci sia stata
un'analisi economica e sociale della Valle d'Aosta e anche un
possibile sviluppo di alcune soluzioni, come la riqualificazione
della zona di Courmayeur, la riqualificazione della zona di Pila o
altrimenti la conca del Breuil. Poi si proponevano anche tutta una
sorta di interventi stradali da fare, per dare uno sviluppo
ulteriore in senso turistico alle valli e per togliere i grandi
problemi, che erano visti come problemi sociali, ad esempio, la
povertà, il fatto che i valdostani in certe valli vivessero ancora
con gli animali nelle stalle, proprio per dare uno sviluppo
alternativo alla Valle d'Aosta, sia in senso turistico sia appunto
in senso sociale.
Con quest'interpellanza si vuole più che altro puntare un
pochino i riflettori di nuovo su queste tematiche. Oggi se parliamo
di collegamenti intervallivi, il primo che viene in mente è quello
di Cime Bianche; in questo caso si parlerebbe più che altro di
collegamenti dal punto di vista stradale. Quindi non è
un'interpellanza che chiede poi di mettersi alla guida, lei
Assessore, di una talpa meccanica e andare a bucare le montagne, ma
di capire se nel passato siano stati fatti degli studi per avere
coscienza del fatto che questi eventuali collegamenti intervallivi
possano avere uno sviluppo, possano portare allo sviluppo di alcune
terre alte o meno, o se, nel caso non siano stati fatti questi
studi, capire se ci sia la volontà di farli o meno. Poi inoltre
bisogna anche concentrarsi un pochino su quelli che sono i
collegamenti intervallivi sul tavolo, quindi sicuramente Cime
Bianche, ma anche altri.
Se si guarda un pochino la storia della Valle d'Aosta, ci sono
sempre stati questa sorta di movimenti orizzontali fra le valli.
Basti pensare ai vari collegamenti che vedevano i colli
protagonisti, e questo manteneva, ovviamente anche in un'epoca
climatica in cui faceva addirittura più caldo di oggi, le persone
in montagna nelle terre alte. L'Abbé Henry conta più di venti
villaggi a più di 2000 metri abitati tutto l'anno e questo fa
capire che comunque i colli avevano una certa importanza e davano
anche una sorta di vivacità economica alla Valle d'Aosta.
Contestualizzando a oggi questo genere di concetto, è ovvio che
avere questi movimenti orizzontali fra valli, significa avere dei
collegamenti intervallivi. Purtroppo, oggi lo vediamo chiaramente
in tantissime situazioni, la spinta, o meglio, la calamita del
fondovalle crea dei movimenti verticali fra gli abitanti delle
terre alte e il fondovalle stesso, e spesso capita che le genti che
abitano nelle valli decidano di stabilirsi nel fondovalle, per
tutta una questione di massa critica, di servizi e quant'altro.
Riportare un pochino sul tavolo la questione dei collegamenti
intervallivi, che potrebbe anche semplicemente essere la strada del
Colle Ranzola o altrimenti quella del Colle del Nivolet, poi è
anche interessante capire come ci fossero addirittura delle ipotesi
di collegamento fra Cogne e Champorcher, fra la Valtournenche e
Bionaz, sono tutte questioni che ovviamente bisognerebbe magari
approfondire con uno studio, per capire i costi di un eventuale
intervento, ma poi soprattutto per capire un eventuale ritorno.
Perché ovviamente, lei Assessore potrebbe dire che la strada del
Colle Ranzola costa 80 milioni di euro, però se contestualizzati
questi 80 milioni in un eventuale ritorno di 300 milioni di euro -
sparo una cifra a caso, non ho idea - tutto ha una dimensione
leggermente diversa. In merito, per esempio, alla questione del
Colle Ranzola basti pensare se eventualmente e malauguratamente
fosse arrivata giù una frana ancora peggiore rispetto a quella che
è capitata a inizio maggio a Gaby, ci sarebbe stata l'alta Valle
del Lys totalmente isolata. Avere un'eventuale via di fuga nel
Colle Ranzola, sarebbe stata un'ipotesi proprio per non chiudere
del tutto una valle.
Tutte queste ipotesi devono, credo, essere rimesse un pochino
sul tavolo, anche perché, riprendendo un pochino i concetti di
questo studio di ormai 80 anni fa, sì che bisogna capire quali
potrebbero essere eventuali conseguenze economiche e sociali di
avere dei collegamenti intervallivi, perché sappiamo benissimo che
alcune valli, che in gran parte si stanno spopolando (anche allora
c'era una questione di spopolamento, ma era essenzialmente dovuta
all'emigrazione), soffrono di gravissimi problemi sociali; basta
pensare alla questione dell'alcoolismo, alla questione dei suicidi.
È ovvio che se si ha una maggiore massa critica in alto, un
maggiore collegamento, maggiore condivisione fra le varie valli,
questo genere di problemi sociali potrebbero essere almeno
ridotti.
Con quest'interpellanza si chiede veramente se ci sia una
volontà o meno di approfondire la questione, magari è già stato
fatto in passato, non lo so, dubito, perché non ho avuto nessun
tipo di elementi in mano, e capire un pochino a che punto sia lo
stato degli ipotetici collegamenti intervallivi a oggi.
Presidente -
Grazie Consigliere. Per la risposta, la
parola all'assessore Marzi.
Marzi (SA) -
Rispondendo congiuntamente al primo e al
terzo quesito, segnalo che sul territorio valdostano esistono
collegamenti intervallivi, realizzati nel tempo, per una lunghezza
complessiva di circa 75 chilometri. Nello specifico, i collegamenti
già realizzati sono i seguenti: la strada regionale n. 33 del Col
di Joux, che collega Brusson con Saint-Vincent; la strada comunale
del Col Tzecore, che collega Challand-Saint-Anselme con Emarèse; la
strada regionale n. 42 del Col Saint Pantaleon, che collega Torgnon
con Verrayes; la strada regionale n. 39 del Colle d'Arpy, che
collega Morgex con La Thuile.
A oggi, purtroppo, non risultano redatti studi complessivi sul
territorio valdostano volti ad implementare i collegamenti
intervallivi. Ahimè, eventuali realizzazioni di nuovi collegamenti
intervallivi comporterebbero la necessità di approfondire
specifiche tematiche, in considerazione delle peculiarità
geografiche e morfologiche, richiamate tra l'altro dal collega
Lavy, che vedono nel nostro territorio un'altezza media di oltre
2100 metri sul livello del mare, con solo il 20 percento della sua
superficie, quindi della superficie valdostana, al di sotto dei
1500 metri. Gli approfondimenti riguarderebbero prioritariamente
tre aspetti: le difficoltà insite nel realizzare infrastrutture a
quote elevate; i costi di manutenzione straordinaria di gestione
delle medesime; la costante difficoltosa attività manutentiva,
unita alla necessità di prevedere un adeguato servizio di sgombero
neve qualora il collegamento debba rimanere aperto anche durante la
stagione invernale. Tutto ciò, tra l'altro, avrebbe dei costi
assolutamente rilevanti.
A proposito invece di uno dei possibili sviluppi, da lei
richiamato, contemporanei di collegamenti intervallivi - ricordo
tra l'altro l'iniziativa del collega Rollandin che, con un paio di
segnali, anche durante la sua presentazione, ha fatto presente che
aveva una primogenitura - di un collegamento tra la Valle d'Ayas e
la valle di Gressoney. Tale collegamento nello specifico potrebbe
ipotizzarsi su una tipologia prettamente sentieristica e forestale
e vedrebbe alcuni tratti già realizzati a scopo agricolo-forestale
per la manutenzione degli impianti di risalita. Credo che questi
siano alcuni degli ambiti, se non l'ambito principale, più
appropriati per valutare di realizzare quanto richiesto, in quanto
sono quelli più attinenti alla cura e al presidio del
territorio.
Il collegamento tra Brusson e Gressoney-Saint-Jean si renderebbe
possibile tramite una pista poderale a uso prettamente agricolo e
turistico, che dalla località di Weissmatten di Gressoney, seguendo
gli alpeggi di Areso Ranzola, porta al Colle di Ranzola per
ridiscendere alla località Fenêtre di Brusson. Il tracciato della
pista si sviluppa per una lunghezza di circa 4 chilometri,
superando un dislivello positivo di 270 metri con una pendenza
media indicativa del 7 percento.
Venendo al quesito n. 2, mi prendo l'impegno di valutare la
possibilità sia tecnica che politica di poter avviare uno studio.
Lo dico perché, tra l'altro parlando spesso con una sua conoscenza
politica e anche personale, mi è capitato di dare assoluto rilievo;
diciamo che spesso ragionando di prospettive e di quello che
dovrebbe anche essere un approccio programmatorio e politico del
nostro territorio, bisogna anche cercare di andare oltre quelle che
sono le difficoltà. Lo dico per un semplice motivo: se io avessi
dovuto semplicemente leggere la risposta che mi era stata preparata
dagli uffici - come tra l'altro da lei richiamato nella seconda
domanda, quando dice "se la risposta 1 è negativa che cosa
facciamo" - io avrei dovuto praticamente dirle che non se ne parla,
però loro lo sanno, io non sono assolutamente d'accordo con queste
impostazioni.
Ritengo che alcuni dei casi da lei citati, in realtà tutti e
due: il Colle del Nivolet rimane un gigantesco sogno, per tutta una
serie di motivi che non è il caso di valutare, anche perché,
ringraziando il cielo, c'è un Ente parco che quest'anno compie un
secolo e quindi la tematica sarebbe di complessissima gestione.
Però, se invece di parlare solo ed esclusivamente di
amministrazione possiamo fare dei ragionamenti quasi - permettetemi
il termine visto che si parla di collegamenti intervallivi in quota
- come dei voli pindarici, potremmo anche arrivare a pensare di
replicare quanto è stato fatto nel passato.
Augusta Praetoria Salassorum nasce nel 25 a.C. e vede il cardo e
il decumano disassati perché coloro i quali nel 25 a.C. la scelsero
come tappa di appostamento militare per andare nelle Gallie e in
Elvetia, scelsero fondamentalmente di presignare, e quindi di
scrivere sulla carta, l'allora 26 e l'allora 27. Quindi se noi
percorriamo Via Martinet e arriviamo in Via Croce di Città, ci
rendiamo conto che la parte del decumano che va da Piazza della
Repubblica a Via Croce di Città è più corta di quella che da Croce
di Città va all'Arco di Augusto. Perché? Perché chi fondò Augusta
Praetoria Salassorum scelse, come suo centro, quello di essere in
mezzo a una vallata che doveva guardare oltre, che doveva essere
terra di passaggio, ma in realtà già dal 1000 d.C., si parla della
Valle d'Aosta come il
carrefour
d'Europe
, perché
fondamentalmente esistono due visioni di Valle d'Aosta: una che si
chiude su sé stessa e una che invece guarda tutto quello che è
attorno a lei. Per quanto mi riguarda io la vedo esattamente nella
seconda maniera e penso che proprio in queste sue caratteristiche e
peculiarità ci sia la maggior fonte di sviluppo per la nostra
regione.
Ho la fortuna di vivere a pochissimi chilometri dal Colle del
Gran San Bernardo, che frequento svariate volte la settimana, e ho
anche la fortuna di essere un motociclista. Per chiunque abbia
voglia di farsi un giro in quelli che sono i colli valdostani, si
renderà conto come il passaggio sia occasione di confronto, di
ricchezza, di sviluppo e di turismo. Sono, tra l'altro, ho appena
finito di dire da appassionato motociclista, anche un cicciottello
gironzolone e di conseguenza, in quanto tale, spesso mi capita di
andar per colli, direbbe qualcuno. Esiste una cosa meravigliosa dei
nostri cugini
franzosi
che a me non sono sempre
simpaticissimi, a differenza di altri, che riguarda la Route des
Grandes Alpes. Considerando chi ha avuto la fortuna di farla, per
coloro i quali hanno il fisico e sono più moderni correndo su e giù
per le montagne, per quanto mi riguarda invece lo faccio sempre a
due ruote, trattandosi di svariate centinaia di chilometri al
giorno, ci si renderà conto di come sono riusciti a trasformare
quelli che apparentemente sono dei limiti - guardo altri colleghi,
come il collega Distort che è a sua volta motociclista e tra
l'altro possessore della mia stessa moto, però lui è più tonico e
quindi di conseguenza ha scelto una moto cicciottella perché la può
tener su.
Se uno ha la fortuna di farsi il giro dei colli, mi limito a
quelli francesi ed elvetici, si renderà conto come ogni singolo
apparente muro sia stato in realtà valicato e trasformato in
un'occasione di sviluppo, di passaggio e quindi anche di
opportunità. Ogni singolo laghetto è stato trasformato, artificiale
o naturale, in un'occasione di turismo, di accoglienza e di
opportunità. Per cui io ritengo che in alcuni casi accoppiarsi fa
bene e di conseguenza ritengo anche che, rispondendo anche a
microfono acceso ai miei coordinatori di riferimento, che avrebbero
voluto tarpare nel caso specifico le sue ali e le mie gomme,
assolutamente ci sia l'opportunità di approfondire determinati
passaggi, di farlo in termini di sviluppo prospettico.
Probabilmente non avrò più la possibilità, quando questo sarà
avvenuto, di farmi un giro in moto per andare a vedere delle
possibilità di rapporto e di confronto, ma confido di poterlo fare
in una qualche maniera comunque.
Ci sono, ad esempio, delle meravigliose opportunità turistiche -
purtroppo lo dico in termini empirici per quella che è una delle
peculiarità che ho, di gironzolare solo soletto - che ad esempio,
citando il Nivolet e i rapporti con il parco, vedrebbero nei
rapporti turnativi con il Piemonte, delle opportunità tendenti a
infinito. Ora, se magari anche non ci fosse la possibilità, io lo
capisco, perché la tutela dell'ambiente, il rispetto dell'ambiente
viene sopra tutto, ma il semplice fatto di poter arrivare a dare la
possibilità di vedere che ci si riesce a collegare, oggi è una
grandissima opportunità che ci si dà, perché se invece si scende
appena più in basso, in tutti i passaggi che collegano l'Italia
alla Francia, ci si rende conto delle grandissime opportunità che
ci sono. Per chi ha avuto la fortuna di fare, come meglio ha
ritenuto opportuno, tutti i valichi che ci sono tra l'Italia e la
Francia, costeggiando la Via del Sale fino a Ventimiglia e poi dopo
tutto quello che resta, ha avuto assolutamente contezza di quanto
sto dicendo.
Noi tutti viviamo spesso dell'adagio che
tutte le strade
portano a Roma
e il motivo è perché è realmente così. Se si fa
una radiografia delle strade europee, ci si rende conto che così è,
e del resto quella civiltà, che per certi versi ha dato i natali ad
alcuni passaggi, è nata sul concetto di
lento pede,
quindi
non correvano, però parlavano di strade e di diritto.
Presidente -
Grazie Assessore anche per l'ironica
leggerezza della sua trattazione. Per la replica la parola al
consigliere Lavy.
Lavy (LEGA VDA) -
Grazie Assessore per la risposta. Lei
ha citato i Romani, io venendo da un comune, Saint-Nicolas, che
anticamente si chiamava
Cyvoix
, perché passavano sei vie
proprio in quella zona, cito i Salassi, proprio perché anche lì
c'era una sorta di strada dei Salassi.
Devo dire che apprezzo il suo sforzo, anche di andare un pochino
oltre la visione che magari certi suoi dirigenti le danno dato,
perché noto e apprezzo il fatto che lei comunque su queste
tematiche sia abbastanza sensibile, al di là delle sue scampagnate
in moto o delle sue passeggiate. Se si vuole pensare a un futuro
diverso della Valle d'Aosta, è ovvio che bisogna anche credere,
pensare, immaginare anche un tipo di viabilità diversa all'interno
della Valle d'Aosta.
Poi di sicuro tutti i progetti avviati o comunque in qualche
maniera abbozzati nel progetto del piano regolatore di Olivetti non
si potrebbero e non si potranno realizzare, però avere una
cognizione ovviamente dei costi, perché l'ha detto lei, costerebbe
un sacco la realizzazione di queste opere, però avere anche una
sorta di visione dei ritorni di eventuali spese, è ovvio che lì
tutto porta ad avere una sorta di visione diversa anche
dell'eventuale investimento iniziale. Se un investimento di tot
milioni poi porta ad avere una massa critica che rimane in montagna
fino a mantenere i servizi, a mantenere le scuole, magari a essere
interiormente attrattiva, rendere la montagna attrattiva sotto
altri punti di vista, quei costi iniziali poi verrebbero
ammortizzati e, anzi, ci sarebbe un investimento sul
territorio.
Apprezzo veramente questo suo sforzo e credo che questo studio
eventualmente, se verrà poi in qualche maniera commissionato
all'università o a qualche altro ente che potrebbe studiare questa
tematica, debba proprio riguardare tutta la Valle d'Aosta in
generale e non solo, anche le terre limitrofe, perché sicuramente
anche altri territori alpini non vedono i colli a mille metri,
vedono colli anche ad altezze molto maggiori. Qui non ci si
concentra sulla cementificazione di tutte le montagne, bisogna
capire se in alcuni contesti ci sarebbe la possibilità o meno di
sviluppare dei collegamenti alternativi, sempre nell'ottica del
mantenimento delle persone in montagna, anche proprio per risolvere
certi problemi sociali che purtroppo in montagna sono molto
evidenti. Quindi grazie Assessore.
