Classificazione
ORDINE PUBBLICO - FORZE ARMATE
Pubblica sicurezza



Oggetto del Consiglio n. 482 del 1° aprile 2009 - Resoconto
OGGETTO N. 482/XIII - Reiezione di mozione: "Richiesta al
Parlamento italiano di non convertire in legge le norme del
decreto-legge in materia di sicurezza pubblica e di contrasto alla
violenza sessuale".
Mozione
Il Decreto-legge recante "Misure urgenti in materia di
sicurezza pubblica, di contrasto alla violenza sessuale e in tema
di atti persecutori" recentemente approvato dal Governo e
attualmente all'esame del Parlamento per la sua conversione in
legge obbliga di fatto i medici alla denuncia dei pazienti migranti
clandestini che si presentano nelle strutture sanitarie e nei
centri di vaccinazione e la norma, per effetto del possibile
configurarsi del reato di omessa denuncia da parte del pubblico
ufficiale o di incaricato di pubblico servizio, colpirebbe anche
gli insegnanti e gli operatori sociali;
Giudicando questa disposizione - già pubblicamente condannata
da un gran numero di operatori sanitari - contraria ai principi di
umanità e solidarietà e ai doveri della funzione medica, oltre che
pericolosa per la salute pubblica in quanto, a fronte del rischio
di denuncia per soggiorno irregolare, molti clandestini
sceglierebbero di restare in clandestinità senza curare le proprie
malattie, comprese quelle pericolose e contagiose. La previsione
legislativa risulta inoltre contraria ai diritti umani fondamentali
e in modo particolare a quelli legati alla salute, all'infanzia e
alla maternità;
Ricordando che lo stesso decreto conferisce, inoltre, ai
sindaci la possibilità, previa intesa coi Prefetti, di avvalersi di
forme di collaborazione da parte di associazioni di cittadini non
armati utili a segnalare casi di disagio sociale o che possano
recare pregiudizio alla sicurezza, facoltà, che consente di dare
vita alle "ronde" come forme associative private in funzione di
autotutela da parte della cittadinanza;
Ritenendo oggettivamente pericoloso, anche alla luce di fatti
di violenza già verificatisi nelle scorse settimane, lo svilupparsi
di tali associazioni in relazione alle finalità di ordine politico
che spesso vi sono sottese e ritenendo più opportuno che l'ordine
pubblico sia tutelato in via esclusiva dalle forze dell'ordine cui
occorre fornire adeguata dotazione unità di personale e di
mezzi;
Il Consiglio regionale della Valle d'Aosta
Chiede
al Parlamento italiano di non convertire in legge le norme
sopra richiamate.
F.to: Louvin - Bertin - Cerise Giuseppe - Chatrian - Morelli
Patrizia
Président
- La parole au Conseiller Louvin.
Louvin (VdAV-R)
- Grazie, Presidente. Abbiamo ritenuto
necessario riportare in discussione in aula una tematica che ha già
fatto capolino qualche settimana fa in questa sede, problematica
relativa alla sicurezza, e che è stata oggetto di un rinvio alla
Commissione consiliare, dove si sta sviluppando un approfondimento
in quanto la Commissione stessa e tutti i Consiglieri hanno
ritenuto utile che vi fosse un'adeguata conoscenza e consapevolezza
delle problematiche relative alla sicurezza dei cittadini nei
comuni della Valle d'Aosta, ai necessari presidi che sono o possono
ulteriormente essere attivati. Se riportiamo oggi insieme a questo
tema un altro tema strettamente collegato, perché introdotto quasi
contestualmente nell'ambito delle misure che sono state volute dal
Governo e che sono attualmente in discussione al Parlamento, mi
riferisco a quello relativo all'obbligo di denuncia da parte dei
medici dei pazienti migranti clandestini, è perché riteniamo che vi
siano due livelli distinti di approfondimento e di deliberazione.
Vi è un'interlocuzione con il mondo delle autonomie locali sulla
problematica della sicurezza che è stato sviluppato dal Presidente
della Regione in un recente incontro con i sindaci, che noi stessi
in Commissione abbiamo voluto sotto la direzione del Presidente
della nostra Commissione interrogare e con i quali abbiamo
desiderato confrontarci per conoscerne l'opinione, ma c'è anche un
momento e un livello di decisione e di orientamento politico che
riteniamo giusto esternare, affinché questa comunità continui a
mantenere la sana abitudine di avere una propria consapevolezza e
una propria determinazione in ordine a questioni politiche di
natura generale.
Vorrei scindere le due problematiche ben sapendo che su quella
relativa alla sicurezza continua comunque una discussione e un
approfondimento tecnico in Commissione, ma vorrei tenere distinte
le due problematiche, perché comportano valutazioni diverse e
oltretutto hanno anche preso sul piano parlamentare dei cammini
distinti essendo state inglobate in provvedimenti in discussione in
Parlamento distinti. Mi riferisco in particolare, per quanto
riguarda la questione dei migranti clandestini, al progetto di
legge n. 2180, che lo ha indirizzato verso questa norma, mentre la
problematica della sicurezza è rimasta nel decreto che in questo
momento è in discussione. Fatta questa doverosa precisazione,
perché, a nostro modo di vedere, tali problematiche hanno una
filosofia comune di innalzamento non solo genericamente dei
presidi, ma anche di un certo modo anche problematico per noi di
affrontare le questioni legate alla sicurezza, riteniamo che tali
questioni possano dare luogo ad un pronunciamento congiunto e fare
oggetto di una manifestazione di posizione da parte nostra.
Sulla questione dei migranti clandestini vorrei riassumerne
molto rapidamente, a beneficio anche dei colleghi che non hanno
seguito finora questa problematica, il contenuto perché, come forse
molti sapranno, questa materia è regolata in modo da far sì che in
questo momento sul piano legale il medico non possa in nessun modo
fare luogo ad una segnalazione all'autorità giudiziaria, fatti
salvi i casi in cui sia obbligatorio un referto, qualora venga
interpellato da un clandestino, da un migrante non in regola per
dirla correttamente per una richiesta di trattamento sanitario. In
altri termini, se un migrante non in regola è malato o vittima di
un incidente, chiede comunque un soccorso medico, il sanitario che
tratta tale questione e con lui chi collabora in quella sede è
tenuto a non esporlo ad una denuncia per un motivo molto semplice e
non solo per un motivo di carattere umanitario. È un motivo di
giusta facoltà di accesso ad un trattamento sanitario, alla cura,
per evitare anche che situazioni di grave deterioramento della
salute possano tradursi in momenti di epidemia o in aggravamento
della stessa malattia qualora non si intervenga correttamente. Se
ritengo possibile o addirittura inevitabile che il medico mi
denunci per clandestinità, eviterò accuratamente di farmi curare da
una struttura sanitaria pubblica e in ogni caso esporrò me stesso
ed eventualmente altre persone ai pericoli collegati a questo mio
stato di malattia. Questo è un principio ormai consolidato nel
nostro ordinamento, è il principio che è contenuto nell'articolo 35
del Testo unico sulla disciplina dell'immigrazione e ci riferiamo
ad un "testo unico Turco-Napolitano" prima, poi modificato in
"Bossi-Fini", quindi finora ampiamente condiviso da tutte le parti
politiche. Questo articolo verrebbe fatalmente abrogato e con tale
abrogazione scatterebbe una situazione inquietante: gli operatori
sanitari e gli operatori dell'istruzione addirittura, quindi anche
i maestri, i professori che apprendano che un paziente o un minore
che chiede accesso al diritto all'istruzione, questi operatori
sarebbero obbligati a segnalarne la presenza all'autorità
giudiziaria. Perché questo obbligo? Perché nello stesso
provvedimento di legge in discussione il Governo ha trasformato la
condizione di sanzione amministrativa per l'immigrazione
clandestina in reato e, trattandosi di un reato, il fatto di essere
presente illegalmente nel territorio fa scattare per chi ne è a
conoscenza, anche per il medico quindi, l'obbligo di denuncia.
Tutti sanno che su questo punto le organizzazioni sindacali di
categoria dei sanitari in particolare hanno immediatamente inteso
far sentire la loro voce, si sono espresse in modo molto deciso per
la richiesta di espungere questa norma dal progetto di legge in
discussione chiedendo che venga ripristinata la situazione
precedente. Noi condividiamo questa loro preoccupazione, è anche la
nostra, perché crediamo sia un caposaldo di civiltà anteporre il
diritto alla salute e il diritto all'istruzione rispetto alle
necessità di regolarizzazione della posizione in cui si trova il
cittadino migrante. Questa è la nostra valutazione, questa è la
preoccupazione che ha spinto il nostro gruppo a chiedere al
Consiglio di pronunciarsi in modo netto per la non conversione in
legge di tali norme.
Il secondo aspetto ci richiama ad una discussione che abbiamo
già avuto in quest'aula e che ha portato in Commissione ad
un'interessante discussione e ad un approfondimento che riteniamo
di grande utilità, intanto perché ha portato a conoscenza
direttamente dei Commissari le preoccupazioni delle forze
dell'ordine, di cui si è fatto interprete il Presidente della
Regione quando è stato in Commissione a relazionare, così pure
degli enti locali che si sono espressi, ma ha anche permesso un
confronto aperto su diverse impostazioni che abbiamo sul tema.
Queste valutazioni ci portano ad una richiesta di pronunciamento
che sia scevra da qualsiasi ambiguità su un passaggio di questo
decreto sicurezza, che è attualmente in discussione in Parlamento;
Parlamento cui vorremmo far arrivare una nostra opinione che è di
segno evidentemente contrario. Il decreto attribuisce ai sindaci la
possibilità, in accordo con i prefetti, di avvalersi di forme di
collaborazione da parte di associazioni di cittadini non armati che
siano utili a segnalare casi di disagio sociale o che possano
recare pregiudizio alla sicurezza. Questa formulazione, secondo
alcune interpretazioni, vorrebbe solo dare un manto di legalità,
una copertura formale a ciò che sta già avvenendo in qualche parte
del Paese, dove, sulla spinta di gruppi, di associazioni di chiara
matrice politica, si sta già dando corpo a forme di autodifesa
territoriale che si attivano sotto questa copertura per dare una
sensazione di maggior tutela dell'ordine pubblico. È nostra
convinzione che questo sia un procedimento pericoloso, si sarà
trattato forse di una vicenda marginale, ma non è un caso che nei
primi giorni successivi all'adozione di questo decreto legge le
forze di polizia siano dovute intervenire per sedare dei conflitti
che erano scoppiati fra questi raggruppamenti ed altri
assembramenti di persone ispirate da posizioni politiche di segno
opposto, quindi mettendo alla prova e aggravando ulteriormente
l'onere delle forze dell'ordine. Lo riteniamo pericoloso perché
questa impostazione avvalora l'idea che ci siano parti della
cittadinanza più solerti, più impegnate ed attive nella difesa
dell'ordine pubblico rispetto ad altre, mentre riteniamo che nel
suo complesso questa funzione debba essere primariamente assolta
dagli organi di polizia e, laddove - già lo prevede anche la nostra
legislazione regionale - vi sia la necessità di avvalersi del
concorso di soggetti esterni, questo non avvenga in forma
volontaristica da parte di organizzazioni che nascono allo scopo e
che si connotano con questa finalità, ma che debba semmai nascere
direttamente sotto l'egida dell'ente pubblico per sua volontà e
attraverso organismi che non abbiano alcuna connotazione di tipo
politico. Riteniamo che la politica della sicurezza vada praticata
in modo molto più profondo, quando si dice che deve nascere una
cultura e quindi si deve fare della formazione per la sicurezza un
coinvolgimento attivo della cittadinanza, siamo perfettamente
d'accordo e intendiamo sostenere fino in fondo questa linea; siamo
più preoccupati nel vedere incoraggiate iniziative di carattere
evidentemente estemporaneo, strumentale e soprattutto temiamo molto
una colorazione politica delle funzioni d'ordine, che devono
rimanere di natura generale. Nei giorni scorsi il Presidente della
Regione ha dato vita ad una Consulta per il servizio civile; se
canale vi deve essere da parte di questa nostra comunità -
sottolineo tre volte "se" -, che siano questi i canali che
attiviamo come valdostani per dare maggior spessore all'azione di
contenimento e di sorveglianza, azione che deve passare attraverso
il coinvolgimento della comunità intera in modo trasversale e non
dando una corsia preferenziale o in qualche modo i galloni a chi
autonomamente ritiene di doversi far carico di queste funzioni. Vi
è sempre un primo passo anche in tali vicende, ma sono vicende che
- lo abbiamo già detto e non vogliamo ripeterlo per non dare enfasi
che sarebbe assolutamente strumentale alla questione - contengono
dei germi di alta pericolosità. Per questo abbiamo ritenuto giusto
riaprire tale capitolo, ne facciamo oggetto di condivisione con voi
tutti affinché vi sia un pronunciamento chiaro e netto
sull'inopportunità di quelle che sono state chiamate le cosiddette
"ronde", ma che per noi nella configurazione che possono prendere
in base al decreto legge sulla sicurezza pubblica, il contrasto
alla violenza sessuale e agli atti persecutori possono assumere dei
connotati altamente pericolosi.
Président
- La discussion générale est ouverte.
La parole au Conseiller Zucchi.
Zucchi (PdL)
- Il collega Louvin, al quale va
riconosciuta un'abilità oratoria particolare che gli è propria,
anche a seguito di anni e anni di militanza in questo Consiglio, ha
fatto uso della parola strumentale un paio di volte nel corso del
suo intervento. Credo che di strumentale, se proprio vogliamo usare
questo termine, vi sia la sua mozione, perché come definire
diversamente una mozione che contiene due argomenti che sono
completamente differenti uno dall'altro e che sono in corso di
discussione in questi momenti in Parlamento anche nei contenuti che
ha enunciato il collega Louvin? Questo di fatto vanifica la
preoccupazione da parte dei colleghi proponenti su entrambe le
materie. Sia sul versante della sicurezza, sia sul versante delle
questioni riguardanti i malati, l'obbligo da parte dei medici, i
proponenti sanno bene che è aperto un grande dibattito in queste
ore anche all'interno delle forze politiche. Ho avuto occasione di
essere presente durante il Congresso de Il Popolo della Libertà,
dove nella piena autonomia e libertà di espressione, anche i vari
leader
che si sono pronunciati sull'argomento hanno espresso
delle opinioni anche diverse che determinano le diverse visioni che
avranno modo di esprimersi in Parlamento su queste due materie. Il
Presidente della Camera, Fini, intervenendo sabato sulla
costituzione de Il Popolo della Libertà, ha rimarcato su questi due
punti la necessità che le forze di maggioranza e il Parlamento
nella sua interezza dibattano, approfondiscano tale tema, pertanto
non consideriamo dal punto di vista contenutistico appropriata la
mozione in questo caso presentata, se non per il fatto - e bisogna
dare atto allo stesso collega proponente che nella I Commissione lo
ha anche ammesso - dell'intento che si vuole prefiggere nel
presentare la mozione. L'intento cioè - scevra la mozione dei
contenuti che sono oggetto di discussione in Parlamento - di far
emergere in modo strumentale la posizione di questa maggioranza,
quasi a sottolineare che tutto quello che potrebbe essere sostenuto
da tale Governo o, meglio, non obiettato dal Governo regionale per
quanto attiene i provvedimenti che provengono dalla maggioranza di
governo nazionale è male, mentre è bene il contrario. Credo che la
maggioranza - non sta a me fare l'avvocato difensore della
maggioranza - non sia così sprovveduta da non ritenere lo scopo
della mozione, che è veramente un po' risibile, perché è solo un
tentativo di pesca fuori stagione. Non so se è iniziata la pesca, è
comunque una pesca senza licenza e pretendere di andare a pescare
senza la lenza, prendendo quasi a schiaffoni i pesci..., pensando
che vengano fuori mi sembra pretenzioso.
Credo che sugli argomenti, sui contenuti, come ha ricordato il
collega Louvin, siano dopo le Commissioni che approfondiranno; la I
Commissione analizzerà e approfondirà i problemi della sicurezza,
mi limito al tema che inerisce la mia Commissione, la prima, di cui
faccio parte, così come abbiamo cominciato a fare e che hanno dato
delle risultanze che sono non di poco conto. Un conto è analizzare
le questioni della sicurezza che sono legate al nostro territorio e
che riguardano la nostra Commissione e questo Consiglio, un altro è
cercare di sfruculiare per cercare di mettere un po' di
peperoncino. Si capisce qual è l'intento da parte dei proponenti,
ma credo che questo tentativo verrà respinto per le motivazioni che
ho addotto.
Presidente
- Se non ci sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- La presentazione di questa mozione
risente ed evidenzia un
escamotage
piuttosto pacchiano di
ridiscutere per la seconda volta un tema che, proprio per la
delicatezza dello stesso, era stato presentato alla Commissione
competente. La Commissione sta discutendo del tema relativo alle
ronde e, mentre si sta discutendo di esso, si riporta
all'attenzione del Consiglio in questa mozione il discorso stesso,
per ammissione degli stessi proponenti dicendo che sono due cose
messe assieme, ma che hanno già un percorso separato. La prima
domanda che pongo allora è perché è stato fatto questo
panaché
innaturale in questo momento? Evidentemente per
delle ragioni che non sono per far esprimere nel merito, ma per
cercare di evidenziare qualche difficoltà, cosa che non esiste e,
quando arriveremo a conclusione del discorso sicurezza, potremo
dire tutto quello che pensiamo sulla sicurezza.
Per quanto riguarda il primo punto, le misure relative alla
parte collegata all'intervento dei medici, quindi per quanto
riguarda i medici che sono tenuti alla denuncia dei pazienti
migranti clandestini che si presentano nelle strutture sanitarie,
questo, come ha detto già l'interpellante, ha preso una corsia
diversa, sta per essere riesaminato in termini che devono essere
visti sotto due profili. È stato infatti sottolineato che, a
differenza di prima, il discorso dell'atteggiamento da tenere nei
confronti del clandestino è mutato, oggi il fatto di essere un
clandestino non è casuale o da prendere in considerazione a seconda
dei momenti, ma è reato; se è reato, lo è per tutti i clandestini,
indipendentemente dalla sua questione. A tale punto si inserisce il
discorso umanitario, che giustamente porta i medici a dire: "noi
medici facciamo i medici", non facciamo i rilevatori di
clandestini, nel senso che il medico dice: "ho di fronte una
persona che ha bisogno di cure, io intervengo", che poi questo sia
in una posizione diversa... qualcun altro rileva il fatto che
nell'evidenziare le generalità risulta che questo non ha una
posizione nel nostro Paese che sia regolarizzata. Ecco perché da
quando la clandestinità è reato, c'è questa difficoltà di
rappresentare nel modo giusto l'atteggiamento del medico, che deve
fare il medico, quindi deve curare e, quando la persona arriva al
pronto soccorso, lui interviene indipendentemente dal fatto che sia
clandestino o no, ma nel contempo non si può ignorare che se uno è
clandestino, bene o male tale tipo di atteggiamento o di presenza
non regolare va segnalata, perché questo è un obbligo per tutti,
quindi ci sono delle regole che, finché non vengono cambiate, vanno
rispettate. Questo per quanto riguarda, perché si è fatto anche il
distinguo, il momento di emergenza sanitaria, ossia il pronto
soccorso, laddove curano e poi guardano i documenti per arrivare
alla possibilità di individuare il soggetto interessato. Diversa è
invece la frequentazione ambulatoriale o come veniva spiegato sotto
il profilo dell'esigenza di andare a dire che il soggetto, che
avrebbe bisogno di cure, non va in ambulatorio perché, siccome è
clandestino, se va in ambulatorio e presenta i dati, potrebbe
esserci questo controllo e viene fuori che la persona non ha una
posizione regolare, perché la posizione regolare non è solo legata
al fatto della persona che non ha seguito certe regole e la prima
domanda che ci si pone è perché certe persone non hanno seguito
queste regole. Possono esserci fra i clandestini dei fior di
galantuomini, ma possono esserci anche persone per le quali non si
è arrivati ad una regolarizzazione. Per tutte queste ragioni oggi
c'è una riflessione attenta su tale tema, per cui noi non possiamo
che condividere il fatto che l'aspetto umanitario deve essere
privilegiato, quindi comprendiamo la situazione dei medici, ma
questo non ci autorizza oggi a trovare le soluzioni per uscire
dall'altro tema, che il clandestino oggi deve essere trattato come
un clandestino. Non c'è una via d'uscita ad oggi ed ecco la
meditazione che è in atto per riuscire a ricucire questa situazione
che oggettivamente crea non poche perplessità. Il fatto di aver
voluto nella mozione abbinare questi due soggetti: uno in fase di
approfondimento con l'altro che ha invece una determinazione chiara
mette ancora più in difficoltà il tutto nel momento in cui chiede
al Parlamento di condividere le norme. Quali sono le norme? Qui si
parla di uno e dell'altro? Noi allora diciamo che, per quanto
riguarda la prima parte, sicuramente siamo dell'idea che un
ripensamento vada fatto e che la soluzione deve essere trovata a
livello legislativo nazionale, perché quella è la sede. Pensiamo
che il medico debba fare il medico e, per quanto riguarda la
regolarizzazione o l'eventuale denuncia, non spetti al medico, ma a
chi controlla i dati e deve fare in modo che la legge sia
rispettata da tutti. Per l'altro verso, ripeto, mentre si sta
facendo una discussione in Commissione, ci sembra perlomeno
paradossale che qui sia stata di nuovo fatta tutta l'illustrazione
del perché le ronde... per carità, si è voluto fare in modo
surrettizio e ne prendiamo atto, ma noi riteniamo di fare una
distinzione netta fra questi due aspetti, perché uno è in fase di
approfondimento, e non voglio entrare nel merito perché
l'approfondimento verrà fatto e ci permetterà di entrare in un
sistema, che è quello della sicurezza e che in Commissione viene
approfondito prendendo in considerazione una serie di aspetti e
quindi andrà fatta una riflessione più attenta sulla sicurezza. Per
quanto riguarda il primo punto, riteniamo che questo non possa
essere oggi giudicato perché in fase di approfondimento,
condividendo il fatto che il medico debba fare il medico e non
debba fare un'attività di denuncia come viene chiesto. La cosa più
corretta sarebbe che questa mozione venisse ritirata perché non è
possibile fare una valutazione quando mancano dei riferimenti
puntuali sul tema. Sul primo abbiamo detto qual è la nostra
considerazione, c'è il riferimento al reato di clandestinità che
non può essere sottaciuto, quindi le norme portano a creare questa
difficoltà. Il secondo aspetto è in discussione, quindi ci sembra
improprio che venga chiesto di votare una mozione di questo tipo,
se si insiste a mantenerla, per le considerazioni fatte ci
asterremo sulla mozione.
Président
- La parole au Conseiller Donzel, pour
déclaration de vote.
Donzel (PD)
- L'argomento è più che mai attuale, ma tengo
a precisare che meglio di quanto potrebbe fare il gruppo del
Partito Democratico, su questo tema si stanno battendo a livello
nazionale i nostri rappresentanti e devo dire con molta efficacia,
visto che sono riusciti a convincere parte della maggioranza a fare
marcia indietro su certi provvedimenti. Per quanto riguarda la
questione delle cure mediche, ci pare assolutamente evidente la
necessità di garantire l'assistenza medica a chiunque, è un
principio umanitario imprescindibile e su questo siamo convinti che
ci sarà uno sforzo vero in Parlamento affinché si vada in quella
direzione, per questo non mi dilungo su tale punto. Sull'altro
punto che riguarda la questione della sicurezza, come Partito
Democratico abbiamo preso impegno di discuterla all'interno della
Commissione. In quella sede mi sembra che un grosso passo avanti
anche in questa regione sia stato fatto, in quanto sono state
rigettate le istanze più demagogiche e populiste e spero che si
cammini nella direzione che è richiesta da tutti i sindacati di
polizia, che hanno manifestato lunedì, eccetto gli autonomi. CGIL,
CISL e UGL hanno manifestato davanti al Viminale per protestare
contro i tagli del Governo alla sicurezza, che riducono
ulteriormente le risorse per le forze di polizia. Credo che la I
Commissione stia svolgendo un lavoro che va nell'indirizzo di
trovare sul territorio la possibilità di rispondere a queste misure
e in questo senso c'è un certo imbarazzo da parte nostra a trovare
nella mozione una parte che assolutamente condividiamo e che siamo
sicuri anche a livello nazionale verrà cambiata e una parte che
stiamo discutendo in Commissione, dove abbiamo preso l'impegno di
continuare a discuterla. Pertanto essendo chiara la posizione su
entrambi i punti del nostro gruppo, riteniamo non esserci le
condizioni tecniche per votare la mozione e ci asterremo.
Président
- La parole au Conseiller Louvin.
Louvin (VdAV-R)
- È curioso come questo tema provochi a
vari livelli delle reazioni di silenzio, la stampa aveva indicato
come assordante il silenzio che era calato nell'Associazione dei
sindaci sul tema delle ronde e mi pare che anche da parte delle
forze politiche presenti in Consiglio, in particolare le forze di
opposizione, vi sia una certa afonia. Questo è forse dovuto alla
natura surrettizia di queste iniziative, non adeguata; tutto è
opinabile, colleghi, ma dopo le lodi che ha voluto tessere stamani
il Presidente Cerise dell'operato, dell'alacre impegno di tutta
l'Assemblea, ci sembra che il fatto di esprimersi politicamente
rientri nei doveri di tale Assemblea, anche laddove queste
tematiche siano di primaria competenza di un Parlamento nazionale,
perché la comunità valdostana - lo abbiamo detto, ma lo ripeteremo
anche in futuro - non deve privarsi del diritto-dovere di esprimere
in quest'aula un suo orientamento, di misurare le posizioni della
politica su temi di grande spessore. Li abbiamo accomunati, per noi
c'è un denominatore comune molto preciso, che si riporta ad un
problema di fondo che tutti siamo coscienti essere centrale nella
decisione politica all'interno di questo Paese, che è il tema della
migrazione, è il tema anche di una criminalità in parte indotta e
forse anche amplificata in questi ultimi tempi a livello di media,
che costantemente porta ad accrescere un allarme sociale, una
preoccupazione e di riflesso la politica ad innalzare barriere.
Siccome di barriere ce n'è bisogno, ma devono essere delle barriere
compatibili con i principi fondamentali di tutela persona umana e
con la necessità di avere delle istituzioni attente, che non
deleghino a parti private la gestione della loro sicurezza,
riteniamo doveroso su entrambe le questioni che vi sia una
posizione. Chiederemo al Presidente del Consiglio la cortesia,
nell'interesse anche dei colleghi che lo ritengano eventualmente,
di disporre una votazione per punti della mozione, scindendo le due
questioni, perché sono questioni che possono dare adito a
valutazioni diverse ed è giusto che ciascuno le espliciti nel modo
ritenuto più opportuno, fatto salvo da parte degli uffici della
Presidenza del Consiglio della competenza a rimaneggiare sotto il
profilo formale l'esito della mozione.
Per quanto riguarda la questione dell'obbligo di denuncia dei
clandestini, Presidente, chi non sottoscrive l'indicazione che il
medico deve fare il medico? Lei ha detto una cosa che anche fuori
da quest'aula faccia l'unanimità, è qualcosa di tautologico e di
assolutamente evidente. È altrettanto evidente che si deve dire al
medico se deve fare due righe di denuncia all'autorità giudiziaria
quando mette mano a pinze e garze per curare un clandestino oppure
no, non lo possiamo lasciare nel dubbio o nell'equivoco sul fatto
se scatta o non scatta un 361 del Codice penale. È una questione di
assoluta priorità far sì che lo si sappia, perché il migrante in
condizioni di clandestinità non si presenta più dal medico, non va
più a cercare un presidio medico ed è fonte di pericolo all'interno
della nostra comunità per sé stesso e per gli altri. Riteniamo
questo un problema che non deve essere demandato solo ad una
riflessione attenta da parte del Parlamento, ma deve essere oggetto
di una pronuncia da parte nostra. Che i medici dell'Ospedale di
Aosta lancino un appello sulla questione alla comunità valdostana e
indirettamente anche a noi, fa sì che abbiamo un obbligo morale di
pronunciarci; abbiamo ritenuto di doverci fare carico di introdurlo
in questa Assemblea. A noi pare necessario che si dia al Parlamento
la nostra voce e si dica: "Signori, l'equilibrio difficile,
complesso, ma stabile che è stato raggiunto su questo tema
attraverso la "Turco Napolitano" prima e la "Bossi Fini" dopo per
noi deve rimanere consolidato". Questo famoso quinto comma
dell'articolo 35 per cui l'accesso alle strutture sanitarie da
parte dello straniero non in regola con le norme sul soggiorno non
può comportare alcun tipo di segnalazione all'autorità, salvo i
casi in cui sia obbligatorio un referto qualora ci siano altri
crimini che stanno dietro soprattutto alla necessità di epidemia a
parità di condizioni con il cittadino italiano; questo è un
equilibrio delicato che si è consolidato nella legislazione e che
va perfettamente mantenuto.
Punto secondo: abbiamo preso atto che non si vuole aprire una
discussione politica su questo tema, si preferisce mantenere la
discussione sul canale della stampa attraverso iniziative
annunciate o altri veicoli di informazione; questo a noi non pare
opportuno alla luce del fatto che si dice voler mantenere in
quest'aula il baricentro della discussione ed è un peccato, ma non
per ragioni strumentali, sarebbe veramente meschinello se
perseguissimo solo questi obiettivi, lo troverei veramente di basso
profilo. Nel momento in cui i sindaci stessi, con un garbatissimo
no comment
manifestano la loro disapprovazione per questa
impostazione, nel momento in cui le forze di polizia in modo
maggioritario e anche apertamente manifestato chiedono che vi siano
diverse soluzioni sul problema e non ci si affidi a questo
orientamento, a questo punto abbiamo o non abbiamo il dovere di
dire la nostra? Si dice: "è meglio rimandare in Commissione,
studiare, approfondire, discutere...", eccetera; fra pochi giorni
scadono i termini di conversione di questo decreto e si saprà, come
già emerge dalla Commissione, se questa norma delle ronde diventa a
tutti gli effetti una legge definitiva. A nostro modo di vedere
bisogna far sapere che siamo in disaccordo, noi lo siamo
radicalmente, non ci interessano momenti di approfondimento che
siano solo tesi a prendere tempo rispetto ad un'esplicitazione di
un pensiero, di un'opinione che a nostro avviso deve trovare corpo
in quest'aula. Chiediamo quindi che sia messa in discussione e
facciamo appello al Presidente affinché disponga queste votazioni
in termini separati, palesi, ciascuna forza politica dica se è
d'accordo o non è d'accordo su tali due questioni, dopodiché
l'opinione pubblica ne potrà trarre le proprie legittime
conclusioni.
Presidente
- Grazie, collega Louvin, sono affascinato
dalla sua illustrazione, lei mi ha quasi convinto. Premetto che
continuo a tessere le lodi di questo Consiglio, anche perché vorrei
fare un lavoro utile, ma non ho capito come posso mettere in
votazione un dispositivo che è enunciato in una sola frase, perché
si dice:
"chiede al Parlamento italiano di non convertire in
legge le norme sopra richiamate..."
Louvin
(fuori microfono)
- ... se ne approva solo
una e diventerà la norma...
Presidente
- ... lei mi ha fatto una proposta e voglio
capire bene, perché o mi si propone qualcosa di diverso, altrimenti
cosa metto in votazione? Ci troviamo di fronte ad una mozione che
ha una premessa, sulla quale non mi risulta si sia mai votato e c'è
un dispositivo che chiede di... allora se non mi si dà una formula
alternativa, cosa posso mettere in votazione?
"Chiede al
Parlamento italiano di non convertire in legge..."
, ma scusate
o emendiamo questo dispositivo... lei ha fatto il Presidente di
questa Assemblea come me, guardi che la discussione generale è
chiusa, siamo in fase di dichiarazione di voto, quindi la proposta
di per sé non è più emendabile...
Louvin
(fuori microfono)
- ... non abbiamo chiesto
di emendare, abbiamo chiesto di fare l'adeguamento testuale, la
cosiddetta "correzione formale"...
Presidente
- ... no, guardi, lei non sta chiedendo...
scusi, se mi propone di sottoporre a votazione diversa, vuol dire
che non è più una correzione formale, ma è sostanziale! Secondo me,
la mozione a questo punto resta quella che è, non può essere
cambiata.
La parola al Consigliere La Torre.
La Torre (FA)
- Grazie, Presidente. Cercherò di
sdrammatizzare e quindi, caro collega Louvin, "sei bello come una
femmina" diceva il dott. Soria al suo servitore clandestino che
lavorava da lui e sperava tanto di essere messo in regola; questo a
significare che le leggi ci sono e devono essere applicate e il
fatto che molte volte non siano applicate fa sì che tante persone,
tanti clandestini vivano in uno stato di sottomissione. Credo che
oggi il fatto di mettere in condizione i clandestini di essere
evidenziati, quindi segnalati, se volete denunciati, sia un modo di
rispettare la loro dignità, ossia di farli uscire da quella
condizione di sottomissione in cui tante persone li vogliono per
poterli sfruttare. La clandestinità non è un modo di vivere e anche
il medico, che rispetto, infatti non entro nella discussione perché
sostengo quanto ha detto il Presidente, che ci sono discussioni in
corso in Parlamento ed è giusto attendere il dibattito, penso che
anche il medico si dovrebbe porre la questione della dignità di
questi clandestini, che non possono essere considerati delle
persone senza volto, né nome, perché sono persone che devono avere
un nome, un indirizzo e una vita che gli venga riconosciuta. Non
possono essere dei
desaparecidos
della civiltà, ma
questa è una discussione che poi affronteremo più avanti e questo
per quanto riguarda il primo punto.
Per quel che riguarda il secondo punto, personalmente, ma sono
di nuovo sulla posizione espressa dal Presidente, la lascerò da
solo a chiedere al Parlamento di non convertire questo in legge per
i motivi che sono stati detti. Sicuramente perché il dibattito è in
corso e legittime sono tutte le posizioni, rispetto la sua idea,
credo che debba essere rispettata anche la mia, è un'idea che in
questo momento è un decreto in discussione in Parlamento, quindi è
un'idea del Consiglio dei ministri ed è un'idea che ha uno
spessore, un significato che non vuole essere né quello
strumentale, né quello che vuole banalizzare con il termine "ronde"
una sicurezza partecipata, il che vuol dire rendere i cittadini
responsabili o, meglio, io ho definito meno indifferenti rispetto a
quello che accade intorno a loro. Dobbiamo rompere il muro
dell'indifferenza sull'insicurezza proprio perché tutti si sentono
responsabili di una civiltà comune che deve essere condivisa anche
nel darsi sicurezza l'un l'altro, questi però sono modi di vedere
che sicuramente faranno parte del dibattito e su cui oggi non
entrerò. Ritengo quindi che noi le nostre posizioni abbiamo avuto
modo di esprimerle sui giornali come è giusto che fosse, avremo
modo di parlarne ancora all'interno della maggioranza come deve
avvenire, attraverso anche delle proposte legislative che io e il
collega Salzone faremo, sull'onda delle proposte che sono state
fatte non adesso, ma già da molti anni da altre Regioni, nel 2002
in Lombardia, dove c'è una legge che regola queste cose, nel
Veneto, in Abruzzo, nel Molise ci sono leggi che ormai da 5-6 anni
regolano un indirizzo, un percorso di sostegno del territorio,
delle comunità e dei sindaci. Sono degli strumenti che si vogliono
dare ai sindaci, una facoltà in più, dei soldi, dei denari che
spesso possono servire ai sindaci per organizzare meglio la loro
polizia locale, che possono servire per organizzare l'aspetto
tecnologico per un volontariato legittimo, un volontariato che deve
essere normato.
L'unica cosa che posso dire che condivido, ma non è sufficiente
perché sostenga la mozione, quindi mi asterrò, come è stato
preannunciato dal Presidente, è questo riconoscimento alle Forze
dell'ordine pubblico, ai Carabinieri e alla Polizia che operano e
che molte volte lo fanno anche in regime di difficoltà. Cos'è che
invece non possiamo accettare ed è il motivo per cui ho alzato la
voce su questo argomento? È che si dica che il problema della
sicurezza non c'è, perché ogni volta che sentirà dire che il
problema della sicurezza non c'è, alzerò la voce perché il problema
della sicurezza c'è, la gente lo percepisce, ci sono dei problemi
reali legati alla sicurezza che tenderanno ad aumentare. Siccome le
crisi bisognerebbe sempre prevenirle e non rincorrerle e ne abbiamo
vissuta una economica e la stiamo rincorrendo, ma molte volte le
cose si possono prevenire, la sicurezza è uno di quei temi su cui
dibattendo, incontrandosi, parlando, potremo con le sue posizioni,
che rispetto - spero che lei rispetti anche le mie -, e con le mie,
che sono molto chiare, spero dare un contributo sulla sicurezza.
Per quel che mi riguarda (e penso anche la maggioranza a sentire le
parole del Presidente) mi asterrò sulla sua mozione.
Presidente
- La parola al Consigliere Lattanzi.
Lattanzi (PdL)
- Grazie, Presidente. La mozione ha il
pregio di aprire un dibattito importante, mi permetto di dire,
cercando di stemperare la tensione del dibattito, che parlare di
sicurezza al Consigliere La Torre è come dire al Consigliere
Lattanzi che la borsa non salirà mai. È evidente che quando si dirà
che la borsa non salirà mai, il Consigliere Lattanzi alzerà la voce
tanto quanto farà il Consigliere La Torre quando si parlerà di
sicurezza. Spero che mi passiate la battuta. Vede, Presidente
Louvin, gli argomenti che lei ha voluto trattare con questo
strumento della mozione, ma soprattutto con un'impegnativa così
sintetica, ci mettono di fronte ad un problema di forma e di
sostanza e lei lo ha capito perfettamente, forse lo ha capito nel
momento in cui ha voluto portare questi due argomenti
all'attenzione dell'aula.
Forse proprio nel momento in cui abbiamo cominciato a parlare,
si è reso conto che lo strumento non era adeguato, al di là di
quello che poi è stato il rilievo del Presidente che considero
corretto, che non si può disgiungere la votazione su argomenti
diversi quando lo strumento è questo. Io dico purtroppo, perché non
mi sarei sottratto anche alla votazione separata; a mio avviso
questo strumento non è adatto né ad affrontare tale dibattito, né
ad esprimere una posizione politica che voglio darle merito, penso
che ci conosciamo abbastanza per rispettarci sotto questo aspetto.
Ho capito le vostre posizioni sia sul tema della questione degli
extracomunitari purtroppo clandestini che si presentano al pronto
soccorso, sia dei medici, che è un tema di una delicatezza così
grande che il mio collega ricordava che anche ne Il Popolo della
Libertà il dibattito è ancora tutto aperto al punto che il
Governo... che aveva inizialmente fatte proprie una serie di
esigenze che sapete perfettamente arrivano da alcune parti del
Paese, nel quale gli extracomunitari clandestini si presentano con
le malattie più svariate e beneficiano di una serie di servizi,
solo per dire quanto sia profondo questo argomento, pesando sulla
sanità nazionale, al contrario di molte persone italiane,
cittadini, che anche in ristrettezze economiche i ticket li devono
pagare, le tasse le devono pagare per tenere in piedi il sistema...
Sappiamo perfettamente che su questo tema si rivoltano sensibilità
di tipo umano e quindi la priorità della persona, che il Presidente
Fini ha voluto ribadire viene prima di alcuni elementi come quello
della sicurezza, ma implicano anche l'assunzione di responsabilità
da parte di chi ha la responsabilità delle risorse pubbliche, che
deve accollare al sistema sanitario nazionale migliaia di cittadini
non cittadini, quindi di clandestini e sono d'accordo con il
collega La Torre che la clandestinità non può essere un modo di
vivere in questo Paese, può esserlo in altri Paesi, ma non in
questo, non in un Paese civile e quindi comporta una serie di
implicazioni nei bilanci, di ingiustizie sociali nei confronti di
Italiani che pagano le tasse con le loro pensioni e non hanno i
soldi per andare a farsi una TAC o una cura perché le risorse non
bastano, perché l'8% della popolazione clandestina pesa... ci sono
una serie di implicazioni che non si possono affrontare con questa
risoluzione. Lo ha capito anche il "Governo Berlusconi", che ha
dovuto rimettere al Parlamento le decisioni su una posizione che
comunque lo Stato italiano ha il dovere di assumere, sia nella
questione dei cittadini non cittadini, quindi dei clandestini per
quanto riguarda le prestazioni sanitarie, sia sull'altro aspetto
che nasce da esigenze di alcune zone del Paese al nord come al sud,
al nord in particolare dove le ronde non sono nate per fare
un'allegra bicchierata al bar, ma per l'esigenza di affiancare le
Forze dell'ordine, che per questioni di bilancio lo Stato non può
ampliare. E qui torniamo al quel famoso 43% delle tasse, che è la
più alta percentuale d'Europa, ma non ci permette di pagare tutto e
tutti e che vede nascere l'esigenza di associazioni di cittadini
che sono già nate, ma sono da regolamentare! Nel primo caso degli
extracomunitari clandestini quindi lei mi dice giustamente che c'è
l'obbligatorietà della denuncia e lei sa che oggi per effetto di
emendamenti e di dibattito politico a livello parlamentare stanno
lavorando anche i colleghi del PD, compresi gli Onorevoli Nicco e
Fosson, per fare in modo che la clandestinità venga gestita al
meglio.
Sul secondo caso si parla di facoltà e sulla facoltà della
regolamentazione delle ronde, sulla possibilità di avvalersi da
parte dei prefetti delle ronde, il dibattito è aperto, perché è una
possibilità e non un obbligo, ma c'è la necessità di regolamentare
associazioni ormai fatte di centinaia di volontari che al nord e al
sud cercano di proteggere le loro vite da assassini spregiudicati,
a volte non extracomunitari, ma comunitari clandestini, che entrano
nelle case e sgozzano le persone per 200 euro! Noi non possiamo
comprendere quel disagio perché non lo viviamo ancora e spero non
lo vivremo mai, ma se andate a Rozzano, o a Segrate, o a Treviso,
il sentimento di paura giustifica che alcune persone di notte
mettono una giacca rifrangente e si mettono sul territorio per
disincentivare questi atti. Non stiamo parlando di fascistelli con
i manganelli che si divertono: stiamo parlando di gente di 50-60
anni con le famiglie preoccupati non solo di perdere i loro averi,
ma di perdere la vita; su questo sono nate quelle cose e quelle
cose esistono e resisteranno che noi le regolamentiamo o meno! Il
Parlamento ha dovuto affrontare un problema, ci sono centinaia di
persone che sono organizzate in associazioni e che stanno
pattugliando il territorio senza alcuna regolamentazione né di cosa
devono, né di cosa possono fare, in totale disgiungimento da un
controllo e in un Paese civile questo non può succedere. Su tali
temi il Governo ha presentato una proposta che il Parlamento sta
discutendo, è già stata modificata, cambierà ancora, ma questo
Parlamento ha il dovere di legiferare. Se voi scrivete con una sola
riga: "il Parlamento non converta quel decreto in legge" vuol dire
che non lo converte neanche se modificato e questo non lo possiamo
accettare, perché da cittadini italiani e valdostani responsabili
abbiamo il dovere che quella legge venga emendata e approvata,
affinché si abbia una linea chiara di comportamento nei confronti
degli extracomunitari e comunitari clandestini quando si presentano
alle strutture sanitarie. È un tema delicatissimo, che non si può
risolvere, mi permetta, collega Louvin, con una riga dicendo: "il
Parlamento non approvi", non esiste, là stanno lavorando 700
persone! Lei vuol dire che dobbiamo far sentire la nostra voce? Lo
abbiamo fatto, abbiamo due Parlamentari: uno ha presentato un
emendamento che è stato accettato e l'altro spero che faccia la sua
parte. Sono lì a rappresentare la comunità valdostana, decidetevi:
o la rappresentano o non la rappresentano! Se la rappresentano,
credo che loro sappiano cosa devono fare sia per quanto riguarda la
questione degli extracomunitari e comunitari clandestini, sia per
quanto riguarda quella delle ronde.
La questione delle ronde, se smettiamo di banalizzarla e andiamo
a fare un giro in Lombardia, in Veneto e nella periferia di Torino,
forse ci rendiamo conto di cosa stiamo parlando. La parola "ronda"
è, secondo me, inadatta, giornalisticamente corretta, ma
politicamente inadatta, non si parla di ronde, si parla di padri di
famiglia che devono uscire la notte e dormire, invece che 7 ore, 5
ore, perché le loro vite sono in pericolo. Le regolamentiamo o no
queste cose? Facciamo in modo che si coordino con i Prefetti e con
le Forze dell'ordine o no? Oppure diciamo populisticamente: "quello
lo devono fare i poliziotti...", non ce la farà mai nessun esercito
al mondo! Se poi dovessimo aumentare i poliziotti nelle strade,
direste che stiamo militarizzando le zone! Decidetevi! Una
regolamentazione di libere associazioni di cittadini la dobbiamo
fare. Credo che, pur riconoscendo la lealtà di tale iniziativa
sotto l'aspetto politico, la passione, la voglia con cui volete
dire la vostra su questa cosa, lo strumento sia formalmente e
sostanzialmente sbagliato e su tale strumento non ci possiamo
esprimere e quindi ci asterremo.
Président
- La parole au Conseiller Salzone.
Salzone (SA-UdC-VdA)
- Grazie, Presidente. Il problema di
queste iniziative da parte dell'opposizione è cercare di capire
fino a che punto sono strumentali, perché, come è stato detto da
altri, posta in questa maniera la mozione mi pare provocatoria dal
punto di vista della discussione.
Tengo a precisare una cosa: se il Governo modificherà questa
norma, mi riferisco a quella della funzione del medico che deve
assistere o meno i clandestini, noi ne abbiamo parlato, siamo
d'accordo, ma, posta in questi termini la mozione - ripeto: in
termini provocatori -, mi pare che non si raggiunga il buon senso.
Voglio dire che sarebbe bene aspettare il dibattito, oppure farlo
noi nelle sedi opportune per capire quali sono i dubbi che ci
possono sorgere rispetto ad un problema posto in questi termini che
considero superficiale. Perché se sono d'accordo in linea di
principio rispetto alla tutela della salute di chiunque,
clandestini o no, è pur vero che qualche dubbio me lo sono posto.
Cosa vuol dire "non denunciare i clandestini"?, che, come è stato
detto in modo chiaro, è un reato? Diciamo allora al medico di non
denunciare il clandestino chiunque esso sia?, possiamo fare
l'esempio, vogliamo estremizzare?, il terrorista che deve farsi
medicare non deve essere denunciato? Facciamo una disparità fra
cittadini italiani e stranieri? Non lo so, sono dubbi che mi pongo.
Credo allora che valga la pena discutere in modo serio questo tipo
di discorso: bisogna per forza fare delle distinzioni e trovare un
sistema... per non dire che... i medici non devono denunciare i
clandestini quando la clandestinità, come è stato detto, è un
reato. Ci sono una serie di dubbi che eventualmente anche i
giuristi devono risolverci per darci la possibilità di esprimerci
in modo serio. Su questo fatto, ripeto, avremmo anche potuto
decidere di votare tale parte della mozione, rimanendo con tutti i
nostri dubbi e senza avere sul piatto le risposte di cui ho detto
in modo molto sintetico in questo momento, ma sono sicuro che ci
sono argomenti che possono essere approfonditi in una maniera
diversa, in modo più serio.
Per quanto riguarda l'altra parte, qui mi riferisco alla
strumentalità della mozione, Presidente Louvin, mi pare che avavamo
raggiunto un accordo che, sulla base della risoluzione da voi
proposta e rinviata in I Commissione, avremmo discusso in quella
sede, per sviscerare in modo serio tutti i dubbi esistenti, per non
dover sempre rispondere solo con
slogan
, che a volte sono,
per motivi giornalistici, strumentalizzati. Quella è la sede per
poter dare delle risposte e poi venire in aula e fare un dibattito
sereno. Se questi erano gli accordi, è evidente che non possiamo
oggi aprire un dibattito su un tema del quale ormai è da diverso
tempo che stiamo parlando e abbiamo anche voglia di sviscerare
tutte le cose che abbiamo in testa. Per dirla in un modo semplice,
questa volta lei non mi ha convinto per niente sulla seconda parte
della mozione, esattamente quando parliamo in modo dispregiativo di
quei cittadini che sarebbero disponibili a dare una mano per
aiutare le Forze dell'ordine e che voi come molti altri
identificate in un concetto che definite volgarmente ronde. Capisco
che è più facile intendersi forse, ma è molto diverso l'aspetto di
come si pone tale questione. Dicevo che non mi ha convinto su
questo argomento, mi ha convinto molto di più il suo collega
Chatrian, che su questo concetto ha espresso un parere che mi trova
concorde, ossia, cito da un giornale, quando il Vicepresidente
Chatrian dice:
"potranno essere..."
- si riferisce ai
cittadini -
"... coinvolti soprattutto per segnalare alle Forze
dell'ordine che nella vicenda manterranno il loro ruolo
primario"
. È una concezione che, come diceva il Consigliere
Lattanzi, anche se in modo diverso, è quella che cerchiamo di
esternare anche noi. Anche su questo fatto avremo l'occasione di
discutere meglio, essere più precisi e soprattutto dare risposte
più serie ad un problema che rischia di aggravarsi anche da
noi.
Président
- La parole au Conseiller Caveri.
Caveri (UV)
- Grazie, Presidente. Credo, a nome
dell'Union Valdôtaine, che non si possa che essere d'accordo con
quella misura e quell'equilibrio che ha portato il Presidente della
Regione ad esprimersi in quest'aula, facendo una cronistoria a cui
brevemente vorrei rifarmi per argomenti quali quelli che stiamo
discutendo, che sono molto seri, sui quali esiste una vigilanza e
un'attenzione da parte dell'opinione pubblica e certamente in un
voto di astensione confluiscono anche idee e modi di pensare,
atteggiamenti che possono avere anche sui singoli punti delle
differenze. Pur tuttavia, credo sia bene ricordare perché siamo
arrivati a questa discussione e il contesto all'interno del quale
ci dobbiamo muovere in quanto Consiglio regionale; quindi, da una
parte, la legittimità di espressioni politiche, ma, dall'altra,
come ha ricordato in apertura stamani il Presidente Cerise, quel
ruolo di legislatori che ci è proprio nell'ambito delle materie che
ci sono assegnate dallo Statuto di autonomia.
Era già stata presentata in quest'aula una risoluzione che
andava a toccare la questione delle ronde e la richiesta che era
stata fatta era quella di poterne discutere con serenità
nell'ambito della I Commissione. Il collega Zucchi ha ricordato
come questo sia avvenuto in maniera assai positiva, perché abbiamo
avviato una discussione che ha portato non solo un confronto
approfondito con il Presidente della Regione anche nelle funzioni
prefettizie, che, come ho detto la scorsa volta in aula, vanno
tenute opportunamente separate, perché nelle funzioni prefettizie
il Presidente della Regione risponde al Governo nazionale e non al
Consiglio regionale, quindi bisogna essere, come dimostrato anche
dalla storia della funzione prefettizia, molto cauti. Avevamo
discusso anche con i sindaci di tali argomenti, anche questo è un
risultato molto interessante: penso alle dichiarazioni del
Presidente della Comunità montana Mont Rose, Ilo Chanoux, quando ha
ricordato come in bassa Valle persistano dei problemi di chiamare
attraverso il telefono i centralini, perché ancora purtroppo in
determinate circostanze, in assenza, Presidente, purtroppo del
numero unico previsto dall'Unione Europea, il "112", risponde in
alcuni casi ancora Ivrea. È un tema interessante che potrà essere
sviluppato. Il collega Louvin e il suo gruppo avevano aderito a
questa idea di avere sul tema delle ronde, (anche se il "tema
ronde" fa un po' sorridere, perché ci riporta tutti all'infanzia
quando Aosta era una città alpina e c'erano tre energumeni che si
aggiravano per i bar della città e facevano la ronda alla ricerca
dei militari di leva che facevano i birichini per le città...), ma
in realtà avevamo deciso di affrontare una discussione che in
Commissione è stata molto interessante, perché ha riguardato la
polizia locale, la legge che abbiamo in vigore e che prevede fra
l'altro una forte componente di aiuto nel comparto della sicurezza
da parte delle associazioni di volontariato. È un tema molto
importante, sul quale avremo come legislatori la possibilità di
tornare. Il gruppo del collega Louvin ha invece deciso di
accelerare riproponendo in aula per un voto politico, come è stato
detto, il tema delle ronde in un momento nel quale non sappiamo
ancora come questo decreto-legge verrà convertito in legge. Ha
aggiunto un altro tema molto importante nella discussione politica,
sul quale forse le sensibilità non sono del tutto uguali, che è la
questione della denuncia da parte dei medici dei clandestini.
Questo è un tema molto delicato, abbiamo visto che l'Ordine dei
medici si è espresso un po' dappertutto, si sono espressi i
colleghi: da un lato, esiste il problema di perseguire la
clandestinità e, dall'altro, esiste un diritto costituzionale, il
diritto alla salute e anche il rischio che, avendo un atteggiamento
nerboruto, come è avvenuto nelle statistiche, si allontanino una
serie di persone dal mondo della sanità, innescando dei rischi che
esistono. Ecco perché nel voto di astensione confluiscono molte
questioni interessanti sulle quali avremo la possibilità di
esprimerci nel prosieguo, soprattutto quando conosceremo le norme
definitive. Nel caso particolare delle ronde, ma anche nel caso dei
medici, che in questo momento mi sembra essere stato stralciato in
una discussione che ha assunto una caratteristica autonoma rispetto
al complesso del decreto... è chiaro che sulla questione delle
ronde oggi è difficile discutere quando si sa che il decreto
ministeriale applicativo sarà il cuore del provvedimento e che
andrà al di là di quello che è scritto nell'articolo 6. Questi sono
argomenti sui quali avremo modo di tornare anche nella discussione
più pacata e meno politicizzata e meno in favore di telecamere o in
favore di una discussione che serve anche a posizionarsi rispetto
ad uno scacchiere politico che non è indifferente in questo momento
in vista delle elezione europee. Mi sembra che la discussione che
abbiamo fatto abbia consentito di esprimere diversi punti di vista,
che mirano alla fine - penso alla questione sulla quale immagino
siamo tutti d'accordo, che è il progetto della videosorveglianza
della nostra Regione - a fare in modo che il cittadino percepisca
elementi di tranquillità e sicurezza, perché talvolta non sono solo
le statistiche a dare la percezione della sicurezza, ma sono anche
i pensieri, la psicologia, i timori e questo in una popolazione in
evidente invecchiamento qual è la popolazione valdostana e in un
contesto sociale nel quale l'immigrazione continua a crescere,
certamente sono degli elementi che porteranno a vive discussioni,
perché questa è anche la costruzione della società valdostana del
futuro.
Presidente
- La parola al Consigliere Louvin.
Louvin (VdAV-R)
- Grazie, non si preoccupi, Presidente,
né si preoccupino i colleghi. Prendiamo atto della decisione della
Presidenza di non procedere a votazione separata, ce ne
rammarichiamo perché riteniamo che sarebbe stato un modo più
limpido per i colleghi che lo desiderassero di potersi esprimere su
due questioni che abbiamo voluto porre contestualmente, ma che
potevano essere discusse anche separatamente viste le
sensibilità.
Un'osservazione legata allo svolgimento di questo dibattito, ma
pro futuro. Abbiamo introdotto la questione con un'illustrazione
sufficientemente ampia, c'è stato un intervento ampio del
Presidente della Regione, nessuna delle forze politiche di
maggioranza è intervenuta nella discussione generale, le ho con un
cenno chiesto io stesso se non c'erano altri interventi al momento
delle dichiarazioni di voto, perché sembra garbato consentire ai
proponenti di avere una parola di replica se ci sono delle
posizioni differenziate, hanno tutti atteso i colleghi ad
esprimersi dopo il nostro intervento. Pro futuro, Presidente, se è
possibile i dibattiti cerchiamo fra tutti di organizzarli in modo
diverso, in modo che vi sia una possibilità di interlocuzione. Ho
sentito degli interventi interessanti da parte dei colleghi che si
sono espressi, ma che si sono tutti espressi dopo che abbiamo fatto
l'illustrazione...
(interruzione del Consigliere Lattanzi, fuori
microfono)
... chiedo scusa, è un invito pro futuro ad organizzarci in modo
diverso, altrimenti veniamo tutti qui con il compitino pronto e con
le posizioni... A noi piace che il dibattito possa essere aperto e
poter rispondere alle questioni che sono poste. Per quanto riguarda
le dichiarazioni di voto, sono già state fatte e naturalmente
manteniamo il voto favorevole.
Presidente
- Pongo in votazione la mozione:
Consiglieri presenti: 34
Votanti e favorevoli: 5
Astenuti: 29 (Agostino, Benin, Bieler, Caveri, Cerise Alberto,
Comé, Crétaz, Donzel, Empereur, Fontana Carmela, Impérial Hélène,
Isabellon, Lanièce André, Lattanzi, Lavoyer, Maquignaz,
Marguerettaz, Pastoret, Prola, Rigo, Rini Emily, Rollandin, Rosset,
Salzone, Tibaldi, Viérin Laurent, Viérin Marco, Zublena Manuela,
Zucchi)
Il Consiglio non approva.
