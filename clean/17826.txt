Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 1002 del 30 novembre 1999 - Resoconto
OGGETTO N. 1002/XI Disegno di legge: "Gestione della tramvia
intercomunale Cogne - Eaux Froides - Plan Praz".
Articolo 1 (Finalità)
1. La Regione Valle d'Aosta, al fine di realizzare una migliore
integrazione dei servizi di trasporto tra i comprensori di Aosta,
Pila e Cogne, nonché una ottimizzazione economica, funzionale e
gestionale dei servizi stessi, affida la gestione della tramvia
intercomunale Cogne - Charemoz - Cerise alla società esercente la
telecabina Aosta - Pila.
Articolo 2 (Contratto)
1. Con provvedimento della Giunta regionale è approvata la
stipulazione, con la società di cui all'articolo 1, di un contratto
nel quale vengono definiti:
a) il periodo di validità del contratto;
b) le caratteristiche dei servizi offerti ed il programma di
esercizio;
c) i servizi di trasporto sostitutivo che la società deve
garantire nei periodi e nei casi di interruzione del servizio;
d) gli standard qualitativi minimi del servizio, in termini di
età, manutenzione, confortevolezza e pulizia dei veicoli, e di
regolarità delle corse;
e) la struttura tariffaria;
f) l'importo eventualmente dovuto dalla Regione alla società per
le prestazioni oggetto del contratto e le modalità di pagamento,
nonché eventuali adeguamenti conseguenti a mutamenti della
struttura tariffaria;
g) le modalità di modificazione del contratto successivamente
alla conclusione;
h) le garanzie che devono essere prestate dalla società;
i) le sanzioni in caso di mancata osservanza del contratto;
j) la ridefinizione dei rapporti, con riferimento ai lavoratori
dipendenti e al capitale investito dalla società, in caso di forti
discontinuità nella quantità di servizi richiesti nel periodo di
validità del contratto;
k) la formazione del personale;
l) l'obbligo dell'applicazione dei contratti collettivi di
lavoro relativi al comparto dei trasporti interessato;
m) l'eventuale parziale compensazione tra costi di gestione e
maggiori proventi derivanti dall'ulteriore valorizzazione del
comprensorio turistico;
n) l'istituzione di un organismo paritetico con compiti di
monitoraggio dell'applicazione del contratto.
2. Gli importi di cui al comma 1, lettera f), possono essere
soggetti a revisione annuale con modalità determinate nel contratto
stesso allo scopo di incentivare miglioramenti di efficienza.
Articolo 3 (Vigilanza)
1. La struttura regionale competente in materia di trasporti
provvede alle opportune verifiche in merito all'applicazione del
contratto di cui all'articolo 2, anche avvalendosi dell'organismo
paritetico in esso previsto.
Articolo 4 (Eventuale diverso gestore)
1. In caso di mancato accordo con la società di cui all'articolo
1, la Giunta regionale individua il soggetto a cui affidare la
gestione con una procedura di gara fra imprese o enti titolari di
concessioni di servizio di trasporto pubblico o gestori di impianti
di risalita.
Articolo 5 (Norme finanziarie)
1. L'onere derivante dall'applicazione dell'articolo 2, comma 1,
lettera f), determinato in annue lire 1.600 milioni (euro
826.331,04) per gli anni 2000 e 2001 e in euro 826.000 (lire
1.599.359.020) a decorrere dall'anno 2002, grava sul capitolo di
nuova istituzione n. 68100.
2. Alla copertura dell'onere previsto dal comma 1 si provvede
mediante utilizzo delle risorse iscritte al capitolo 69020 del
bilancio di previsione della Regione per il triennio 1999/2001, a
valere sull'accantonamento previsto al punto B.2.6 "Oneri relativi
alla creazione di strutture in relazione al trasferimento di
competenze in materia di ferrovie e di sicurezza sugli impianti a
fune (U.S.T.I.F.)" dell'allegato n. 1 al bilancio stesso.
Articolo 6 (Variazioni di bilancio)
1. Allo stato di previsione della spesa del bilancio della
Regione per il triennio 1999/2001 sono apportate, per gli anni 2000
e 2001 le seguenti variazioni annue:
a) variazione in diminuzione:
capitolo 69020 "Fondo globale per il finanziamento di spese di
investimento"
lire 1.600.000.000;
b) variazione in aumento:
programma regionale 2.2.2.14
codificazione 1.1.1.6.3.2.09.019
capitolo 68100 (di nuova istituzione)
"Oneri derivanti dalla gestione della tramvia intercomunale
Cogne - Charemoz – Cerise".
Lire 1.600.000.000.
Président
Je rappelle que le projet de loi a été examiné
par la II
ème
Commission qui a exprimé un avis unanime
favorable ainsi que par la IV
ème
Commission qui a
formulé des amendements et a exprimé à la majorité un avis
favorable.
Le Conseil permanent des collectivités locales a également
exprimé un avis favorable avec quelques remarques en date du 25
novembre 1999.
Le Conseiller Cerise renonce à l'exposition de son rapport qui
est cependant distribué en ce moment à tous les conseillers. La
discussion est ouverte.
La parole au Conseiller Curtaz.
Curtaz (PVA-cU) Molto brevemente voglio fare alcune osservazioni
sul disegno di legge in argomento. Innanzitutto, sebbene forse è
superfluo, ribadisco il giudizio positivo che il mio gruppo dà sul
progetto nel suo insieme, progetto che peraltro ha subito nel corso
degli anni i pesanti limiti ministeriali che ne hanno ridotto le
potenzialità.
Un conto però è l'analisi positiva del progetto, un conto è
discutere dell'argomento che è all'ordine del giorno ossia la
gestione di quest'opera che si sta ultimando. Ricordo che il
problema della gestione è stato oggetto di una nostra recente
interpellanza e in quella sede ho già avuto occasione di esprimere
le perplessità rispetto alla soluzione prospettata perché a mio
giudizio non tiene conto di almeno tre problemi.
Il primo problema è quello relativo alla situazione dell'attuale
società di gestione, situazione che è fin troppo nota perché ci sia
la necessità di evidenziarla nuovamente. È anche vero che la
normativa in esame prevede una norma di riserva nel caso che ci si
trovi di fronte ad un eventuale diverso gestore, ma a me sembra che
questa seconda soluzione, diciamo estrema, sia debole rispetto
all'impianto complessivo della legge.
Il ricorso a una gestione privatistica, che per certi versi
potrebbe essere condivisibile, comporta ulteriori problemi relativi
all'assunzione del personale perché se la gestione fosse pubblica,
avremmo delle assunzioni con concorso pubblico, mentre qui ci
troveremmo di fronte a delle scelte nominative da parte della
società di gestione senza rispetto di vincoli di "par condicio"
rispetto a chi sarebbe interessato ad assumere funzioni lavorative
all'interno di questa struttura, cosa che sarebbe del tutto normale
e legittima se fosse privata veramente, ma qui ci troveremmo di
fronte a una "finta" gestione privata perché è già previsto un
contratto di servizio in cui la Regione si farà carico degli oneri.
È questo il terzo punto.
Se non ho capito male, leggo che l'impegno di spesa regionale
rispetto alla gestione di quest'impianto è stimato in 1.600 milioni
all'anno, quindi a tanto dovrebbero stimarsi i disavanzi di
gestione della gestione. Apro solo una parentesi, ma di fronte a
una cifra così esatta mi risulta ancora più incomprensibile perché,
nel corso della discussione della nostra interpellanza di non più
di 15 giorni fa, l'Assessore competente si sia rifiutato
d'indicarmi una cifra, ancorché approssimativa, dei disavanzi di
gestione e quindi queste mie perplessità io le ribadisco anche in
quest'occasione sperando che dall'eventuale replica dell'Assessore
alcuni dubbi vengano fugati.
C'è ancora una domanda più specifica che desidererei fare o al
Consigliere relatore o all'Assessore che riguarda l'articolo 2,
comma 1, lettera m), il cui significato non mi è affatto
chiaro.
L'articolo 2 fa riferimento al contratto di gestione e dice che
con provvedimento della Giunta regionale è approvata la
stipulazione con la società di cui all'articolo 1, cioè la società
esercente, di un contratto nel quale vengono definiti tutta una
serie di punti, fra i punti in questione c'è il punto m)
concernente l'eventuale parziale compensazione tra costi di
gestione, cioè quelli che la Regione deve affrontare a copertura
del disavanzo e maggiori proventi derivanti dall'ulteriore
valorizzazione del comprensorio turistico; questa è una
formulazione che mi risulta misteriosa e vorrei capirne il
significato.
Président
La parole au Conseiller Tibaldi.
Tibaldi (FI)
Già in IV Commissione abbiamo sollevato
alcune osservazioni e perplessità in merito a questo disegno di
legge che ci è stato presentato dall'Assessore.
Rimangono le perplessità iniziali di fondo sull'investimento di
70 miliardi per fare una tramvia fra Pila e Cogne nell'intento di
allargare la fruizione del comprensorio, miliardi che non saranno
mai ammortizzati e soprattutto nell'intento di garantire una
portata oraria di 120 persone, quindi è una fruizione che è
fortemente limitata già solo da questo punto di vista tecnico.
Ma c'è di più: con questa legge si va a normare l'aspetto
gestionale. Già dai contenuti del contratto, che dovrà essere fatto
ai sensi dell'articolo 2, si evince che la Giunta regionale è il
vero gestore della situazione, è il gestore occulto di questa
situazione che si andrà a creare perché se è vero che la Pila
S.p.A., società che gestisce la telecabina Aosta-Pila, dovrà essere
la società che gestisce anche la tramvia Pila-Cogne, è anche vero
che fra qualche giorno le sorti di questa società verranno decise
dal Tribunale di Milano e probabilmente il 64 percento della Via
Holding verrà acquistato da Finaosta, allora già è prevedibile la
situazione societaria che si profilerà ovvero la Pila S.p.A. sarà
molto probabilmente una società a partecipazione e quindi anche a
controllo pubblico.
Il contratto che qua è stilato e classificato nelle sue linee
essenziali evidenzia proprio la figura dominante della Giunta che
ne decide il periodo di validità, le caratteristiche dei servizi
offerti, il programma di esercizio, i servizi di trasporto
sostitutivo, le tariffe, le sanzioni in caso di mancata osservanza
del contratto, le eventuali modificazioni, la ridefinizione, tutte
le normali clausole che si devono definire fra due contraenti, ma
ci sono due clausole in particolare sulle quali si è soffermata la
nostra attenzione in commissione.
La prima è quella che è già stata evidenziata dal Consigliere
Curtaz, riguarda il punto m) dove l'eventuale parziale
compensazione fra i costi di gestione e maggiori proventi derivanti
dall'ulteriore valorizzazione del comprensorio turistico dovranno
essere definiti, ma in quale maniera? In una maniera tale da
appesantire la gestione attuale, allora la Pila S.p.A. adesso come
società privata ha sempre avuto un utile di gestione, lo stesso
Assessore ce lo confermava in IV Commissione.
La tratta in interconnessione tranviaria invece sarà in
disavanzo, questo lo sappiamo noi e lo sapete ancor meglio voi
Assessori e il disavanzo è stimato in un costo di 1.500 milioni
annui tant'è che non è un caso che nell'articolo 5, norme
finanziarie, si preveda un intervento annuo di 1.600 milioni
appunto a copertura di quel disavanzo che si creerà, di conseguenza
viene appesantita la gestione attuale per tentare di conseguire
quella fruizione di un comprensorio più ampio che sappiamo sarà
estremamente limitata e sarà al di sotto delle aspettative ideate
qualche anno fa.
Non so se l'Assessore sarà in grado di smentire o meno le cose
che sto dicendo, però mi pare di capire che l'impostazione della
norma in questo senso non vada a conseguire quei principi che sono
anche elencati e nelle finalità della legge e nella relazione, dove
si dice che ciò permetterà l'ottimizzazione del servizio e
l'economicità del trasporto attraverso l'abbattimento dei costi
fissi essendo i due sistemi di trasporto interconnessi, in realtà
non può essere così.
La seconda osservazione è sul punto k) che riguarda la
formazione del personale. Sapendo che questa gestione sarà
pseudopubblica o finto pubblica o meglio finto privata, la
formazione e l'assunzione di personale - perché qui si parla solo
di formazione, ma in realtà in commissione i colleghi se lo
ricorderanno si è affrontato anche il problema delle assunzioni -
come verranno fatte, secondo quali criteri? Sappiamo che nelle
società che gestiscono gli impianti di risalita e non solo, in
società che direttamente attraverso partecipazioni societarie o
indirettamente attraverso contratti di questo tipo, c'è un forte
controllo da parte dell'ente regionale nella fattispecie
rappresentato dalla Giunta come si dice nell'articolo 2, allora qui
le perplessità sono veramente tante.
Questa legge non va senz'altro nella direzione auspicata
dall'Assessore nella relazione introduttiva e poi si pongono questi
problemi relativi alla chiarezza, trasparenza ed economicità della
gestione.
Président
La parole au Vice-président Viérin Marco.
Viérin M. (Aut)
Diciamo che oggi dobbiamo affrontare la
terzultima o la penultima tappa di questa vicenda del trenino, dico
terzultima o penultima tappa perché riteniamo che purtroppo ce ne
saranno altre in futuro.
Lo diciamo da cinque anni e onestamente devo dire al Consigliere
Curtaz che mi pare strana la sua richiesta alla Giunta, e non
voglio difendere la Giunta in questo senso perché è stato proprio
il nostro attacco su quel motivo del non sapere i costi di
gestione, perché il sottoscritto più volte nella passata
legislatura ha chiesto sistematicamente all'Assessore Riccarand,
prima di fare gli ultimi 50 miliardi di spesa, di conoscere quali
potevano essere le spese di gestione, anche a spanna. Mi è sempre
stato detto dall'Assessore Riccarand che non si poteva sapere e
questo è stato gravissimo allora e lo è oggi, però onestamente non
si possono sostenere delle cose per le quali si è detto in passato
cose completamente diverse o si sono tenuti comportamenti
completamente diversi. Questo per un discorso di correttezza. L'ho
detto perché il Consigliere Curtaz ha fatto riferimento alla sua
ultima iniziativa, noi ne abbiamo fatte tre o quattro nella scorsa
legislatura, quindi mi sembrava corretto ricordarle.
Dicevo che su questo disegno di legge abbiamo più di una
preoccupazione. La prima preoccupazione è identica a quella
espressa dai due colleghi della minoranza e si riferisce
all'articolo 2, comma 1, ma oltre che al punto m), già citato dai
colleghi Curtaz e Tibaldi, anche al punto f) che parla d'importo
eventualmente dovuto dalla Regione alla società per le prestazioni
oggetto del contratto e le modalità di pagamento nonché eventuali
adeguamenti conseguenti a mutamenti della struttura tariffaria. Qui
si dice che oggi l'ipotetico costo è di 1.600 milioni all'anno e
non solo con il punto m), ma anche con il punto f), colleghi, ci si
vuole lasciare le mani libere per far sì che questi 1.600 milioni
possano anche diventare 1.800, 1.900, 2.000 milioni e così via,
purtroppo io presumo che a consuntivo nei prossimi anni dovremo
andare ad approvare importi ben superiori ai 1.600 milioni.
Il secondo aspetto è effettivamente quello che diceva anche il
Consigliere Tibaldi, il discorso della gestione occulta. Non per
niente 15 giorni fa il collega Comé ed io abbiamo presentato
un'iniziativa per presentare se la questione Pila era risolta o
meno perché se la società Pila sarà quasi interamente di proprietà
pubblica tramite la società Finaosta, è chiaro che qui c'è qualcosa
che non funziona e che si cerca di bypassare alcune cose, se poi si
avvererà quello che ci è stato promesso dal Presidente della Giunta
a onor del vero e cioè che queste quote verranno cedute ad
imprenditori valdostani e così via, è chiaro che questa cosa verrà
a decadere, però finora su quest'aspetto abbiamo solo promesse.
Sappiamo che a volte le promesse fatte in quest'aula non sono
mantenute, se queste promesse saranno mantenute, è chiaro che verrà
a decadere questo secondo aspetto.
Un terzo aspetto che mi insospettisce parecchio e sul quale
presenterò un emendamento è il seguente: noi abbiamo già dato in
affidamento alla società Pila la cabinovia Aosta-Pila, cioè la
legge n. 5/95.
In quella legge sempre all'articolo 2, comma 1, contratto di
servizio, c'è una piccola o grande differenza rispetto alla
proposta che ci viene fatta oggi in aula e cioè, anziché dire al
comma 2 che con i provvedimenti della Giunta regionale è approvata
la stipulazione con la società, di cui all'articolo 1, di un
contratto nel quale vengono definiti tutta una serie di punti,
nella legge n. 5/95 si diceva una cosa un po' diversa e cioè che la
Giunta regionale, sentita la commissione consiliare permanente, fa
questo e quest'altro, quindi presenteremo un emendamento in questo
senso proprio perché ci sono degli aspetti troppo importanti
elencati al comma 2 e vorremmo capire perché da parte della Giunta
per la gestione della cabinovia Aosta-Pila nel 1995 si è fatto un
disegno di legge in una certa maniera, mentre oggi si presenta una
legge dove "chiavi in mano" la Giunta regionale. Perlomeno
bisognerebbe fare la stessa cosa che si è fatta nel 1995, dove
c'era lo stesso Presidente della Giunta e per buona parte gli
stessi assessori.
Presenteremo un emendamento in merito a questo problema e su
quello che è stato detto all'inizio del mio intervento faremo le
dovute osservazioni sperando che qualcuno della maggioranza dia
qualche notizia in più visto che il relatore non ha voluto prendere
la parola limitandosi a consegnare gentilmente la relazione
scritta, però gradiremmo sapere qualcosa di più.
Président
Si personne ne demande la parole, je ferme la
discussion générale.
La parole à l'Assesseur au tourisme, aux sports, au commerce et
aux transports, Lavoyer.
Lavoyer (FA)
Non credo che con i miei chiarimenti riuscirò
a convincere i Consiglieri dell'opposizione della bontà del
provvedimento anche perché sull'argomento su cui sono intervenuti
alcuni Consiglieri, gli stessi già facevano parte della commissione
consiliare che ha approfondito in maniera abbastanza esaustiva
l'argomento e tutta una serie di risposte sono già state date in
quella sede. Cercherò comunque ancora di specificare meglio quali
sono gli obiettivi della maggioranza regionale nel presentare
questo provvedimento di legge.
Nella sostanza il Consigliere Curtaz pone tre problemi: il primo
problema è la situazione dell'attuale società, quindi penso che sia
insita la domanda sull'opportunità di approvare un provvedimento di
legge che incarica la società Pila di gestire questa prima fase di
corsi di formazione e successivamente il funzionamento di questa
nuova infrastruttura.
Al di là del fatto che il disegno di legge garantisce
l'Amministrazione regionale qualora vengano a cambiare gli attuali
assetti, per quanto attiene questo primo problema la risposta è che
questo disegno di legge contiene una scelta strategica, una scelta
di principio: quella di non creare un nuovo carrozzone per gestire
questo tipo d'infrastruttura. Visto che l'obiettivo finale, qualora
a tempi brevi - come speriamo - si chiariscano le vicende
gestionali della Pila S.p.A., non solo dell'Amministrazione
regionale ma anche delle comunità locali è quello di creare
un'unica struttura comprensoriale che gestisca gli impianti di
risalita dell'ovovia, gli impianti di risalita della Pila, gli
impianti di risalita del Comune di Cogne e il collegamento che è
funzionale al coordinamento dei due domaines skiables, quindi ci
pareva corretto dal punto di vista strategico scegliere
quest'attuale struttura esistente per la gestione di quanto
previsto nel disegno di legge.
Il secondo problema riguardava la gestione privatistica legato
poi alla problematica delle assunzioni. Qua penso di poter
tranquillizzare, come ho già fatto in commissione, tutti i
Consiglieri che hanno posto questo problema nonché l'Associazione
dei sindaci che poneva la stessa problematica, nel senso che, al di
là di alcune assunzioni o alcune non assunzioni riferite ad alcune
figure che comunque potranno essere ricoperte da figure che già
esistono nella Pila S.p.A. e questo è il motivo della premessa
nella quale si dice che con questo disegno di legge si cercherà di
ottimizzare economicamente la gestione di quest'infrastruttura
perché se andiamo a creare un doppione, probabilmente dobbiamo
prevedere alcune figure apicali che possono gestire gli impianti
della Pila, gli impianti del trenino e addirittura un domani
l'intero comprensorio, quindi al di là di queste figure, che già
possono trovare una risposta all'interno dell'attuale organico
della Pila S.p.A., qualora si proceda ad assunzioni esterne,
l'obiettivo della Giunta, che andrà a regolamentare con
provvedimento questo contratto che andremo a stipulare, è quello di
dare evidenza pubblica.
Fissati i requisiti di coloro che potranno partecipare ai corsi
di formazione e quindi essere poi potenzialmente assunti sarà
aperto un bando pubblico e chiunque potrà chiedere di partecipare a
questi corsi di formazione, chiaramente ci sarà una preselezione,
quindi l'obiettivo non è quello che era stato paventato anche in
sede di commissione consiliare di andare ad assumere personale
avventizio che attualmente lavora nella Pila S.p.A. e anche se la
gestione sarà di tipo privatistico, per le nuove assunzioni sarà
data evidenza pubblica.
Per quanto attiene all'aspetto economico qui si fa una grande
confusione. i 1.600 milioni non sono il delta che ci sarà fra
l'attivo e il passivo della gestione di quest'infrastruttura, i
1.600 milioni sono un calcolo approssimativo di quanto potrà
costare tutta la gestione della formazione e l'assunzione del
personale che dovrà essere assunto prima che entri in funzione
ufficialmente il collegamento del trenino.
Perché abbiamo cercato di accelerare la tempistica con questo
disegno di legge per creare la struttura che andava a gestire i
corsi di formazione e poi il personale? Perché si rende necessario
formare e assumere il personale sin dal momento in cui si va a
montare e a rendere funzionante il materiale rotabile essendo
necessario che il futuro dipendente segua sin dalle prime fasi
della realizzazione del materiale rotabile tutta la procedura di
montaggio e di funzionamento di queste apparecchiature piuttosto
complesse, quindi i 1.600 milioni sono un'ipotesi di costo per la
formazione e per il personale che dovrà gestire questa fase
intermedia fino al 31 dicembre 2001, data in cui è prevista
l'ultimazione dei lavori. Ma questa somma non è stata quantificata
alla lira e nulla ha a che vedere con gli eventuali costi di
gestione che dovranno essere ripianati dall'Amministrazione
regionale perché ad oggi non potrei che rispondere al Consigliere
Curtaz quanto ho già risposto in sede d'interpellanza quindi, per
quanto attiene questo problema, lo stesso sarà successivamente
preso in esame e qui entra il quesito relativo al punto m)
dell'articolo 2, comma 1, concernente l'eventuale parziale
compensazione fra costi di gestione e maggiori proventi derivanti
dall'ulteriore valorizzazione del comprensorio turistico.
Faccio un esempio per spiegare cosa vogliamo dire in questo
punto: se il costo di gestione del trenino e il passivo fra entrate
e uscite è 100, la Regione non ripiana 100, la Regione farà una
valutazione visto che sarà un unico ente gestore di tutto il
comprensorio, anche dei benefici indiretti che il collegamento del
trenino porterà agli impianti di Pila S.p.A..
Quindi riteniamo che, al di là dell'aspetto paesistico,
dell'importanza di quest'intervento che caratterizzerà una certa
tipologia di offerta turistica, la presenza di questo collegamento,
al di là della gestione stretta del collegamento su rotaia, porterà
sicuramente dei benefici a tutti gli impianti del comprensorio.
Questo sta a significare la dicitura del punto m), cioè che il
riequilibrio dovrà tenere conto anche dei vantaggi che il
completamento del comprensorio porterà all'attuale situazione dei
bilanci di Pila S.p.A..
Mi pare di aver dato una risposta comunque esaustiva.
Per quanto attiene il personale ho già risposto. Per quanto
attiene invece l'intervento del Consigliere Tibaldi, il suo
intervento chiaramente è legittimo, ma qui non stiamo rimettendo in
discussione l'intervento e l'ammontare delle spese per
quest'intervento nel suo complesso.
A noi pare che a questo punto non potevamo che completare
l'opera e, visto che tutti gli appalti sono stati fatti, penso che
questo sia dal punto di vista del contenuto, poi si può discutere
il metodo, un atto dovuto.
Si dà atto che, dalle ore 17,47, presiede il Vicepresidente
La Torre.
Presidente
Si passa all'esame dell'articolato. Nel disegno
di legge c'è un emendamento della IV Commissione al titolo di cui
do lettura:
Emendamento Il titolo è così sostituito:
"Gestione della tramvia intercomunale Cogne - Eaux Froides -
Plan Praz.".
Lo pongo in votazione:
Consiglieri presenti: 33
Votanti e favorevoli: 30
Astenuti: 3 (Frassy, Lattanzi, Tibaldi)
Il Consiglio approva.
All'articolo 1 vi è l'emendamento presentato dalla IV
Commissione di cui do lettura:
Emendamento All'articolo 1, comma 1, le parole "Charemoz -
Cerise" sono sostituite dalle parole "Eaux Froides - Plan
Praz".
La parola al Consigliere Tibaldi sull'articolo 1.
Tibaldi (FI)
Già oggi ho assistito a una serie di risposte
che sono state fornite dall'Assessore Lavoyer in merito ad altri
disegni di legge e penso che non si possano affrontare, Assessore,
con una tale approssimazione e una tale superficialità disegni di
legge che prevedono impegni di spesa miliardari senza avere dei
dati certi.
Ancora fino a qualche minuto fa ci diceva:
"Cerco di fare un
esempio, se si incassa 100, si spende 120, c'è un disavanzo di
20"
. Allora per questa struttura abbiamo speso 70 miliardi, che
non sono noccioline, ci apprestiamo a stanziare 1.600 milioni per
il 2000 e 1.600 milioni per il 2001 e non abbiamo alcuna proiezione
certa sui conti economici. Se un privato ragionasse in questi
termini, non farebbe un giorno in più di gestione della propria
azienda.
Mi chiedo come si faccia ad arrivare in aula senza sapere quanto
costerà la gestione anche se c'è uno studio commissionato e in
termini certi ha detto che costerà circa 1.500 milioni.
Allora, Assessore, ci dica quali sono i ricavi previsti, le
utenze previste, come si suol fare in un'azienda che funziona, ma
l'azienda pubblica, anche se fatta con la cassa dei cittadini, ha
ragione di seguire questi principi elementari. Ci venga a dire
quest'ipotizzata estensione e fruizione del comprensorio in cosa
consiste, cioè quanto si prevede che sia la frequentazione da parte
di nuovi turisti o nuovi utenti dal comprensorio di Pila verso
Cogne o viceversa. Qui non si sa niente ed è inammissibile che oggi
si arrivi a sostenere questo disegno di legge portando degli
esempi, dicendo:
"Per esempio 100, per esempio 80"
, ma ci
prendiamo in giro?
Ancora più paradossale la frase con cui Lavoyer ci dice che è
una scelta strategica non creare un nuovo carrozzone. In realtà al
punto m) si dice che si prevede l'eventuale parziale compensazione
fra costi di gestione e maggiori proventi derivanti dall'ulteriore
valorizzazione del comprensorio turistico e ci è stato specificato
in commissione con certezza che comunque la gestione della linea
tranviaria sarà deficitaria e quindi in rosso rispetto alla linea
della telecabina, di conseguenza i proventi di questa serviranno a
compensare i deficit dell'altra, allora non è un nuovo carrozzone,
ma viene appesantita la gestione della Pila S.p.A. sulla prima
parte della linea.
Ci viene a dire che 1.600 milioni non è il disavanzo di gestione
che scaturirà da questa linea tranviaria e ci viene a dire che
questi soldi verranno prevalentemente utilizzati per la formazione
del personale in ossequio a quel punto k) sempre dell'articolo 2,
allora se la formazione costa 1.600 milioni, chissà cosa costa la
gestione, chissà quante sono le assunzioni previste?
(interruzione dell'Assessore Lavoyer, fuori
microfono)
? no, Assessore, ci dica chiaramente quali sono i termini
economici, non si può essere così superficiali in questa sede di
fronte a stanziamenti di questo livello.
Per quanto concerne il punto k), formazione del personale,
vengono fissati i requisiti di coloro che possono partecipare al
corso di formazione che presumibilmente saranno coloro che verranno
assunti.
Non sono dissipate le perplessità e i dubbi che abbiamo
formulato in questa sede circa la trasparenza e la chiarezza delle
assunzioni in questa società che adesso ha una connotazione di
carattere privatistico vincolata da queste tipologie contrattuali e
per quanto riguarda la telecabina e qui per quanto riguarderà la
linea tranviaria, ma che un domani, probabilmente, in seguito alle
decisioni del tribunale milanese, sarà a partecipazione e controllo
pubblico.
Non possiamo ritenerci soddisfatti, Assessore, delle risposte
estremamente evasive e lacunose che ci sono state fornite alle
osservazioni emerse in sede di dibattito generale, quindi il nostro
voto non può essere favorevole.
Chiediamo più precisione, siamo quasi al limite della presa in
giro qui, non possiamo formulare domande, osservazioni io penso
anche in buona fede e non avere risposte concrete ed immediate da
un Assessore che oggi con una serie di disegni di legge ha disposto
per miliardi nei diversi settori di sua competenza.
Presidente
La parola al Consigliere Curtaz.
Curtaz (PVA-cU)
Volevo riprendere alcune cose a seguito
dell'intervento dell'Assessore Lavoyer che aveva esordito dicendo
di disperare di convincerci. In effetti non c'è riuscito, ma perché
non c'è riuscito? Perché a mio giudizio i chiarimenti che erano
stati richiesti non sono stati dati.
A proposito della norma finanziaria l'Assessore ci ha rivolto
l'accusa di aver fatto una grande confusione perché combinazione
abbiamo tutti capito che 1.600 milioni erano l'onere derivante dal
disavanzo gestionale, poi dalla sua replica abbiamo capito che non
si tratta del disavanzo gestionale, ma di tutta quella serie di
spese che egli ci ha indicato.
Voglio solo far presente all'Assessore che questa grande
confusione non l'abbiamo fatta noi, semmai la fa la legge, perché
l'articolo 5 fa riferimento ai 1.600 milioni come onere derivante
dall'applicazione dell'articolo 2 e l'articolo 2 riguarda la
gestione a regime dell'impianto. L'articolo 2 è il contratto e
quindi è la gestione a regime di questo trenino. Prendo atto che
l'Assessore dice che l'onere non è derivante dal disavanzo, però
ripeto che l'articolo 5 prevede una cosa diversa, quindi non credo
che siamo stati noi a capire male, ma credo che sia la legge che
disciplina impropriamente questa materia.
Rispetto al famoso punto m) la risposta che è stata data in
linea di principio è condivisibile, ma ritengo l'articolato
estremamente generico ed assolutamente poco garantista per
l'Amministrazione.
Per quanto riguarda infine il personale, siamo a livello delle
buone intenzioni. Se l'Amministrazione vuole comportarsi come ha
appena accennato l'Assessore, cioè di garantire che le assunzioni
vengano fatte con trasparenza, secondo criteri oggettivi, non
capisco perché di questa buona intenzione, che io sottoscrivo, non
ci sia traccia su questo disegno di legge.
Presidente
La parola al Consigliere Cottino.
Cottino (UV)
Chiaramente non ho nessuna intenzione di
ripetere le cose che dissi in occasione di una mozione che questo
Consiglio ha già discusso a proposito di questo problema, ma
approfitto della dichiarazione di voto per fare velocemente alcune
considerazioni.
Qui si continua a fare delle critiche a proposito della portata
e a proposito del costo, dimenticandosi, ma non penso che ci sia
della reale dimenticanza, a mio modo di vedere ad arte si fa finta
di dimenticare, tutto quello che ha preceduto l'approvazione dei
progetti reali e del costo che si è sostenuto. Vale a dire, il
costo del trenino Plan Praz-Cogne è arrivato a queste cifre non
sicuramente prevedibili e non sicuramente per colpa dell'ente
Regione e posso dirlo con tutta tranquillità perché a quel momento
non facevo parte di questo Consesso e non è una questione di
lavarsene le mani, qualcuno prima ha usato un termine che io non
voglio usare perché qualche volta mi ricordo di avere uno stile un
po' diverso, ammetto, non sempre perché anch'io qualche volta mi
lascio trasportare, però ci provo, pertanto non voglio ripetere la
stessa frase né il gesto che è stato fatto.
Invito i consiglieri che continuano a fare quest'affermazione a
ripercorrere a ritroso le tappe che hanno portato a questi costi
così sapranno a chi addebitarli, così come sapranno a chi
addebitare, se si vuole avere un minimo di onestà intellettuale, il
discorso dell'enorme - qui concordo - riduzione della portata del
trenino stesso, sicuramente il progetto quando è partito aveva un
costo e una portata diversi.
Devo dire però che se ero convinto a suo tempo di questo
progetto, oggi lo sono doppiamente e non tanto dal punto di vista
economico, ma per un altro motivo molto semplice ma anche molto
importante. Quando sono successe delle catastrofi, abbiamo pianto
lacrime di coccodrillo, quando si tratta però di cercare di
prevederle, di trovare eventuali soluzioni, dimentichiamo. Stiamo
dimenticando in questo momento, per fare solo dei conti economici,
i motivi di sicurezza non solo di questo trasporto, ma i motivi di
messa in sicurezza di un intero comune che di tanto in tanto rimane
isolato sia sotto l'aspetto della strada di accesso che, in caso di
cattivo tempo, dal cielo, per cui l'unica via di trasporto rimane
il trenino. Credo che questo, in un momento in cui continuiamo a
piangere per certe cose, non dovrebbe essere sottovalutato.
Rimane però ancora l'altra questione che non è di secondaria
importanza se si vuole parlare di economia in questa questione. Qui
c'è un discorso d'immagine e d'integrazione fra le due stazioni che
hanno vocazione completamente diversa che non credo sia giusto
sottovalutare.
Vi è una compensazione in termini di attività e una
compensazione in termini di scambio che è estremamente importante e
io concordo con quanto ha affermato l'Assessore malgrado le
critiche nelle risposte. L'Assessore ha detto che non vuole fare un
ulteriore carrozzone e ci mancherebbe! Abbiamo la possibilità di
dare un'unica gestione di tutti gli impianti del comprensorio e qui
mi permetto di ricordare all'Assessore che questa è una direzione
che è stata auspicata da moltissime parti e manca ancora un
pezzettino che mi auguro in un prossimo futuro possa essere
completato. Stiamo cercando di mettere un'unica gestione per tutti
gli impianti del comprensorio che se presi singolarmente hanno
certi costi, messi assieme invece, questi si riducono almeno
unitariamente per cui non può che essere valido questo tipo
d'impostazione.
Termino chiedendo all'Assessore un'altra cosa: effettivamente la
questione del personale è molto delicata per cui credo che
all'Assessore vada chiesto, al di là delle buone intenzioni di
vigilare sul come la Pila S.p.A. procederà alle assunzioni
indipendentemente dal suo assetto futuro. Tra l'altro se non ci
fosse stato l'intervento della Regione attraverso la Finaosta oggi
saremmo qui a piangere sulla sua sorte per cui concordo su questo
intervento. Se poi qualcuno non è convinto, venga a Pila a fare una
riunione di tutti gli operatori per vedere cosa chiedevano e cosa
volevano che fosse fatto. Per ritornare al tema chiedo
all'Assessore (lo ripeto) di vigilare, indipendentemente da quella
che sarà la situazione della Pila S.p.A., su come verranno svolti i
corsi di formazione del personale e su come verranno per questa
struttura in particolare, ma non solo per questa, fatte le
assunzioni della società stessa.
Presidente
La parola al Consigliere Borre.
Borre (UV)
L'ultimo intervento del mio Capogruppo con la
richiesta all'Assessore mi obbliga ad intervenire perché in
commissione ho fatto la richiesta all'Assessore per la garanzia del
personale e mi sono sentito rispondere:
"Ma, ci saranno le
assunzioni..."
.
Quando si parla con l'Assessore Ferraris, in occasione di
aperture di fabbriche, la prima cosa che viene fuori è che ci sarà
l'assunzione di tot operai. Io dico che Pila oggi per svolgere il
suo lavoro ha 10 dipendenti, le viene affidato un incarico per una
mansione nuova e diversa, quindi bisogna sapere quanti operai
assumerà per quel tipo di lavoro, altrimenti il carrozzone non è
che veniva creato, è stato creato lo stesso.
Auspico che quello che diceva il mio Capogruppo vada veramente
in porto e che il discorso del comprensorio sia solamente il
problema di un ultimo tassello e poi venga messo a posto perché io
l'avrei visto veramente in quest'occasione il discorso del
comprensorio perché, come diceva il Consigliere Cottino, si legava
un comune che ha dei problemi di transito con un trasporto affidato
a una società che vedesse l'interesse delle due comunità.
È questo che mi spaventa. L'Assessore in quell'occasione in
commissione mi aveva dato delle assicurazioni che oggi dal suo
intervento mi paiono venire meno.
Presidente
La parola al Vicepresidente Viérin Marco.
Viérin M. (Aut)
Sono stato un po' scioccato dalle ultime
dichiarazioni di Borre, comunque non cambierò il mio
intervento.
Vorrei riprendere in esame quanto detto dall'Assessore poco fa.
Dice l'Assessore che i 1.600 milioni non sono per un discorso di
gestione, ma per un discorso transitorio affinché ci sia la
possibilità poi di partire in maniera complessiva per l'inverno del
2001, quindi vuol dire che per un anno, due anni o quello che sarà,
si darà un finanziamento alla Pila per assumere queste 30 persone
circa per cui questo sarà il costo del personale.
Vorrei capire dall'Assessore come non riesce a fare dei conti o
meglio come può venire a dire che non ci sarà perlomeno un
disavanzo sui 1.600 milioni perché se questo finanziamento serve
solo per il personale, per preparare la linea, per fare ritocchi e
tutto quanto, vorrei sapere quando ci sarà da pagare la forza
motrice, i beni di consumo, le manutenzioni, quelle ordinarie e
quelle straordinarie, l'illuminazione e tutti gli altri generi di
costi che sappiamo che ci sono e che ci devono essere?
Allora io dico, come ho sempre detto già da cinque anni, che
questo sarà un buco enorme e alla fine penderanno sulla testa di
quest'opera le autorizzazioni di sicurezza proprio quello che
diceva Cottino. Perché, caro Cottino, quando mi dici che qui si
parla di portata, e piangiamo tutti quando si parla di catastrofi,
noi non abbiamo parlato di questo e se tu vai a riprendere i miei
interventi di quattro o cinque anni fa, è sempre stato detto di
bloccare quest'opera fin che siamo in tempo?
(interruzione del Consigliere Cottino, fuori
microfono)
? ragioniamo in maniera diversa, quindi noi abbiamo detto da
sempre che era da fare un discorso diverso, non quando si erano
spesi tutti i 70 miliardi, ma quando di questi 70 miliardi se ne
dovevano spendere ancora 50 e con 50 si facevano tantissime altre
cose e non voglio dilungarmi perché riprenderemmo la discussione
fatta ormai quattro o cinque anni fa.
Qual è il concetto, Cottino? È che nei passati anni sono entrate
in vigore delle normative tecniche di sicurezza che hanno ridotto
la portata. Sappiamo che altre normative con il passo dei tempi
nasceranno. Voglio vedere se fra quattro o cinque anni non
rischiamo di fare un muro a Cogne e un muro a Pila e dire:
"Lasciamo lì una galleria, il bunker antiatomico, non so cosa ci
potremo fare".
Questa è la preoccupazione, Cottino, quella di aver gettato 50
miliardi, fatto per quattro o cinque anni delle spese di gestione
enormi e non aver risolto il problema.
Condivido che c'è e c'era comunque il discorso di dare anche una
via alternativa al Comune di Cogne, parliamoci chiaro, anche lì
abbiamo detto che si potevano fare cose diverse, sempre utilizzando
quel buco, se vogliamo chiamarlo così, allargandolo, ma si poteva
fare un discorso diverso.
Sul discorso del beneficio che porterà al comprensorio
sciistico, volevo dire all'Assessore che qui non ci intendiamo
perché l'Assessore Riccarand nel suo ultimo anno di mandato, sempre
su una nostra richiesta, disse che non doveva più essere visto come
un collegamento per il comprensorio sciistico.
L'Assessore Lavoyer, sempre in questa legislatura, ha ribadito
questo concetto, basta andare a vedere i resoconti, nel senso che
quest'opera non andava più vista come collegamento per il
comprensorio sciistico di Pila, ma doveva avere tutta un'ottica
diversa, quindi vorrei capire perché adesso ci si richiama ai
benefici che l'impianto porterà al comprensorio sciistico.
Assessore, quando lei cerca di spiegarmi il punto m)
dell'articolo 2, dicendo che si farà un calcolo anche dei vantaggi
sciistici che potranno venire alla stazione di Pila, questo si
potrà verificare se un domani si farà la funivia, è inutile
discutere perché ci giriamo intorno, ma alla fine cadiamo lì.
In sintesi le preoccupazioni che abbiamo ci sono e sono ancora
maggiori e ci dispiace oltretutto che oggi sia anche emerso che
forse la più grande preoccupazione sia chi poi piazza il personale.
Questa è un'altra cosa molto drammatica, avremmo preferito non
sentire certi discorsi.
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Pensavo di dover rispondere solo al
Consigliere Tibaldi che in zona Cesarini ha fatto un intervento
misto fra il sarcasmo, il vittimismo, lamentandosi che l'Assessore
non dà risposte. Si è scandalizzato, in sostanza.
Ma io mi scandalizzo del fatto che il Consigliere Tibaldi si
scandalizzi perché l'obiettivo del Consigliere Tibaldi è questo:
costruisci la ferrovia, costruisci le stazioni, prendi i trenini
nuovi poi però manca il macchinista e a questo punto l'obiettivo
del Consigliere Tibaldi è che quando sono realizzate tutte le opere
il treno rimane fermo perché manca il macchinista.
Lui vuole sapere i costi, riporta indietro sul progetto, ma noi
qua non stiamo discutendo il progetto complessivo del trenino di
Cogne, poi tutte le valutazioni possono essere fatte, ma il
Consigliere Tibaldi vuole trenino, stazioni, ferrovia e se poi
manca il macchinista, si critica questa Giunta perché si è
dimenticata di mettere il macchinista.
Noi con questo provvedimento di legge stiamo parlando del
macchinista, non stiamo parlando del tunnel, non stiamo parlando
delle stazioni, non stiamo parlando della scelta strategica di
collegare o meno Cogne e Pila con il trenino.
Sul fatto che poi il Consigliere Tibaldi ridicolizza l'esempio
che ho portato, io ho fatto un esempio per dire che per quanto
riguarda i costi di gestione, la differenza fra l'attivo e il
passivo di questa struttura non sarà interamente ripianata da parte
dell'Amministrazione regionale senza tenere conto degli eventuali
benefici che la stessa porterà a tutto il comprensorio.
Qui rispondo anche al Consigliere Viérin che è distratto? -
Consigliere Viérin sto rispondendo - ?non ho detto stasera che il
trenino può risolvere interamente i problemi di collegamento dei
due comprensori, ho detto senza avere problemi di smentita che il
trenino porterà senz'altro dei benefici all'interno comprensorio,
in particolare anche alla Pila S.p.A.
Dal punto di vista dei costi, Consigliere Tibaldi, l'esempio che
ho fatto io non è l'esempio sui costi di manutenzione e successivi,
sui costi di gestione e successivi. È un esempio che si riferisce
esclusivamente al fatto che la Regione non andava a coprire tout
court la differenza dei costi fra attivo e passivo.
Ora vengo ai 1.600 milioni e cerco di essere sufficientemente
chiaro.
I 1.600 milioni sono un ipotetico costo di spesa per la
formazione e la retribuzione del personale da qui al 31 dicembre
2001 e i costi anche delle strutture formative che dovranno formare
questo personale tenuto conto che da qui al 31 dicembre 2001 non ci
saranno entrate, ci saranno solo costi, quindi mi pare che l'ironia
del gruppo di Forza Italia sia un'ironia gratuita che nulla ha a
che vedere con i sei articoli del disegno di legge che andiamo oggi
ad approvare.
Presidente
Pongo in votazione l'articolo 1 nel testo così
emendato:
Articolo 1 (Finalità)
1. La Regione Valle d'Aosta, al fine di realizzare una migliore
integrazione dei servizi di trasporto tra i comprensori di Aosta,
Pila e Cogne, nonché una ottimizzazione economica, funzionale e
gestionale dei servizi stessi, affida la gestione della tramvia
intercomunale Cogne - Eaux Froides - Plan Praz alla società
esercente la telecabina Aosta - Pila.
Consiglieri presenti: 32
Votanti: 29
Favorevoli: 22
Contrari: 7
Astenuti: 3 (Beneforti, Curtaz, Squarzino Secondina)
Il Consiglio approva.
All'articolo 2 c'è l'emendamento presentato dal Consigliere
Viérin Marco di cui do lettura:
Emendamento All'articolo 2 sostituire il comma 1 "con
provvedimenti? vengono definiti" con "La Giunta regionale, sentita
la commissione consiliare permanente, stipula con la società di cui
all'art. 1, un contratto di servizio nel quale vengono
definiti:"
La parola al Vicepresidente Viérin Marco.
Viérin M. (Aut)
Ho presentato quest'emendamento perché
voglio capire, se riescono a spiegarmelo, la differenza che c'è fra
la legge approvata in questo Consiglio e proposta dallo stesso
Presidente della Giunta con gran parte degli Assessori attualmente
presenti nel 1995 in merito alla gestione della telecabina
Aosta-Pila e questa proposta di legge per quanto riguarda
l'articolo 2, comma 1.
Voglio capire perché allora si è messo:
"sentita la
competente commissione consiliare permanente"
, mentre oggi si
vuole avere le chiavi in mano in maniera totale da parte della
Giunta.
Voglio capire che differenza passa fra quel contratto di
servizio e questo contratto di servizio. Non c'è nessuna
differenza.
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Solo per dire che da quel contratto di
servizio a questo di oggi sono passati dieci anni, nel frattempo
sono cambiate le competenze dal punto di vista della gestione di
questo tipo di contratto fra il Consiglio e la Giunta regionale,
comunque su quest'emendamento ci asterremo perché riteniamo sia di
competenza della Giunta regionale andare a definire un contratto di
servizio.
Presidente
Per dichiarazione di voto la parola al
Vicepresidente Viérin Marco.
Viérin M. (Aut)
Per essere corretti e per non prendere in
giro nessuno. Sono passati dieci anni?, la legge è del 1995, avete
fatto una modifica a questa legge, caro Assessore, nel 1997 e in
quell'occasione potevate modificare anche quella parte, togliere:
"sentita la II Commissione"
, se sono cambiate le cose.
Nel 1995 e nel 1997 avete toccato due volte l'argomento, ma non
avete detto niente. Altro che dieci anni! Qui c'è la continua
volontà che la Giunta fa tutto e i 35 consiglieri, tolti i
Consiglieri che sono seduti al tavolo della Giunta, non sanno
niente, non contano niente, non possono dire niente e non possono
sapere niente.
Mi sembra una cosa veramente fuori luogo rispetto a tutto quello
che si diceva e si è detto anche da parte della maggioranza nella
proposta di riforma dello Statuto: maggiore centralità del
Consiglio, dei suoi organi e via dicendo, qui si vuole fare un
discorso diverso in qualsiasi occasione.
Me ne dispiace, è per questo che voteremo a favore di
quest'emendamento e chiedo anche ai colleghi di farlo. Questo
rafforza la nostra idea di votare contro il disegno di legge.
Presidente
La parola al Presidente della Giunta, Viérin
Dino.
Viérin D. (UV)
Nous nous abstiendrons sur cet amendement,
non pas pour les raisons qui ont été présentées par M. Marco
Viérin, mais parce qu'il nous semblait - peut-être nous sommes-nous
trompés - que tout au début de cette législature il y avait eu une
clarification, au sein des différentes commissions, des rapports
existants entre le Gouvernement et les commissions. Notamment, au
sein de certaines commissions, il y avait eu blocage parce que la
commission ne voulait pas s'engager ou s'exprimer ou prendre des
responsabilités qui ne lui revenaient pas.
On avait demandé expressément de revoir toutes les dispositions
qui, en d'autres périodes, avaient été approuvées par cette
Assemblée toujours avec cette formule
: "après avoir entendu
l'avis de la commission"
et il avait été dit: ou bien la
commission peut effectivement exprimer un avis qui ensuite engage
le Gouvernement ou bien le Gouvernement se prenne la responsabilité
d'adopter l'acte. Ensuite, la commission ou les conseillers
pourrons exercer leur fonction de contrôle pour ce qui est des
actions, des initiatives, des décisions prises. Ce n'est donc pas
par manque de respect vis-à-vis des fonctions des commissions et
des conseillers, mais il nous semblait devoir recueillir cette
sollicitation qui nous avait été expressément demandée par les
commissions.
C'est la raison pour laquelle nous nous abstiendrons sur cet
amendement, vu que nous partageons la requête qu'il est nécessaire
de définir et de séparer les fonctions et les compétences.
Presidente
Pongo in votazione l'emendamento presentato dal
Consigliere Viérin Marco all'articolo 2:
Consiglieri presenti: 35
Votanti e favorevoli: 8
Astenuti: 27 (Agnesod, Bionaz, Borre, Cerise, Charles Teresa,
Cottino, Cuc, Ferraris, Fiou, Frassy, La Torre, Lattanzi, Lavoyer,
Louvin, Martin, Nicco, Ottoz, Pastoret, Perrin, Perron, Piccolo,
Praduroux, Rini, Tibaldi, Vallet, Vicquéry, Viérin D.)
Il Consiglio non approva.
Pongo in votazione l'articolo 2:
Consiglieri presenti: 34
Votanti: 31
Favorevoli: 23
Contrari: 8
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l'articolo 3:
Consiglieri presenti: 34
Votanti: 31
Favorevoli: 23
Contrari: 8
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l'articolo 4:
Consiglieri presenti: 34
Votanti: 31
Favorevoli: 23
Contrari: 8
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l'articolo 5:
Consiglieri presenti: 34
Votanti: 31
Favorevoli: 23
Contrari: 8
Astenuti: 3 (Beneforti, Curtaz, Squarzino Secondina)
Il Consiglio approva.
All'articolo 6 vi è l'emendamento presentato dalla commissione
di cui do lettura:
Emendamento All'articolo 6, comma 1, lettera b), le parole
"Charemoz - Cerise" sono sostituite dalle parole "Eaux Froides
-Plan Praz.".
Pongo in votazione l'articolo nel testo così emendato:
Articolo 6 (Variazioni di bilancio)
1. Allo stato di previsione della spesa del bilancio della
Regione per il triennio 1999/2001 sono apportate, per gli anni 2000
e 2001 le seguenti variazioni annue:
a) variazione in diminuzione:
capitolo 69020 "Fondo globale per il finanziamento di spese di
investimento"
lire 1.600.000.000;
b) variazione in aumento:
programma regionale 2.2.2.14
codificazione 1.1.1.6.3.2.09.019
capitolo 68100 (di nuova istituzione)
"Oneri derivanti dalla gestione della tramvia intercomunale
Cogne - Eaux Froides -Plan Praz"
Lire 1.600.000.000.
Consiglieri presenti: 34
Votanti: 31
Favorevoli: 23
Contrari: 8
Astenuti: 3 (Beneforti, Curtaz, Squarzino Secondina)
Il Consiglio approva.
La parola al Consigliere Curtaz per dichiarazione di voto.
Curtaz (PVA-cU)
Una brevissima dichiarazione di voto
perché il dibattito, a mio giudizio, pur essendo stato vivace, ha
generato una qualche confusione ed intendo intervenire soltanto per
puntualizzare e spiegare il nostro voto di astensione sui singoli
articoli e sulla legge.
Il nostro voto scaturisce da una duplice valutazione
contrastante, una valutazione positiva sul progetto nel suo
insieme, e personalmente condivido pienamente l'osservazione che ha
fatto il Consigliere Cottino a proposito dell'iter che ha portato
alla realizzazione di questo progetto, ai limiti, ai problemi che
si sono succeduti negli anni, al fatto che comunque il progetto
conservi una sua validità perché è non soltanto un'opera pubblica
che darà un certo sostegno turistico alle due località, ma ha anche
la funzione di garantire in caso di emergenza e di necessità una
via di fuga dalla valle di Cogne.
Mi sembra che questo sia un dato obiettivo che non necessiti di
ulteriori precisazioni.
Personalmente non mi scandalizzo neppure che questa tramvia
abbia un disavanzo di gestione perché se qualcuno mi sa indicare un
servizio di trasporto pubblico che ha degli avanzi di gestione, io
gliene sarò grato in eterno perché in Valle d'Aosta continuiamo a
finanziare per decine di miliardi pullman e treni, quindi non mi
scandalizza che ci sia un disavanzo di gestione.
Quello che secondo me invece manca ed è mancato oggi sono i
dati. Oggi dovevamo cominciare a ragionare su dei dati ed è qui che
l'Assessore non ha saputo rassicurarci, non ha saputo dirci quanti
saranno i dipendenti, quanto costeranno, quali previsioni di
entrata ci saranno, quali previsioni di spesa.
Questo sarebbe stato un elemento utile per capire se è questa la
gestione migliore oppure no, quindi ci si chiede un atto di
fiducia, atto di fiducia che personalmente non ho né per quanto
riguarda questo tipo di gestione, né per quanto riguarda l'altro
problema che abbiamo toccato più volte, molto delicato, delle
assunzioni. Cottino ha invocato la vigilanza dell'Assessore sulle
assunzioni; io non so se è meglio che l'Assessore vigili o se non
vigili.
Presidente
La parola al Vicepresidente Viérin Marco.
Viérin M. (Aut)
Per dire che voteremo contro e per
chiedere solo al Presidente della Giunta che anche la Giunta abbia
un comportamento sempre uguale perché proprio un po' di tempo fa
l'Assessore Vicquéry ha chiesto alla V Commissione di vedere le
cose insieme per definire le scelte, quindi vorrei capire quando
conviene in una maniera o quando conviene nell'altra.
Caro Consigliere Curtaz mi stupisce il tuo intervento perché
solo un po' di tempo fa eri preoccupato per quelli che potevano
essere i costi di gestione, oggi dici che non sei stupito del
disavanzo della gestione, ti preoccupano i dati, vuoi sapere quanto
ci rimettiamo ma, Consigliere, il problema è questo.
Non voglio difendere in questo caso, perché votiamo anche contro
questo provvedimento, l'Assessore Lavoyer o la Giunta, ma queste
cose andavano fatte a tempo debito quando c'era un certo Assessore
di nome Riccarand al quale ho chiesto tre volte questi dati.
Curtaz, il problema è che io non posso fare un'opera e poi,
prima di tagliare il nastro, chiedere di sapere i dati di quanto ci
costa mantenere. Se si fa un progetto si devono conoscere i dati e
questo lo abbiamo detto quattro o cinque anni fa all'Assessore di
allora, Riccarand; volevamo i dati come oggi li vuole il
Consigliere Curtaz, quindi non possiamo più di tanto asserire come
forze di minoranze questo discorso perché queste cose sono mancate
da sempre, non da oggi.
Comunque ancora oggi questi dati non ci vengono forniti e
abbiamo un periodo di transizione di un anno e mezzo, due anni, che
ci costeranno 1.600 milioni all'anno, non sapendo cosa ci costerà
nel futuro e la più grossa preoccupazione che il sottoscritto e il
gruppo degli Autonomisti hanno, e non vorremmo fare cattivi
presagi, è che quest'infrastruttura fra alcuni anni debba essere
chiusa perché se vengono ancora modificate le norme di sicurezza e
altre cose di questo genere, non so cosa faremo di
quell'infrastruttura sulla quale abbiamo buttato 70 miliardi,
quindi voteremo contro questo provvedimento.
Presidente
Pongo in votazione la legge nel suo
complesso:
Consiglieri presenti: 34
Votanti: 31
Favorevoli: 23
Contrari: 8
Astenuti: 3 (Beneforti, Curtaz, Squarzino Secondina)
Il Consiglio approva.
