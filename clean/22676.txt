Classificazione
ENERGIA
Risparmio energetico e fonti alternative
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 2132 del 20 settembre 2006 - Resoconto
OGGETTO N. 2132/XII - Ricorso a professionalità esterne per
valutazione interventi di risparmio energetico in strutture
immobiliari. (Interrogazione)
Interrogazione
Vista la Delibera della Giunta regionale n. 2155 del 29
luglio 2006 con la quale si incarica un professionista esterno
all'Amministrazione, "responsabile per la conservazione e l'uso
razionale dell'energia, ai sensi dell'articolo 19 della legge 9
gennaio '91 n. 10";
Constatato che tale consulenza "deve essere affidata ad un
soggetto esterno all'Amministrazione regionale che possegga
esperienza e professionalità specifiche in quanto il personale
regionale risulta interamente impegnato in altri compiti
istituzionali";
i sottoscritti Consiglieri regionali
Interrogano
L'Assessore regionale al Territorio Ambiente e Opere
Pubbliche per sapere:
1) quanti sono gli immobili sui quali è necessario
intervenire, se esiste un programma degli interventi;
2) quanti sono attualmente i dipendenti a tempo
indeterminato, quanti a tempo determinato o a progetto, quante sono
state nel 2006 le consulenze o gli incarichi affidati a
professionisti esterni all'Assessorato;
3) come si compone la struttura dell'Assessorato (elenco
diviso per numero, inquadramento, titolo di studio, mansioni del
personale dei vari Servizi).
F.to: Bortot - Squarzino Secondina
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- È un'interrogazione un po' laboriosa,
probabilmente il tempo non sarà sufficiente per dare la risposta,
quindi cercherò di sintetizzare il più possibile.
Per quanto riguarda la prima domanda, qui bisogna richiamare il
decreto legislativo n. 192/2005, che ha recepito la direttiva
2002/91 della Commissione sull'efficienza energetica degli edifici
e che ha ampliato il ruolo e i compiti del tecnico responsabile per
l'uso e la conservazione dell'energia e che prevede inoltre che
questo soggetto provveda anche a verificare che i progetti
presentati nell'ambito di nuove costruzioni e ristrutturazioni
rispondano agli obblighi imposti in merito all'utilizzo delle
energie rinnovabili. Prima di tale decreto qualcosa di simile
veniva fatto nell'ambito dell'Assessorato con i vari direttori,
nell'ambito della Direzione delle opere edili, ma l'ampliamento di
questa competenza non ha più dato tale possibilità. Gli stabili su
cui bisogna intervenire applicando integralmente il decreto sono
evidentemente tutti i nuovi edifici, gli edifici ristrutturati con
una superficie utile maggiore a 1.000 metri quadri, ricordo che
stiamo ristrutturando praticamente dalle scuole a quasi tutti gli
edifici pubblici vuoi per la questione antisismica, vuoi per una
ridestinazione d'uso, gli edifici esistenti nel caso di demolizione
e ricostruzione con manutenzione straordinaria e con una superficie
utile maggiore a 1.000 metri quadri, poi il decreto contempla altre
casistiche per le quali la sua applicazione è parziale, nel caso di
interventi interessanti meno del 20% del volume complessivo o per
la sostituzione del generatore di calore. Voglio ricordare che
nell'affidamento quinquennale che abbiamo fatto per la gestione
termica degli edifici è prevista la conversione con il metano, di
conseguenza tutti questi edifici ricadono in questo ambito. Si
prevede in prima battuta che il responsabile dell'uso razionale e
conservazione dell'energia sia chiamato in causa per tutti gli
interventi che sono previsti nel patrimonio edilizio, compresi nel
programma di previsione ed operativo e ricadenti nell'ambito di
queste casistiche che ho riportato. Fra gli interventi di prossima
realizzazione, che l'Assessorato dovrebbe mettere in cantiere e che
richiedono questa professionalità, cito lo stabile di Via
Saint-Martin de Corléans, cioè l'ex Maternità, l'"Institut agricole
régional", Convitto IPRA di Châtillon, tutte le nuove Endoscopie
presso il Presidio ospedaliero di via Ginevra, la costruzione della
residenza socio-assistenziale in Regione Gotrau di Aosta, la
ristrutturazione, benché parziale, del Palazzo "Cogne" in Corso
Battaglione, infine quello che è già in corso: la ristrutturazione
del Palazzo "Europa" di Pont-Saint-Martin. Nell'ambito di queste
prestazioni il disciplinare di incarico prevede che il
professionista debba valutare le azioni di risparmio energetico,
che la Regione potrà prendere al fine di inserire nella prossima
programmazione regionale gli ulteriori interventi da eseguire sugli
immobili.
Secondo punto: la dotazione organica prevede 338 dipendenti di
cui faccio presente 93 cantonieri, 5 dipendenti a tempo
determinato, 7 a progetto, complessivamente gli incarichi nel 2006
sono 86.
In risposta al punto n. 3,
"come si compone la struttura
dell'Assessorato (elenco diviso per numero, inquadramento, titolo
di studio, mansioni del personale dei vari servizi)"
, ho
cercato di riassumere questo dato per brevità. A tempo
indeterminato abbiamo: "B1", operatore specializzato, 8 - scuola
media di primo grado 8 - ; "B2", operatore specializzato, 161 - di
cui 118 scuola media di primo grado, 41 scuola media di secondo
grado e 2 geometri -; "B3", capo operatore, 10 - scuola media di
primo grado 4, scuola media di secondo grado 4, 1 geometra e 1
laurea -; "C1", aiuto collaboratore, 17 - scuola media di primo
grado 4, scuola media di secondo grado 1, geometri 12 -; "C2",
collaboratore, 100 - di cui scuola media di secondo grado 23,
geometri 74, con la laurea 3 -; dirigenti 18 - scuola media di
secondo grado 1 e laureati 17 -; 30 funzionari - 4 di scuola media
di secondo grado, 7 geometri, 19 con laurea -; sono
complessivamente 344. A tempo determinato abbiamo: "B2", operatore
specializzato, 3; "C2", collaboratore, 3; per un totale di 6.
Questi in sintesi sono i dati.
Président
- La parole au Conseiller Bortot.
Bortot (Arc-VA)
- Non so quale sia la prassi per avere
per iscritto questi dati, Assessore, comunque non sono per niente
soddisfatto e non ci ho capito molto. Il problema è costituito
dalle innumerevoli consulenze esterne con motivazioni più o meno
pretestuose delle specializzazioni, della fretta,
dell'indisponibilità di organico interno all'Assessorato e, di
conseguenza, una sottovalutazione dell'organico
dell'Amministrazione regionale e dell'Assessorato, perché mi sembra
che per questo tipo di incarichi - dove l'Amministrazione regionale
dovrebbe avere un inventario sul patrimonio immobiliare, i dati di
costruzione, i dati degli interventi che sono stati fatti, le
ristrutturazioni avvenute e penso che dovremmo avere l'inventario
anche delle scrivanie, delle sedie e delle lampadine - il fatto di
dare una consulenza esterna per capire che tipo di intervento
bisogna fare per il risparmio energetico sugli edifici di nostra
proprietà mi sembra paradossale. Mi sembra paradossale che in tutti
questi anni, siccome si fa riferimento alla legge n. 10/1991, non
si sia ancora fatto questo tipo di interventi, ci sono stati
convegni, l'Assessore La Torre ha fatto il Convegno "Gestisci il
tuo risparmio", chiunque di noi è in grado per la propria
abitazione di capire che tipo di intervento è necessario fare a
casa propria per spegnere le lampadine, cambiare il contatore,
coibentare il tetto e noi scopriamo che è necessario incaricare
qualcuno che ci venga a dire nella propria "abitazione" quel che
dobbiamo fare. Veramente non capisco e soprattutto mi risulta che
da diverso tempo è stata sospesa la formazione interna e
l'autoformazione interna dei dipendenti nella misura in cui le
bollette energetiche sono sempre più alte, per cui occorrerebbero
delle persone in grado di capire come "mettere mano" agli edifici
in cui operano quotidianamente. Se chiedo ai medici dell'Ospedale
come si coibenta un reparto o il tetto dell'Ospedale, quelli mi
possono anche dire: "Consigliere Bortot, guardi, ha sbagliato
indirizzo", ma, se noi abbiamo un Assessorato dei lavori pubblici
che è pieno di architetti, di ingegneri, di geometri e di esperti,
il fatto che non si riesca a reperire persone interne per svolgere
questo tipo di attività mi sembra paradossale. In sostanza, non
sono per niente soddisfatto delle risposte, comunque chiedo
all'Assessore se può farmi avere per iscritto i dati che ha citato
prima.
