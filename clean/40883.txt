Classificazione
AMMINISTRAZIONE REGIONALE
Ordinamento degli uffici e del personale
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 189 del 18 ottobre 2018 - Resoconto
OGGETTO N. 189/XV - Ritiro di mozione: "Impegno del Governo
regionale all'attuazione della programmazione triennale
dell'organico del personale professionale del Corpo valdostano dei
vigili del fuoco e del Corpo forestale valdostano".
Fosson (Presidente) -
Punto n. 27 dell'ordine del giorno.
La parola al Consigliere Viérin per l'illustrazione.
Viérin (UVP) -
Portiamo all'attenzione del Consiglio, e
lo facciamo avendo aspettato per settimane che questa questione
avesse una risposta, perché c'è una vicenda che ha creato non poca
preoccupazione all'interno di due settori, di cui, tra l'altro,
abbiamo parlato in questi giorni, che sono quelli del Corpo
valdostano dei vigili del fuoco e del Corpo forestale valdostano.
Negli anni questi Corpi hanno avuto dei piani di dimensionamento,
dei concorsi, delle graduatorie, a volte queste graduatorie sono
state erogate e, per arrivare all'ultima fase in termini temporali,
c'era stata da parte sia delle strutture tecniche dei due Corpi una
richiesta per dare corso, a seguito della proroga anche l'anno
scorso delle graduatorie fino alla fine dell'anno, a una serie di
immissioni all'interno di questi settori che sono molto importanti.
Settori che avranno, hanno avuto e avranno una serie di
pensionamenti e di quiescenze che daranno la possibilità di formare
nuove leve che possano garantire una continuità nel servizio.
Attraverso due atti del Governo regionale (le delibere n. 518 e n.
519 del mese di aprile) era stato dato corso a questa
programmazione. Queste delibere prevedevano le immissioni e
chiaramente si era lavorato per la copertura finanziaria e quindi,
attraverso questo atto, si chiede come si è dato corso, perché ci
risultava - ho avuto anche modo di parlare con altri colleghi - che
c'erano state delle problematiche per quanto riguardava
l'avanzamento e come si intendeva procedere. Negli ultimi atti
normativi che abbiamo scaricato nelle ultime delibere di Giunta,
nella parte collegata alla variazione di bilancio abbiamo visto che
c'è un articolo (l'articolo 6) che va a modificare una serie di
disposizioni, vi segnaliamo peraltro che a pagina 3 della relazione
c'è un refuso, quando si parla di società partecipate, poi ve lo
segnaleremo, ma abbiamo visto che il comma 6 prevede una
modificazione che, se non abbiamo capito male, va a salvaguardare,
pur non prorogando nuovamente le graduatorie, per una certa parte,
un impegno che c'era già. Lo diciamo perché la preoccupazione che
credo sia stata manifestata anche al Governo è che queste persone
avevano già preso degli impegni, avevano già ricevuto non solo la
chiamata, ma avevano già fatto le visite in certi casi e avevano
magari già rinunciato a un'altra occupazione. Si trattava
semplicemente di capire come si poteva bypassare. Sapendo che - e è
il motivo per cui non l'abbiamo ritirata - quindi che c'era stato
già un lavoro, volevamo semplicemente avere conferma che questo
articolo, questo comma e questa disposizione nella norma
finanziaria, nella variazione, nel collegato va a dare continuità
all'impegno preso da parte nostra.
Presidente -
La parola alla Presidente della Giunta.
Spelgatti (LEGA VDA) -
Questa mozione individua quello
che abbiamo fatto, per cui la ringrazio. Intanto le leggo la
risposta completa.
Vorrei fornire alcuni elementi di informazione rispetto a questa
interrogazione mascherata da mozione in modo da informare il
Consiglio sullo stato delle due situazioni che sono richiamate. Per
quanto riguarda l'organico del personale professionista dei vigili
del fuoco, si ricorda che, ai fini dell'ammissione al corso di
formazione propedeutico all'assunzione, i candidati devono essere
sottoposti agli accertamenti sanitari di cui all'articolo 18 del
bando di concorso stesso e dell'articolo 46, comma 5, della legge
regionale n. 37/2009. Il 7 agosto scorso è stato richiesto all'USL
Valle d'Aosta di sottoporre agli specifici accertamenti sanitari
sette candidati idonei nella graduatoria per l'assunzione in
qualità di vigile del fuoco. A oggi gli aspiranti vigili del fuoco,
per ottenere il giudizio di idoneità, devono ancora completare una
serie di visite non preventivate dall'USL, che hanno comportato un
maggiore onere e la necessità di reperire un idoneo stanziamento in
bilancio.
Al fine di completare l'iter senza problemi, è stata quindi
predisposta un'apposita norma inserita nel disegno di legge di
manutenzione del sistema normativo regionale attualmente all'esame
delle commissioni consiliari al fine di prorogare la graduatoria in
scadenza al 31 dicembre prossimo fino al termine delle procedure di
assunzione. Specifico tra l'altro, visto che avevamo un ulteriore
problema da risolvere, che, trattandosi di una disposizione
concernente la sostanziale proroga delle graduatorie concorsuali,
questione sulla quale è pendente nei confronti della Regione un
giudizio di costituzionalità promosso in via principale del
Consiglio dei ministri, che concerneva le proroghe delle
graduatorie dell'ASL Valle d'Aosta, gli uffici regionali hanno
provveduto a sottoporre per le vie brevi la disposizione di cui
trattasi ai Ministeri competenti per il tramite del Dipartimento
per gli affari regionali e le autonomie, i quali non hanno
formulato nessun rilievo e osservazione, quindi anche questo
problema è stato risolto. A seguito dell'approvazione di questa
norma, si provvederà ad avviare il corso di formazione obbligatorio
per i sette candidati e successivamente alla loro assunzione a
tempo indeterminato.
Colgo l'occasione per informare il Consiglio che il 27 settembre
scorso, grazie al dialogo costante tra il Governo regionale e
quello italiano, la collaborazione dei rappresentanti del Movimento
Cinque Stelle, la I Commissione Affari costituzionali della Camera
ha espresso parere favorevole sullo schema di decreto legislativo
relativo alle funzioni e all'ordinamento del personale del Corpo
nazionale dei vigili del fuoco, che contempla in particolare
l'estensione a tutti i ruoli del personale del Corpo regionale
della possibilità di transito al Corpo nazionale mantenendo
l'anzianità di servizio. Ci sono stati due interventi differenti,
perché all'inizio il primo passaggio è stato quello di ottenere che
ci fossero tutti i ruoli, però era stata dimenticata la parte del
mantenimento in anzianità di servizio e quindi è stato aggiunto
anche quello, in commissione intendo, non da parte nostra.
Per quanto riguarda gli agenti forestali, l'ammissione al corso
di formazione professionale è subordinato all'accertamento dei
requisiti psicofisici e attitudinali previsti dal regolamento
regionale n. 2/2010, nonché dei requisiti necessari per
l'attribuzione delle qualifiche di agenti di pubblica sicurezza e
di agenti di Polizia giudiziaria. La disposizione normativa
inserita nel disegno di legge regionale di manutenzione del sistema
normativo regionale prima richiamata prevede la proroga anche delle
graduatorie del 2012 relative all'organico del Corpo forestale
valdostano. A seguito dell'approvazione del disegno di legge, i
dieci candidati idonei saranno sottoposti ai sopracitati
accertamenti sanitari preliminari al corso di formazione. Si
provvederà quindi alla loro assunzione a tempo determinato come
allievi agenti forestali per la durata del corso di formazione
obbligatorio e successivamente all'approvazione di una nuova
graduatoria da parte dell'Ufficio concorsi generata dal punteggio
del concorso pubblico e dal punteggio del corso di formazione con
l'assunzione a tempo indeterminato di due agenti forestali secondo
l'ordine della nuova graduatoria, come previsto dalla deliberazione
della Giunta regionale n. 518 del 23 aprile 2018. Penso quindi sia
esattamente quello che lei aveva compreso.
Presidente -
La parola all'Assessore Gerandin.
Gerandin (MOUV') -
La Presidente ha illustrato molto
bene, volevo solo aggiungere che, in considerazione anche della
mancanza di poche risorse, perché si parla di poche centinaia di
euro per concludere la visita per quello che riguarda i vigili del
fuoco, i provvedimenti per reperire queste risorse sono già stati
fatti. La disponibilità pertanto c'è, proseguiranno con le visite
mediche. Nel dubbio abbiamo verificato anche le risorse a
disposizione del Corpo forestale e ci sono, per cui non ci sono
impedimenti per procedere con le visite.
Volevo solo dire che, considerato che per il Corpo forestale non
ci sono grossi problemi, perché comunque il corso è previsto di
farlo in Valle, per cui può essere iniziato sotto l'organizzazione
del Corpo forestale. Per quanto riguarda i vigili del fuoco, tenuto
conto che comunque si usufruirà anche delle strutture del Corpo
nazionale, sono già stati sentiti i vertici del comando e, qualora
non ci sia un corso istituito dal comando entro fine anno, perché
il problema è farli partire entro fine anno, verranno comunque
assunti a tempo determinato, inizieranno a fare il corso per quello
che riguarda la parte più riferita al comando e poi proseguiranno
per la parte riferita al corso organizzato sotto il Corpo
nazionale.
Ci tenevo a dire questo proprio perché, come diceva prima il
collega Viérin, senza polemica perché io avevo già peraltro parlato
di questa difficoltà, perché sarebbe stato davvero assurdo provare
a far partire delle persone e poi, all'atto dell'assunzione a tempo
indeterminato, dire che non abbiamo più
la graduatoria valida. Questo era il vero problema che ci ha
portato a fare questo percorso. La preoccupazione è di iniziare e
andare avanti e io penso che con senso di responsabilità questa
parte collegata alla finanziaria sarebbe utile portarla il prima
possibile, vale a dire il primo Consiglio utile. Questo è quanto
proprio perché qualcuno nel frattempo ha già o cessato il mondo del
lavoro, alcuni hanno smesso di iscriversi ai percorsi universitari
di studio per cui noi crediamo che sia quanto mai utile proseguire
nei parametri e nelle decisioni delle delibere. Chiaramente bisogna
accelerare il più possibile l'iter di approvazione di questa
proroga della graduatoria legata a quelli che partiranno prima
della fine dell'anno.
Presidente -
La parola al Consigliere Bianchi.
Bianchi (UV) -
Approfitto di questa mozione proprio
perché il tema della stessa è anche sui vigili del fuoco per non
fare una mozione d'ordine dopo, ma era solo per chiedere
un'informazione. Ieri abbiamo trattato all'interno del Consiglio e
fatto più riunioni anche con una delegazione dei vigili del fuoco e
mi pareva di aver capito che il tavolo tecnico - quindi sembrava
che tutte le forze all'interno del Consiglio regionale fossero
d'accordo - continuasse su quel discorso del contratto dei vigili
del fuoco e via dicendo. Adesso leggo un comunicato dei sindacati
dove si dice che il tavolo tecnico, che avrebbe dovuto riunirsi
oggi, è stato sospeso. Volevo capire se era solamente una questione
tecnica o se si è deciso di sospendere il tavolo tecnico. Sarebbe
quindi un qualche cosa che va contro quello che ieri tutte le forze
politiche all'interno di questo Consiglio regionale avevano
deciso.
Presidente -
La parola alla Presidente della Giunta.
Spelgatti (LEGA VDA) -
I tavoli tecnici andranno
assolutamente avanti; mi stanno dicendo in questo momento, perché
non sapevo neanche di questo rinvio, che è stato rinviato soltanto
perché manca della documentazione, probabilmente quella a cui
faceva ieri riferimento l'avvocato. È stata chiesta al Ministero
della documentazione perché, rispetto ai confronti tabellari,
c'erano alcune parti che non quadravano, ma, non avendo ancora le
risposte dallo stesso, è stato prorogato. Non sapevo però
onestamente neanche che fosse stato posticipato, però rimane tutto
fissato, quindi calendarizzato.
Presidente -
La parola al Consigliere Bianchi per il
secondo intervento.
Bianchi (UV) -
Il principio è che molto probabilmente, se
le delegazioni sindacali o i sindacati bene o male fanno un
comunicato di questo tenore, molto probabilmente non è stato detto
loro che era stato sospeso per queste questioni. Il comunicato è un
po' pesante, quindi è per quello che mi sono permesso di chiedere
delucidazioni perché mi sembrava, come ha di nuovo qui evidenziato,
che il tavolo tecnico è necessario per arrivare a capire.
Presidente -
La parola alla Presidente della Giunta.
Spelgatti (LEGA VDA) -
Sinceramente sono molto stupita
anch'io, perché io ero qua in Consiglio, nessuno mi ha detto
niente; sapevo che ci sarebbe stata oggi la riunione, non so cosa
sia successo, chiederò poi agli uffici, però le disposizioni sono
quelle assolutamente di andare avanti, quindi mi informerò e
prenderò ovviamente provvedimenti se non sono neanche stati
avvertiti.
Presidente -
La parola al Consigliere Viérin.
Viérin (UVP) -
Vorrei ringraziare per le risposte circa
l'oggetto della mozione, che chiaramente ritiriamo a seguito non
solo dell'impegno, ma della presa d'atto che ciò che era iniziato
proseguirà semplicemente con il superamento delle questioni
tecniche.
Due considerazioni. Sicuramente anche per i prossimi anni ci
saranno delle sfide soprattutto in certi settori: penso al Corpo
forestale dove ci saranno tutta una serie di pensionamenti e di
quiescenze che andranno avanti e sarà importante, rispetto anche al
tema proroga, non proroga e come accedere alla possibilità di avere
nuove risorse, compatibilmente con un'esigenza di avere nuovi
reclutamenti, ma facendo anche salve quelle che sono state delle
possibilità anche con delle spese per procedure concorsuali che
daranno la possibilità di attingere direttamente a queste
graduatorie.
L'altra questione è più di forma. Come ricordava il collega
Bianchi, il comunicato sancisce la difficoltà a lavorare in questo
modo, lo cito: "
Diventa difficile in questo modo poter lavorare
seriamente e serenamente per chi ha intenzione di farlo e non vuole
limitarsi ai facili proclami
". Noi eravamo stati in qualche
modo previdenti nel dire che certe cose sarebbero successe, però,
se si riesce magari a recuperare, probabilmente è un difetto di
comunicazione, che non venga inteso che questo tavolo è saltato per
altri motivi. Anche nella comunicazione sicuramente l'appartenenza
partitica è importante, ma quando si riveste un ruolo, anche a
livello nazionale, non è che c'è un lavoro che viene fatto tra il
Presidente del "X" movimento e un altro movimento nazionale, ci
saranno degli eletti di certi movimenti che prima però ricoprono
dei ruoli. Dico questo perché ieri la soluzione di queste
problematiche veniva dipinta come: "
grazie alla collaborazione
con il Movimento Cinque Stelle a Roma...
", ci saranno delle
figure istituzionali che hanno dei ruoli tra cui sarà una nostra
Deputata, piuttosto che il nostro Senatore, piuttosto che figure
apicali a livello di Sottosegretariati o di Ministero che hanno
dato una mano sui
dossier
, al di là dell'appartenenza
politica e partitica. Lo dico perché poi a noi che un Ministro del
Governo sia un Ministro del PD o Cinque Stelle ha sicuramente una
rilevanza di senso di appartenenza partitica, ma prima di tutto
incarna l'istituzione. Vorremmo quindi solo capire se è stato un
dialogo tra movimenti, forze politiche o tra figure istituzionali
che si parlano, al di là degli avvicendamenti che ci sono stati,
che ci sono e ci saranno nei vari ruoli apicali sia qui che a
Roma.
Presidente -
La mozione è ritirata però, com'è
consuetudine in Consiglio regionale, è possibile intervenire. La
parola alla Presidente della Giunta.
Spelgatti (LEGA VDA) -
L'inciso "
grazie alla
collaborazione dei Cinque Stelle
" è stato solo dovuto a questo:
io ho sempre parlato di come si è mosso il Governo regionale,
siccome però i Cinque Stelle, quindi sappiamo la parte che abbiamo
fatto noi come Regione, avevano fatto il comunicato relativamente
al fatto che erano riusciti in commissione a ottenere, ma da parte
nostra non sappiamo chi, come si sono mossi, cosa hanno fatto,
perché non ci siamo confrontati con il Movimento Cinque Stelle, ci
siamo confrontati direttamente con le istituzioni. Visto che
avevano fatto un comunicato, però genericamente è stato dato il
riconoscimento "
grazie alla collaborazione dei Cinque
Stelle
", che però non abbiamo avuto noi. So che anche loro
hanno fatto qualcosa, ma non so in quali termini, noi sappiamo la
nostra parte.
Il Consiglio prende atto del ritiro della mozione.
