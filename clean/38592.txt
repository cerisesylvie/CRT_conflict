Classificazione
ASSISTENZA SOCIALE
Alcolismo e tossicodipendenze
ORDINE PUBBLICO - FORZE ARMATE



Oggetto del Consiglio n. 2108 del 12 maggio 2016 - Resoconto
OGGETTO N. 2108/XIV - Mozione: "Individuazione di azioni
concrete per combattere l'uso e la diffusione di sostanze
stupefacenti in Valle d'Aosta".
Viérin M. (Presidente) -
Punto n. 49 all'ordine del
giorno. La parola al collega Laurent Viérin.
Viérin L. (UVP) -
Questa nostra iniziativa fa seguito ad
altre che sono state presentate in Consiglio, in particolar modo
dal collega Nello Fabbri, ma che vedono oggi una incisività diversa
rapportata ad alcune notizie che ci hanno non solo stupiti ma
preoccupati. Ci riferiamo in particolar modo alle notizie apprese a
mezzo stampa di alcuni decessi improvvisi, per cause collegate
all'uso o all'abuso di sostanze stupefacenti. Successiva a questi
fatti di cronaca, una notizia molto preoccupante
dell'organizzazione e dello svolgimento di un
rave party
in
Valle d'Aosta, con la partecipazione di qualche centinaio di
ragazzi giovani, non solo valdostani ma anche con la presenza di
valdostani. Successivamente, tutta una serie di notizie che ogni
due o tre giorni appaiono sugli organi di informazione: è di ieri
un altro fatto di cronaca qui attorno ad Aosta. Ci sono fatti noti
e altri meno noti. C'è stata una morte in un altro piccolo comune
di montagna al di là della zona di Châtillon-Saint-Vincent, c'è
stato Chamois e ci risulta che in bassa valle altri casi si siano
manifestati, con dei giovani ragazzi che rischiano di avere danni
permanenti. Sono fatti che oggi fanno rilevare, non solo con
preoccupazione, ma anche con un senso di impotenza, che qualcosa
non sta funzionando. Non parliamo di repressione, perché quello è
un lavoro delle forze dell'ordine e anche qui come su altri
argomenti abbiamo avuto modo di sottolineare che esiste un
comitato, esistono delle forze dell'ordine nella loro autonomia,
esiste un lavoro che viene fatto, ma quello che noi come
istituzione dovremmo continuare a chiederci è che cosa si può
fare.
Assessore Fosson, abbiamo avuto modo di collaborare ai tempi in
cui lei era già Assessore alla sanità e avevamo cercato di
sensibilizzare nelle scuole, anche con l'Assessore Lanièce e con la
Presidenza nell'ultima legislatura. Abbiamo cercato di mettere in
campo, soprattutto nelle scuole e nella comunità, delle campagne
che forse oggi, con il senno di poi, ci chiediamo se non andrebbero
riprese, riviste e potenziate. Il collega Grosjean ha sollevato in
quest'aula nello scorso Consiglio l'idea di creare questo marchio
ombrello Valle d'Aosta, quindi si sta investendo anche in società
che si occupano di certe cose. Noi crediamo che oggi forse - lo
diamo come spunto - potrebbe essere arrivato il momento di pensare
a una campagna di sensibilizzazione a tappeto nelle scuole.
Campagne choc: gli esperti sono più preparati di noi nel darci le
soluzioni. Questo per dire che dobbiamo intervenire in qualche
modo.
Quando succede un episodio scollegato o sporadico forse diamo
l'attenzione dovuta, ma qui secondo noi, da come l'abbiamo
percepito e da come pensiamo che anche la comunità lo percepisca,
siamo in presenza di qualcosa di più grave. Viviamo evoluzioni e
cambiamenti epocali anche in certi ambiti e crediamo che il
divertimento, lo sballo e tutto ciò che è legato al modo di
divertirsi dei nostri giovani, ragazzi e adolescenti, spesso non
maggiorenni, sia sfociato purtroppo in un fenomeno oggi veramente
preoccupante. Già solo l'idea di organizzare un rave party in Valle
d'Aosta: io penso che non ne abbiamo mai sentito parlare, perché è
una cosa che effettivamente ha dell'assurdo.
Assessore, non la stiamo a fare più lunga, perché crediamo che
il fenomeno sia grave e tutti ne siamo consapevoli. Noi vorremmo
conoscere e capire quale sia la situazione. Lei ce l'ha sicuramente
sottomano, perché avrà certamente i dati di questi casi che si
stanno manifestando, assieme a quelli che si sono già verificati. È
qualcosa che oggi pare sia diffuso come qualcosa di accessibile ai
più, e questo è molto grave. Al di là che sia illegale, è grave per
la salute dei nostri ragazzi: qui parliamo di ragazzi che sono
morti e di ragazzi che rischiano di avere danni permanenti.
Cerchiamo di fermare, per quanto riguarda la prevenzione, la
sensibilizzazione, non so che cosa si possa effettivamente mettere
in campo. Noi crediamo che oggi ci siano delle società e dei
professionisti che si occupano di questo e a cui affidarsi, al di
là degli psicologi e dei dirigenti, dei funzionari, degli
amministratori e di tutto quello che fa parte del sistema. Ci
ricordiamo che in Francia, sulla questione degli incidenti
stradali, a un certo punto ci fu la decisione choc di pubblicare le
fotografie dei morti di incidente lungo i cigli stradali. Le
campagne sui pacchetti di sigarette hanno quell'idea: le società
che vendono fumo vengono obbligate a pubblicare le foto del tumore
ai polmoni.
Sulla questione della diffusione e dell'abuso di sostanze
stupefacenti, con l'accessibilità che c'è, con l'evoluzione di quel
mondo, da quello che leggiamo sui giornali, bisogna intervenire con
modalità diverse, riuscire a capire questi ragazzi e prevenire
quello che poi potrebbe diventare un problema della società, che
già si sta manifestando con tutto il suo impeto e la preoccupazione
che ha generato.
Presidente
- La parola al collega Fabbri.
Fabbri (UVP) -
Riprendo anch'io per rinforzare quello che
ha detto già molto bene il collega. Ricordo benissimo che nella
discussione qui in aula sono state riportate le azioni già poste in
essere durante questi anni da parte di tutte le istituzioni, a
partire da quel famoso tavolo di lavoro che si occupa di questo
gravissimo problema, e che purtroppo non ha avuto l'effetto di
desiderato.
C'è stata una grossa recrudescenza a partire dall'inizio
dell'anno. Sappiamo che il numero di accessi al Serd è notevolmente
aumentato. Ce lo ha comunicato con un grido d'allarme il nuovo
direttore del Serd: addirittura più di sessanta nuovi accessi
dall'inizio dell'anno.
Probabilmente quelle campagne e quell'informazione che è stata
fatta fino adesso, pur essendo lodevole negli intenti, non è stata
sufficiente. Purtroppo sappiamo che questa recrudescenza è anche
legata alle nuove droghe che sono in uso, soprattutto presso i
giovani e per lo sballo serale, queste
metanfetamine
che
purtroppo hanno un'azione devastante e che probabilmente non sono
abbastanza conosciute dal pubblico giovanile. Non è abbastanza
conosciuta la reale pericolosità di queste nuove droghe, il cui
facile accesso e la cui apparente facilità di assunzione non è
sufficientemente promulgata, soprattutto a livello della platea dei
giovani.
Come diceva il collega, ci sono sicuramente dei sistemi più
aggressivi. Sto pensando, per esempio, al mandare in rete
attraverso il
web
quelle che sono delle forme scioccanti dei
danni che possono provocare queste sostanze. Oltretutto, attraverso
il web è possibile arrivare a una platea vastissima di giovani e di
raggiungerli con una frequenza velocissima e costante. Per cui, se
effettivamente vogliamo combattere - come diceva il nostro
Presidente - per avere una gioventù sana, dobbiamo ricorrere a dei
mezzi nuovi, più incisivi e soprattutto riuscire a investire delle
risorse importanti proprio per combattere questo tipo di fenomeno.
Più di una volta lei, Assessore, ci ha ricordato che è di estrema
importanza l'azione di prevenzione a livello di sanità. Io credo
che in questo campo sia veramente necessario intervenire in
profondità e investendo delle risorse notevoli.
Presidente -
Non ci sono altre richieste di intervento,
chiudiamo la discussione generale. Per la replica, la parola
all'assessore Fosson.
Fosson (UV) -
Risponderemo a questa mozione in due: io
per la mia parte sanitaria e la collega Rini per la parte culturale
e scolastica, che ha una fondamentale importanza.
Io credo che i recenti fatti confermino quanto già avevamo
discusso con il collega Fabbri, che il problema si sia aggravato e
sia più pesante. Forse chi pensava che noi fossimo un'isola felice,
diversa da tutto quello che succede in Italia, si è convinto che
non è più così. Noi ci preoccupiamo e ci rendiamo conto che il
fenomeno è grave. In una trasmissione televisiva l'altro giorno si
diceva di quanto il problema sia gravissimo in tutta Italia. Questa
presa di coscienza che il fenomeno qui sia più grave, che bisogna
fare qualcosa di nuovo, che bisogna ripartire, è profondamente
radicata.
L'altra volta dicevo che se nel 2014 sono stati ottanta i
giovani che si sono rivolti al Serd, in questi primi quattro mesi
dell'anno siamo arrivati a novanta, forse anche perché c'è un
servizio diverso. Ci scopriamo di fronte a un problema grave e
difficile, a volte con una sensazione di impotenza, perché non si
sa bene come prendere il toro per le corna. Però i recenti dati, ma
anche quello che il direttore del Serd va dicendo in giro in modo
enfatico, ci stanno convincendo che qualcosa è cambiato e qualcosa
si è aggravato. La nostra società, anche i nostri giovani, faticano
a vivere quella che era la nostra realtà di montagna: una
situazione geograficamente diversa, aperta allo sport, alla natura
e all'attività. Anche le nuove droghe - lo diceva il collega Fabbri
- incidono pesantemente in questa diffusione maggiore, perché hanno
dei costi diversi, sono più accessibili e si possono comprare su
internet.
Io ho parlato non in senso repressivo ma costruttivo con il
nuovo Questore ma è tutto un fenomeno che si fatica a
circoscrivere. Sicuramente la
cannabis
è ancora, dal punto
di vista epidemiologico, la droga più usata, però esiste oltre alla
cannabis naturale quella alterata, con presenza di
metadone
o altre sostanze stimolanti, che si chiama
amnèsia
,
particolarmente diffusa e pericolosa, perché nella sua combustione
si sprigionano fumi tossici che portano i ragazzi alla psicosi, e
quindi al ricovero in psichiatria d'urgenza. Questo non siamo
ancora riusciti a farlo capire: non è soltanto un problema di
sballo, ma che dallo sballo si arriva a delle conseguenze per la
salute veramente importanti. Al secondo posto, dopo le canne, ci
sono tutte queste droghe sintetiche da sballo che costano
pochissimo, allucinogene, che vengono utilizzate per sballarsi ed
eccitarsi durante una festa, un
rave party
, una serata in
discoteca. Tra queste:
Md, ecstasy, ketammina
. Di alcune di
queste droghe sintetiche ne vengono prodotte cento tipi nuovi ogni
anno, per cui sono difficilmente controllabili anche dall'autorità
e acquistabili anche in rete.
Il problema è che cosa fare. Sicuramente quello che è già stato
fatto bene e a lungo nelle scuole, non è più sufficiente e bisogna
trovare delle modalità nuove per incidere sulla limitazione di
questo fenomeno, di cui stiamo prendendo coscienza. La mozione
chiede di mettere in atto misure concrete. Noi abbiamo orientato il
nuovo Serd molto di più verso questa attenzione ai giovani,
piuttosto che al vecchio eroinomane che ha bisogno di un'attenzione
alla persona, per cui negli ultimi tempi è mutata proprio la sua
organizzazione. In particolare, il Serd ha aperto un servizio di
accoglienza ai giovanissimi utenti. C'è un numero telefonico e un
accesso diretto nell'ambito della struttura per tutti i giovani
che, dopo uno sballo, un episodio o per una cronicità, hanno la
possibilità di un accesso diretto alla struttura del Serd, senza
prenotazioni, mutue o liste di attesa. All'accesso telefonico
rispondono sempre un assistente e un educatore, anche nei giorni
festivi. Questo servizio di nuova istituzione sta portando anche
all'emergere di un sommerso, di cui prima non ci rendevamo conto. I
numeri che vi citavo prima, riprendono anche tale diversa
possibilità di accesso a questo servizio. Per i giovani che si
rivolgono lì, come conseguenza è stato aperto anche un servizio di
gruppi settimanale, in cui vengono coinvolte le famiglie.
Si sono cercati dei
partner
: anche questa è una cosa
nuova. Associazioni di volontariato che si dedichino, attraverso
una collaborazione con il Serd, in modo più specifico a questo
problema. C'è una collaborazione con il Csv, con il Centro delle
famiglie in cui si fanno delle conferenze, con il Coni e anche con
gli sportivi. Quest'ultima è una posizione nuova del Coni che si
accorge della necessità di affrontare con esperti questo discorso.
Ho firmato proprio in questi giorni un accordo con la Cittadella
dei giovani. Siamo ripartiti anche con il "camper della salute",
che avevamo già utilizzato anni fa, sempre con degli operatori del
Serd attraverso delle presenze il sabato e il venerdì sera nelle
discoteche, fuori dalla discoteca, proprio perché ci sia una
formazione sul campo, una possibilità di contattare un educatore e
anche di avere qualche possibilità di analisi sull'alcol. Anche
questo è un servizio che era legato alla creazione di giovani
volontari che si assumessero la responsabilità di educare i loro
coetanei. Infine, le serate, che organizzativamente non sono
facili, ma che si stanno svolgendo in tutte le biblioteche della
regione, proprio per presentare il fenomeno e i nuovi dati, per
confermare che dobbiamo muoverci.
Sul fatto poi di essere più aggressivi, questo mi trova
d'accordo. Si sta lavorando anche con il Ministero per una
pubblicazione addirittura di immagini del giovane che diventa
psicotico, del giovane che da uno sballo deve poi essere ricoverato
in strutture psichiatriche.
Il nostro punto di vista è di una grande percezione della
gravità del problema. La mozione è uno stimolo per tutti a fare di
più, a fare in modo diverso, rendendoci conto che è una realtà
molto difficile da combattere, ma che va affrontata in modo molto
deciso.
Il secondo aspetto è altrettanto importante, forse ancora di
più. È l'aspetto culturale della presenza nelle scuole di personale
formato e che sappia incontrare i giovani. Lo facevamo già in
passato, ma questa volta bisogna ripartire ed è quello che stiamo
facendo, in accordo con l'Assessorato alla pubblica istruzione.
Presidente -
La parola all'assessore Rini.
Rini (UV) -
Ringrazio il collega Laurent Viérin, perché
porta questo tema soprattutto dopo i casi di cronaca delle ultime
settimane, che non possiamo ovviamente ignorare. In realtà, da mesi
stiamo lavorando in forte sinergia con l'Assessorato alla sanità,
ma anche con tutti gli operatori del territorio, penso alle forze
dell'ordine. C'è davvero un gruppo di lavoro operativo che sta
cercando di mettere in atto tutte quelle che possono essere delle
azioni mirate, poi monitorate anche nei loro sviluppi, perché il
rischio degli ultimi anni è stato quello di fare diversi progetti a
spot
, che però poi non hanno avuto un raccordo generale, un
raccordo globale che potesse permettere anche di compiere queste
azioni in maniera capillare e monitorata sul territorio. Credo che
questa sia la strada da seguire.
Con il dottor La Martora del Serd stiamo portando avanti una
serie di iniziative importanti, rivolte non solo ai ragazzi, perché
sicuramente lì dobbiamo intervenire, ma anche agli insegnanti e
alle famiglie, proprio per cercare di costruire quella rete di cui
tanto parliamo, ma che dobbiamo essere in grado davvero di
costituire.
Ovviamente noi siamo favorevoli a questa mozione e il nostro
sarà un voto convinto, proprio per cercare tutti insieme di trovare
la sinergia giusta per porre le basi, e penso soprattutto alle
istituzioni scolastiche, quindi laddove i nostri ragazzi si
formano, per trovare davvero la strada giusta per cercare di
arginare il più possibile questo triste fenomeno.
Presidente -
Per la replica, la parola al consigliere
Laurent Viérin.
Viérin L. (UVP) -
Voglio ringraziare gli Assessori e il
Governo per questa disponibilità. Prendo atto che c'è una presa di
coscienza che le cose sono cambiate rispetto alla situazione che
noi tutti conoscevamo e che siamo, e saremo, a disposizione anche
per dare la nostra disponibilità con idee e proposte, sapendo che
se c'è un tavolo condiviso e concertato, potrà avere efficaci
soluzioni. Soprattutto - noi battiamo su questa cosa - una campagna
choc a tappeto, che sensibilizzi la comunità, i genitori, le
famiglie, i ragazzi, la scuola, il mondo del divertimento, i locali
e tutto ciò che è legato a questo che può diventare un dramma.
Siamo quindi disponibili al raccordo e seguiremo con attenzione,
sapendo e ricordando, Assessore, che non c'è troppo tempo da
perdere, quindi auspichiamo che le azioni siano anche
imminenti.
Presidente -
La parola alla collega Certan.
Certan (ALPE) -
Chiaramente il nostro gruppo sosterrà
questa iniziativa. Purtroppo spesso si parla di queste tematiche e
di questi gravi problemi solo quando succedono dei casi eclatanti.
Ci si ricorda di questo solo nei momenti in cui purtroppo è già
troppo tardi. Ma chi lavora a stretto contatto con i ragazzi, gli
adolescenti e i giovani, le famiglie e i genitori, credo che siano
a contatto ogni minuto con queste problematiche.
Ringrazio il collega Fabbri per la competenza con la quale è
intervenuto, perché credo che abbia anche evidenziato alcuni
aspetti. Credo che non sia solo una questione di sensibilizzazione,
perché non serve a nulla sensibilizzare se non si creano
alternative interessanti per questi ragazzi, che si trovano di
fronte a una vita, molto diversa da quella che ha preceduto i
social network
e quant'altro, nella quale si ritrovano
completamente e sempre stimolati, o comunque portati a essere
attivissimi.
Ecco perché apprezzo l'intervento dell'Assessore Fosson, ma
anche dell'Assessore Rini, perché credo sia una questione
culturale. Noi dobbiamo intervenire a livello culturale. A livello
sociale si interviene nell'emergenza, ma a livello culturale lo si
fa a lungo termine. Solo intervenendo a lungo termine e cambiando a
livello culturale una mentalità, quindi non solo sensibilizzando,
ma creando alternative sane, noi potremo risolvere questo problema.
Al di là del fatto che si è anche continuamente e sempre
sollecitati attraverso programmi televisivi su morti, su uccisioni
e anche su lati molto negativi legati alla vita - sono aspetti
imprescindibili e legati fra di loro - io credo che i ragazzi
debbano avere un'alternativa. Spesso ci dimentichiamo di questo, la
scuola se lo dimentica, la famiglia se lo dimentica, la società se
lo dimentica e spesso ce ne dimentichiamo anche noi e ci ricordiamo
solo di fare delle iniziative, quando succedono purtroppo fatti
irreparabili. Quindi credo che su questo si debba intervenire, ma
con una programmazione a lungo termine.
Presidente -
Non ci sono altre richieste, possiamo
procedere alla votazione. Dichiaro aperta la votazione.
Esito della votazione:
Presenti, votanti e favorevoli: 33
Il Consiglio approva all'unanimità.
