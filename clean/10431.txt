Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1424 del 1° ottobre 1990 - Resoconto
OGGETTO N. 1424/IX - COMUNICAZIONI DEL PRESIDENTE DELLA
GIUNTA.
PRESIDENTE:
Ha chiesto la parola il Presidente della
Giunta, Bondaz; ne ha facoltà.
BONDAZ (DC):
Aggiungo innanzitutto le mie parole di
cordoglio a quelle già espresse dal Presidente del Consiglio e da
alcuni Consiglieri per i decessi che ancora una volta hanno colpito
le nostre guide, i nostri sciatori ed i nostri maestri di sci e
che, specie quando si verificano a breve distanza di tempo l'uno
dall'altro, non sempre possono essere serenamente accettati.
Credo poi che sarebbe opportuno rendere edotto il Consiglio su
quanto è successo a Roma, in relazione alla manovra finanziaria
predisposta dal Governo, e su quali potranno essere o meno le
conseguenze a carico della nostra regione.
Ho già provveduto ad emanare in merito, unitamente al collega
Lavoyer, un comunicato stampa che mi sembra abbastanza preciso in
ordine a quanto è avvenuto; ma direi che l’ostacolo
più difficile che abbiamo dovuto superare è stata l'ipotesi del
Governo con la quale si intendevano sterilizzare gli incrementi di
qualunque genere di imposte e di tasse.
Mi spiego meglio. Il Governo, attraverso l'interpretazione
dell'articolo 8 della legge che regola il nostro riparto fiscale e
quello delle altre regioni a statuto speciale, riteneva che gli
incrementi non dovessero essere sottoposti al vincolo dei nove
decimi e dei quattro decimi per il Friuli.
Con estrema decisione abbiamo ribattuto che questa
interpretazione violava uno dei punti fondamentali della legge di
riparto, cioè l'acquisizione dei nove decimi sul complesso delle
imposte o tasse di competenza della regione; dopo una lunga
discussione, si è acceduto che questa sterilizzazione sulle
compartecipazioni degli incrementi delle tasse non sarebbe
avvenuta. Per quanto attiene alla Regione Valle d'Aosta, quindi,
l'importo globale delle tasse e delle imposte pagate in Valle
d'Aosta manterrà i suoi nove decimi nella sostanza completa del
gettito.
E' evidente che, per quanto riguarda i tagli previsti, rimangono
in vigore quelli che erano già stati definiti nello scorso anno,
perché l'articolo 1 della legge 39/90, che ha avuto il benestare
delle Regioni a Statuto speciale e quindi anche della nostra,
prevede che questi tagli continueranno ad esserci, "dal 1990" e
quindi non solo "nel 1990", nei settori dei trasporti, del turismo
e dell'agricoltura. Per la verità si tratta di tagli di non grande
rilevanza, ma che rimangono perché sono previsti da un'apposita
legge.
Per quanto riguarda invece il settore della sanità, il governo
ha definito alcune valutazioni che però in questa fase non sono
state accettate non solo dalle regioni a statuto speciale, ma
neanche da quelle a statuto ordinario.
Mi corre l'obbligo al riguardo, specie per chiarezza di intenti,
di leggere in Consiglio la posizione delle regioni a statuto
speciale, in quanto vi sono delle situazioni differenziate tra le
regioni a statuto speciale e quelle a statuto ordinario. Le prime
hanno fatto una riunione ed hanno individuato una linea comune di
intervento nei confronti del governo, che può essere riassunta in
queste due paginette di cui vi do lettura.
"All'On. Presidente del Consiglio dei Ministri e all'On.
Ministro degli affari regionali.
Le regioni ad autonomia speciale e le province autonome, in
relazione agli orientamenti e alle richieste rappresentate dal
Ministro per le regioni, a nome del governo, nella seduta della
Conferenza Stato-regioni del 27 settembre 1990, dichiarano la
disponibilità a concorrere e conseguentemente contribuire
all'azione di risanamento della finanza pubblica, richiamando
peraltro l'apporto concreto e responsabile già dato attraverso i
provvedimenti collegati alla finanziaria 1990.
Accettano altresì il progetto di regionalizzazione della spesa
sanitaria, da attuare attraverso il decreto legge di riforma,
attualmente all’esame del Senato.
Precisano tuttavia che tale adesione resta condizionata e
subordinata alla contestuale assunzione, da parte del Governo, di
un preciso impegno politico sui punti rappresentati e che di
seguito si ribadiscono.
Per la sanità:
1°) - definizione precisa dell'ulteriore disavanzo 1990, la cui
copertura deve essere determinata solo con il parziale concorso
delle regioni e per le regioni speciali secondo le quote
percentuali già stabilite col disegno di legge 415/89, convertito
in legge 38/90;
2°) - quantificazione precisa e non sottostimata del fabbisogno
per il servizio sanitario per il 1991;
3°) - riconoscimento alle regioni dei poteri di determinare con
effetto immediato le forme di amministrazione straordinaria delle
unità sanitarie locali, in attesa dell'entrata in vigore della
legge di riforma;
4°) - introduzione nel disegno di legge di riforma di
disposizioni univoche che garantiscano il pieno controllo da parte
delle regioni del governo della spesa sanitaria regionale, anche
con riferimento ai processi decisionali (vedansi quelli relativi ai
contratti ed al controllo farmaceutico, dai quali sono attualmente
escluse).
Sulle problematiche generali delle autonomie:
1°) - assunzione dell'impegno di avviare immediatamente una
trattativa Governo-regioni per una nuova definizione delle
competenze e delle autonomie finanziarie di tutte le regioni,
nonché la ridefinizione dei rapporti generali tra lo Stato e le
regioni ad autonomia speciale e le province autonome;
2°) - tale azione dovrà mirare ad un effettivo recupero dei
livelli di competenza e di autonomia costituzionalmente riservati
alle regioni, in particolare attraverso le seguenti azioni:
a) ulteriore perfezionamento delle modalità di funzionamento
della Conferenza Stato-regioni, che deve diventare sede decisionale
e organo di effettivo confronto paritetico; a tal fine dovranno
essere perfezionati i sistemi di partecipazione delle regioni sin
dai lavori preparatori della Conferenza;
b) ridefinizione della ripartizione delle risorse allocate nei
capitoli di bilancio e nei fondi globali tra Ministri e regioni nei
settori e per le materie di competenza regionale;
c) miglioramento e completamento dei 1i velli di
compartecipazione finanziaria tra le regioni a statuto speciale,
per le quali questo non è ancora avvenuto ".
Questo è il testo che sarà consegnato da tutte le regioni a
statuto ordinario e da quelle a statuto speciale in relazione alla
manovra fiscale che dovrà essere fatta.
Come notizia posso dire che il Ministro De Lorenzo, in sede di
Conferenza Stato-regioni, ha fatto pervenire alcune stime dei
competenti uffici ministeriali, che quanto prima farà pervenire
anche all'Amministrazione regionale, in relazione alle spese
sanitarie.
Da tale stima si evince che, a fronte di una spesa media di
1.071.000 lire pro capite in tutte le regioni, la regione Valle
d'Aosta ha una spesa media di poco meno di 1.300.000 lire. Questo
dato potrebbe anche non essere negativo, nel senso che potrebbe
essere interpretato come indice di un servizio meglio strutturato
rispetto a quelli offerti da altre regioni. A questo maggiore
importo potrebbe contribuire qual che fattore specifico, come ad
esempio il contratto relativo alla lingua francese, che in altre
regioni non esiste.
In merito al piano di riparto dei disavanzi, già definiti da
tutte le regioni per il 1990 e che per noi ammonta a 47 miliardi
circa, come è stato indicato dal Presidente dell'USL, siamo al
primo posto in Italia rispetto alla media nazionale che si aggira
intorno alle 47.000 lire circa. Anche in questo caso, però, vale il
discorso che è già stato fatto prima, perché si tratta di un esame
che deve essere valutato più analiticamente, perché può darsi che
le strutture ed i servizi che abbiamo siano di qualità migliore
rispetto a quelli di altre regioni.
Come ho già detto la volta scorsa in Consiglio, sarebbe
opportuno che la regione verificasse il proprio piano
sociosanitario con i servizi effettivamente dati alla generalità
degli utenti.
Certo è che se passasse, come sicuramente passerà, il disegno di
legge del Governo sulla regionalizzazione della sanità, ricadrebbe
sulla Regione la necessità di assumere una maggiore coscienza dei
propri doveri nei confronti degli utenti. Non saremo più un
semplice ufficiale pagatore, cui lo Stato invia i soldi da
dirottare all'USL, ma, grazie anche alle ulteriori competenze
regionali, dovremo prevedere e cercare nuovi strumenti per meglio
gestire il servizio sanitario.
Veniamo ora alla Centrale del latte. E' nata in merito una certa
polemica, della quale mi posso interessare solo relativamente, nel
senso che non mi piace fare alcun tipo di polemica e, almeno per
quanto mi riguarda, sono propenso a far sì che le cose vengano
fatte nel miglior modo possibile per l'Amministrazione.
In relazione ai nuovi soci, che in articoli di giornale sono
stati sbandierati come dei "toccasana" finalmente arrivati in Valle
d'Aosta, devo comunicare che, ad un primo esame, le informazioni
raccolte sulla società Proveco, nuovo azionista di maggioranza
della Protecal, vecchia azionista di maggioranza, sono abbastanza
negative. Siamo venuti a sapere, tra l'altro, che tale società, con
delibera del 23 giugno 1990, ha portato il proprio capitale sociale
da 200 milioni a 25 miliardi, con la collaborazione di un certo
numero di azionisti che hanno ritenuto di aderire alla nuova
società.
In questa sede, però, mi preme dire che la società Proveco sta
cercando di vendere in Valle le proprie azioni, per trovare dei
finanziatori e dei finanziamenti privati, cosa che del resto io non
contesto e che può essere fatta da qualunque società per azioni.
Voglio precisare qui in Consiglio, però, che l'Amministrazione
regionale è completamente estranea a tale azione della Proveco, che
la porta avanti al proprio in terno, senza che l'Amministrazione
regionale ne sia mai stata messa al corrente o che abbia dato il
proprio assenso.
So che molte persone sono già state contattate, così come è già
accaduto a delle cooperative, e so anche che qualcuno di voi forse
è più al corrente di me in merito; ma voglio precisare qui in
Consiglio, in modo che i Valdostani lo sappiano, che
l'Amministrazione regionale non ha nulla a che fare con l'azione di
recupero finanziario portata avanti dalla Proveco. Si tratta di
un'azione fatta esclusivamente dalla Proveco, che, come azionista e
come società, ha pienamente diritto di cercare i propri
finanziamenti dove ritiene più opportuno.
PRESIDENTE:
Ha chiesto la parola il Consigliera Rollandin;
ne ha facoltà.
ROLLANDIN (UV):
Au moment où j'ai lu le communiqué de
presse qui concerne l'intervention de l'Etat pour ce qui est du
budget 1991 et qui se réfère à l'ensemble de la manoeuvre pour
l'année prochaine, j'ai pensé qu'il y avait de la part de l'Etat,
une modification par rapport à l'année précédente. En effet on
disait que l'Etat, ou bien le Gouvernement, n'avait pas l'intention
de prévoir des réductions pour ce qui est des régions à statut
spécial.
Le communiqué est là et il dit que pour l'année prochaine il n'y
aura pas de problèmes pour la Vallée d'Aoste...
(...Interruption...)
... ce qui, au contraire, ne parait pas être vrai.
On ne va pas seulement maintenir ce qui était déjà prévu et
qu'on n'avait pas accepté et contre lequel on avait présenté
recours, mais on va aussi faire des réductions.
Je voudrais rappeler que les régions n’avaient
jamais accepté la manoeuvre prévue par le Gouvernement. En effet,
les régions à statut spécial et les régions à statut ordinaire,
pour leur compte, avaient présenté un recours à la Cour
Constitutionnelle; ce qui ne signifie pas que les régions avaient
accepté les propositions du Gouvernement. On avait même demandé au
Ministre de l’époque de modifier cette adresse.
A ce moment-là on nous avait répondu que, pour l'année 1990, ce
n'était pas possible, mais qu’ils penseraient à un
changement pour l'année à venir, c’est-à-dire pour
le budget 1991
Or, ce qui est le plus grave, et je crois qu’on
reviendra sur cela pour en discuter, c'est le problème qui concerne
le domaine de la santé. Le problème de la régionalisation signifie
uniquement que c’est la région qui va payer, car au
niveau des compétences rien ne change par rapport à la situation
actuelle.
Je crois alors que le problème va empirer et contre cet état de
choses et qu’il faudra prendre une position encore
plus cure par rapport à celle adoptée dans le passé. Il faudra
envisager des interventions pour faire face aux problèmes
concernant les autres deux domaines, c'est-à-dire le domaine des
transports, qui est très important, et le domaine agricole.
Je crois que notre région ne peut pas accepter d'empirer encore
le problème de la santé. Par conséquent, je demanderais
d'intervenir de façon encore plus radicale par rapport à des prises
de position, de la part du Gouvernement, que - je répète - on n'a
jamais accepté et auxquelles on n'a jamais donné un avis
favorable.
PRESIDENT:
Le Conseiller Voyat a demandé la parole; il en
a la faculté.
VOYAT (UV):
Io credo che, oltre alla Valle d'Aosta, anche
tutte le altre regioni dovrebbero far sentire la loro voce, perché
si continua a discutere di finanziarie dell'anno successivo solo a
cose già fatte.
Negli anni precedenti avevamo chiesto che le regioni venissero
convocate prima, in modo che il governo potesse predisporre la
finanziaria dopo aver al meno sentito il parere delle regioni, ma
questo non si è mai verificato.
Sono convinto che il Presidente della Giunta e l'Assessore alle
finanze non potevano fare a meno di rifiutare la proposta del
Governo di ridurre praticamente a zero, dai nove decimi,
l'eventuale aumento dell'IVA.
Ricordo che a questa proposta del Ministro Amato, che era già
stata temuta diverse volte negli anni scorsi dalla Valle d'Aosta,
lo stesso Ministro Maccanico aveva fermamente risposto precisando
che tale eventualità era praticamente impossibile dal momento che
la legge di riparto per la Valle d'Aosta stabiliva che ogni
modifica avrebbe dovuto essere concordata con il Consiglio
regionale.
Il Ministro Maccanico aveva anche aggiunto che non era possibile
togliere la percentuale di aumento dell'IVA, in quanto la legge non
garantiva che, in presenza di un'eventuale diminuzione, alla Valle
d'Aosta sarebbe stato comunque garantito lo stesso tetto
finanziario.
Ecco allora che, se questo problema non sarà oggetto discusso
dalla seconda Commissione, chiederei, come avevo già proposto
l'altra volta, di poter avere la documentazione relativa alle
proposte del Governo, per riuscire a quantificare l'ammontare del
taglio che graverà sulla Valle d'Aosta nel 1991. Qui, infatti, si
parla di "stessi tagli dell'anno precedente", ma non si spiega che
i fondi settoriali variano tutti gli anni, perché vengono suddivisi
tra le varie regioni tenendo conto anche della qualità dei
programmi presentati.
PRESIDENTE:
Ha chiesto la parola il Consigliere Gremmo; ne
ha facoltà.
GREMMO (UAP):
Un commento molto breve alle comunicazioni
del Presidente della Giunta che mi impongono di dire una cosa che
penso da tempo.
Io mi accorgo che sono sempre molto deboli, come del resto lo
erano anche quando c'era la Giunta precedente, le azioni che si
riescono concretamente a fare nei confronti del Governo, per una
ragione che vorrei pacatamente sottoporre all'attenzione del
Consiglio.
Voi vi muovete sempre nell'ambito di un contesto artificiale,
quello delle regioni a statuto speciale, dimenticando che almeno
due di queste regioni, cioè la Sardegna e la Sicilia, hanno delle
realtà sociali ed economiche, ma direi anche delle possibilità di
incidenza nei confronti di Roma, molto differenti dalle nostre,
perché si tratta di autonomie assistite, deboli e fragili.
Io noto spesso che questo contesto impedisce di avere davvero
voce in capitolo, perché in qualunque momento ci può essere
rinfacciata la debolezza di questi
partner.
Ora, per dare una certa forza, una prospettiva ed un certo
sbocco alle cose che si vogliono fare e sulle quali credo che siamo
tutti d'accordo, io proporrei di sganciarci dal contesto passato,
visto che l'autonomia delle regioni a statuto speciale risale al
dopoguerra - momento in cui è stata assegnata a certe regioni che
si trovavano in un particolare contesto - e di raccordarci in modo
diverso nelle nostre rivendicazioni.
Cerco di spiegarmi meglio. Tranne che per l'appartenenza ad un
unico Stato, noi abbiamo molto poco a che spartire con la Sicilia,
che però rappresenta forse il più chiaro esempio di come le
autonomie non vadano intese. Ecco allora che, da un lato, io
suggerirei di realizzare un migliore raccordo con il Friuli Venezia
Giulia e con le Province autonome di Trento e Bozen, e dall'altro
con le grandi regioni della pianura padana. Se ci muovessimo meglio
in quest'ottica, forse anche la nostra credibilità e quindi la
nostra forza sarebbero maggiori.
Del resto lei, Presidente, prima ci ricordava che nel settore
della sanità il coltello dalla parte del manico ce l'ha un Ministro
napoletano, che peraltro è una degnissima persona, ma che non può
certamente dimenticare, come non dimentica, gli interessi della sua
regione, tant'è che (e questo è vero nodo del contendere) se non
fossimo corsi ai ripari ci avrebbero imposto il pagamento del
debito della Campania; nel senso che anche noi ci saremmo dovuti
assumere la nostra parte di fardello.
Allora, se come lei disse (ed io gliene diedi atto), molto
opportunamente che bisogna lavorare per una trasformazione in senso
federale dello Stato italiano, io credo che muoversi in questa
direzione potrebbe dare peso anche a quello sbocco strategico che
lei, diventando Presidente della Giunta regionale, qualificò come
centrale nelle sue intenzioni.
PRESIDENTE:
Ha chiesto la parola il Presidente della
Giunta; ne ha facoltà.
BONDAZ (DC):
Cercherò di essere chiaro e di farmi capire,
perché ho l'impressione ch’io non mi sia spiegato
bene, o che qualcuno abbia forse travisato le mie parole o che
infine il testo del comunicato stampa non sia stato di facile
lettura.
In quel comunicato, tra le altre cose, vi era scritto:
"Nulla
di mutato, quindi, rispetto alla situazione dello scorso anno. I
tagli previsti dalla legge 38/90 ad alcune leggi di settore, tra le
quali sanità, servizi sociali e trasporti, resteranno, avendo la
norma carattere permanente".
Non ho mai detto, quindi, che non
ci sarebbero stati tagli rispetto alle leggi precedenti, anzi ho
detto che ci sarebbero stati dei tagli, proprio perché
nell'articolo 1 della legge approvata dal Parlamento c'è un "dal"
anziché un "per", nel senso che vi si precisa che dal 1990 queste
somme saranno pagate, cioè ripianate, dalle regioni. Le valutazioni
in merito saranno fatte in sede ministeriale e poi ci verranno
comunicate.
Colgo l'occasione per dire al Consigliere Voyat che non ho
alcuna difficoltà a fargli pervenire la documentazione richiesta,
non appena mi sarà pervenuta dal Ministero.
Noi ci siamo battuti per evitare, come del resto poi abbiamo
ottenuto, la sterilizzazione degli incrementi
dell’IVA, che il Governo non ha potuto portare
avanti proprio in virtù di quanto è previsto dallo statuto.
Per quanto riguarda, invece, le spese sanitarie, che sono una
specie di bubbone, vorrei ricordare che la loro regionalizzazione è
stata sempre richiesta dalle regioni. Non si tratta pertanto di una
mia invenzione, o della scoperta dell'acqua calda. Con la
regionalizzazione della sanità noi non diventeremo degli ufficiali
pagatori del Governo o del Parlamento, ma avremo le competenze per
la conduzione della sanità ed i relativi fondi.
Per questo motivo, nel testo che vi ho letto prima e che in
parte vi rileggo perché forse qualcuno non ha capito bene, noi
abbiamo chiesto che la regionalizzazione sia subordinata alla sua
effettiva compatibilità, altrimenti non ce ne assumeremo l'onere,
perché ci ritroveremmo con un bilancio indebitato sino
all'inverosimile. Noi abbiamo chiesto, infatti, che vi siano delle
condizioni ben precise:
"1°) Una definizione precisa dell'ulteriore disavanzo del
1990, la cui copertura deve essere determinata solo con il parziale
concorso delle regioni.
2°) Quantificazione precisa e non sottostimata del fabbisogno
per il servizio sanitario del 1991, oltre al riconoscimento degli
organi del le unità sanitarie locali".
Le regioni hanno quindi posto queste condizioni e non hanno
accettato passivamente le decisioni del Governo. Del resto, sono
convinto che nessuna maggioranza avrebbe mai accettato una proposta
del genere. Noi l'abbiamo accettata, ma solo alle condizioni che ho
appena letto ed in assenza delle quali, cioè della manopola delle
entrate e di quella delle uscite, le regioni non possono
assolutamente addossarsi l'onere della sanità. Questo è il punto
nodale di quanto è stato chiesto.
Non c'è stato alcun tipo di asservimento, anzi devo riconoscere
che, visto che delle 22 regioni e province autonome, ben 17 sono a
guida democristiana, c’è stata una pesantissima
presa di posizione da parte del mio partito nei confronti del
Governo nazionale, che pure è a guida democristiana; e non mi
vergogno affatto di dire la verità. Speriamo, comunque, di avere
degli amici che ci possano dare un grosso colpo di mano.
Qualcuno ha poi accennato alla questione dei nove decimi del
riparto: vi posso garantire che non saranno mai toccati. Nessuno li
ha mai posti in discussione ed io non ho mai detto che sarebbero
stati toccati, anzi, essi costituiscono il punto focale e centrale
di tutta l'Amministrazione regionale: nessuno toccherà mai i nove
decimi. Del resto, come diceva prima il Consigliere Voyat, ciò non
sarebbe possibile, perché i nove decimi sono ormai una norma quasi
statutaria, perché vi si prevede l'intesa dell'Amministrazione
regionale, che però non è mai stata data. Il sottoscritto, infatti,
non ha dato alcuna in tesa in sede di Consiglio dei Ministri e
quindi nessuno potrà dare i nove decimi del nostro riparto.
Visto che non abbiamo alcuna difficoltà a dire le cose belle, ma
anche quelle meno belle, è giusto che si sappia che invece potrà
verificarsi quanto concerne la sanità, perché io mi sono accorto
che la regione Valle d'Aosta era al primo posto in ordine al
ripianamento dei debiti (vi dicevo prima che 330.000 lire
costituiscono il tetto massimo per abitante previsto dagli esami
dei funzionari del Ministero della sanità) rispetto, ad esempio,
alla Calabria o alla Campania, che sono sicuramente più indebitate
di noi ed il cui ripiano pro capite è nettamente inferiore al
nostro.
Al Consigliere Gremmo preciso che nessuno ha mai detto che noi
avremmo provveduto al ripiano dei debiti della Campania, anzi è
stato proprio il Ministro Pomicino il primo a riconoscere che ciò
non sarebbe mai avvenuto, perché una cosa del genere sarebbe stata
assolutamente immorale.
Consigliere Gremmo, per quanto riguarda i "raccordi", potrei
dirle semplicemente:
"Déjà fait",
come ha risposto l'altro
giorno l'Assessore Lanièce, perché i raccordi con il Friuli Venezia
Giulia e con il Trentino Alto Adige, che sono regioni a statuto
speciale come noi, sono già in corso.
Mi consenta Consigliere Gremmo, ma io aggiungerei anche la
Sardegna, che ha uno statuto molto simile al nostro. Sappia, ad
esempio, per sua notizia, che il Presidente della Sardegna é molto
contrario a questa manovra finanziaria, anche perché è saltato il
piano di risanamento della Sardegna. Non accadrà, quindi, neanche a
loro di perdere i soldi da una parte, per poi riprenderli da
un'altra.
Io mi auguro, anzi sono sicuro, che, in ordine a questa manovra
fiscale e finanziaria che è già stata emanata per decreto dal
Governo, i nostri parlamentari saranno particolarmente attenti,
precisi e presenti nel corso del suo iter legislativo.
Collaboreremo con loro se sarà necessario, ma le posizioni
dell'Amministrazione regionale della Valle d'Aosta dovranno essere
e saranno certamente tutelate nel modo più completo e preciso.
