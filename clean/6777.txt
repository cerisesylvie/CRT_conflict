Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1280 del 18 aprile 1985 - Resoconto
OGGETTO N. 1280/VIII - PREDISPOSIZIONE DI UNA LEGGE REGIONALE
IN MATERIA URBANISTICA. (Interpellanza).
PRESIDENTE:
Do lettura del testo dell'interpellanza
presentata dai Consiglieri Pascale, Torrione e Breuvé:
INTERPELLANZA
La legge 28.2.1984, n. 47, sul condono edilizio dà mandato
alle Regioni di emanare norme in materia di controllo dell'attività
urbanistica ed edilizia e di sanzioni amministrative e prevede
molti adempimenti regionali sia per quanto riguarda la
semplificazione delle procedure sia soprattutto per quanto riguarda
la sanatoria degli insediamenti abusivi.
In alcuni punti il termine massimo per l'emanazione di norme
regionali è fissato in 90 giorni dall'entrata in vigore della legge
nazionale e quindi scade il 17 giugno: in mancanza, si applicherà
la legge nazionale.
D'altra parte la Regione Valle d'Aosta ha potestà legislativa in
materia urbanistica e già nella passata legislatura tali temi erano
stati dibattuti sia nella competente Commissione consiliare sia
nell'ambito dell'esecutivo, che aveva presentato una legge di
riordino generale della materia, peraltro discutibile, poi decaduta
per fine legislatura.
L'emanazione di una normativa regionale, oltre ad evitare le
possibili contestazioni alla legge nazionale, che proprio in questi
giorni è già stata impugnata davanti alla Corte Costituzionale,
potrebbe pertanto essere l'occasione per legiferare in maniera
autonoma e innovativa.
Alla luce di tali considerazioni, i sottoscritti Consiglieri
regionali
INTERPELLANO
il Presidente della Giunta o l'Assessore competente per
conoscere se è già in fase di preparazione una legge regionale in
materia urbanistica e, in caso affermativo, se l'intendimento della
Giunta è di predisporre una mera legge attuativa delle disposizioni
nazionali sopra richiamate oppure di introdurre in via autonoma
anche aspetti innovativi.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE (P.S.I.):
L'interpellanza in materia di condono
edilizio mi pare che sia tornata di attualità, perché in questi
giorni scade il termine per la presentazione ai Comuni delle
domande di sanatoria per i cosiddetti piccoli abusi. Il Ministro
Nicolazzi ha già annunciato una proroga di questi termini ma ha
escluso di prorogare i termini previsti dalla legge 47 per quanto
riguarda l'emanazione delle norme regionali.
Credo invece che ci sarà questa ulteriore proroga perché la
concomitanza delle elezioni regionali, che si tengono in tutta
Italia, probabilmente non permetterà alle regioni di adempiere agli
obblighi previsti da questa legge. Tuttavia la cosa non ci riguarda
molto, qui in valle d'Aosta, perché abbiamo competenza legislativa
in materia urbanistica; già nella passata legislatura si erano
dibattuti questi temi e c'era stata anche una proposta di legge
presentata dalla Giunta che era poi decaduta per fine
legislatura.
Quindi chiediamo con questa interpellanza di sapere quali sono
gli intendimenti della Giunta regionale in proposito: se è già in
fase di preparazione una normativa che adatti la legge nazionale
alla materia regionale oppure se si vuole cogliere l'occasione per
legiferare in maniera autonoma su tutta la materia.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
L'Ufficio Urbanistica, in collaborazione
con il Segretario generale della Regione, sta predisponendo un
disegno di legge che è in fase di ultimazione.
Questo disegno di legge porterà delle innovazioni rispetto alla
legge nazionale; per la parte penale, che non è di nostra
competenza, varranno le disposizioni e gli articoli della legge
nazionale. Non sarà una legge esclusivamente sul discorso del
condono, anche se l'articolazione è molto diversificata in campo
regionale perché parecchie zone sono soggette alla tutela del
paesaggio ed i centri storici sono soggetti alla tutela ambientale.
Cercheremo di fare una legge la più vasta possibile, che conglobi
anche una parte della nostra legge regionale e la normativa
nazionale della legge 10; per avere punti di vista diversi, i vari
direttivi degli Ordini professionali - geometri, ingegneri,
architetti, avvocati, notai -e l'Associazione Sindaci hanno
nominato un loro rappresentante per avere contatti con il
sottoscritto e poi con la Presidenza della Giunta. Questo dovrà
servire a scambiarci punti di vista ed esperienze.
Faccio un esempio concreto: i vari garages in lamiera che
esistono sparpagliati nell'intero territorio della valle d'Aosta,
sono da sanare o no? E' un esempio forse banale, ma la problematica
della sanatoria è enorme ed è giusto che l'Amministrazione
regionale si confronti con chi opera sul territorio. E' un
confronto che è prettamente per uno scambio di vista di esperienze
perché ogni Ordine professionale dirà un qualcosa per tirare
l'acqua al pro prio mulino, ma è giusto che l'Amministrazione
regionale abbia questi contatti.
Si prevede che questa legge dovrebbe essere discussa in
Consiglio regionale senz'altro prima delle vacanze estive.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE - (P.S.I.):
Solo per dichiararmi soddisfatto
perché a quanto sembra la Giunta ha intenzione non di fare un
semplice adattamento a quella che è la legge nazionale, ma di
innovare tutta la materia proprio nel senso che avevamo
auspicato.
