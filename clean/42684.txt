Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 189 del 13 gennaio 2021 - Resoconto
OGGETTO N. 189/XVI - Interrogazione a risposta immediata:
"Notizie in merito al differimento di incarichi
dirigenziali".
Bertin (Presidente) -
Passiamo al punto n. 3.01
dell'ordine del giorno. Per l'illustrazione, ha chiesto la parola
il consigliere Carrel, ne ha facoltà.
Carrel (PA) -
Come sapete, sin dall'inizio della
legislatura, il nostro gruppo ha sollevato forti dubbi sulla
composizione degli Assessorati sul come si dovevano poi adottare e
adattare le varie dirigenze, le varie strutture e i vari
dipartimenti sotto le varie caselle degli Assessorati.
Quanto è successo tra Natale e Capodanno è un elemento che però
ci fa sicuramente preoccupare e riflettere in quanto, come ben
sappiamo, la politica ha il nobile compito di dettare le linee e
quindi le idee da perseguire, ma poi sono i dirigenti e i
coordinatori che le mettono in atto e le traducono in atti
amministrativi, che poi diventano di fatto la direzione in cui la
macchina della Regione si muove.
Abbiamo quindi assistito a questo pasticcio di nomine e ci
preoccupa il fatto che in un articolo uscito su "La Stampa" il 10
di gennaio vi sia scritto che, a causa di questo pasticcio, saranno
ancora fermi 84 milioni di euro e 550 domande per mutui di prima
casa.
Vorremmo quindi capire quali sono gli iter amministrativi che la
Giunta ritiene essere messi in discussione visto questo nuovo
equilibrio che si è montato, smontato e rimontato in questi sette
giorni e ci preme anche capire cosa ne sarà della Struttura
espropriazioni, valorizzazione del patrimonio e Casa da gioco
semplicemente perché nella delibera del 24 di dicembre era prevista
ed è stata messa in pubblicità e quindi capire se è confermata in
quanto nell'articolo viene messa in discussione, quindi capire un
attimo se sono ancora valide queste linee di governo delle
dirigenze oppure sono già sorpassate.
Presidente -
Per la risposta, ha chiesto la parola il
presidente Lavevaz.
Lavevaz (UV) -
L'articolo di stampa a cui fa riferimento
l'interrogazione ha fatto insorgere una certa dose di confusione,
in particolare per quanto riguarda la questione dei mutui prima
casa. Fra l'altro, ne riparleremo anche più avanti perché c'è
un'interpellanza iscritta al n. 39, ma intanto nel rispondere a
questo bisogna dire che quanto riportato dall'articolo non
corrisponde ovviamente al vero in riferimento al fatto che gli atti
amministrativi subiranno dei ritardi in relazione alle nuove
nomine. Questo perché in primo luogo le strutture amministrative
non sono fatte di soli dirigenti ma anche di personale di vari
livelli e continuano comunque a operare visto che, in assenza o
vacanza del dirigente della struttura, le relative funzioni
ovviamente sono svolte in maniera automatica dal dirigente di primo
livello sovraordinato, ovvero in questo caso dal Coordinatore del
Dipartimento Bilancio, Finanze e Patrimonio. Certo non è la
soluzione ottimale, questo è evidente, ma la continuità di
funzionamento dell'apparato amministrativo è comunque
assicurata.
In secondo luogo l'articolo collega impropriamente la questione
delle nomine dirigenziali o, meglio, la mancata copertura attuale
di un posto dirigenziale alla situazione dei mutui prima casa,
situazione in realtà che non è nuova ma che è ben nota anche a
questo Consiglio e che riguarda pratiche di finanziamento di mutui
prima casa in sospeso da tempo, anche quando la competenza era
incardinata in una struttura presidiata da un dirigente.
L'articolo di stampa è errato quindi perché non è vero che sono
fermi 84 milioni e mezzo di euro, sono invece in sospeso oltre 500
domande già istituite, ovvero non sono stati concessi i mutui
perché non vi sono le risorse finanziarie molto semplicemente,
anzi, in realtà neanche questo corrisponde al vero perché con
deliberazione n. 1307 del 9 dicembre 2020 la Giunta regionale ha
autorizzato Finaosta a trasferire 12.250.000 euro al fondo di
rotazione per la prima abitazione e per il recupero di fabbricati
situati nei centri e nuclei storici, riducendo quindi l'ammontare
delle risorse necessarie a circa 66 milioni. Inoltre a breve si
procederà al finanziamento di ulteriori pratiche sospese per
3.600.000 euro utilizzando i rientri sul fondo di rotazione prima
casa che saranno registrati a fine gennaio 2021.
Quanto alla seconda parte della domanda, con la deliberazione
della Giunta regionale n. 1335 del 29 dicembre recante
l'approvazione e la revisione della struttura organizzativa
dell'Amministrazione regionale, a decorrere dal 1° gennaio 2021 è
stata confermata l'esistenza della Struttura espropriazioni,
valorizzazione patrimonio e Casa da gioco e il Dipartimento del
personale ha altresì provveduto alla pubblicità di legge per la
copertura del posto disponibile dal 16 gennaio prossimo.
Presidente -
Ha chiesto la parola il consigliere Carrel
per la replica, ne ha facoltà.
Carrel (PA) -
Con questa interrogazione volevamo proprio
fare chiarezza su questo articolo. Non condivido
in toto
che
ci siano... o, meglio, nelle strutture c'è il dirigente e ci sono
poi anche i funzionari e sicuramente chi lavora nella
struttura.
Credo che l'assessore Barmasse, il quale ha dovuto scrivere una
lettera al Coordinatore per richiedere che un dirigente della
struttura al servizio sanitario investimenti e qualità nei servizi
socio-sanitari non sia incaricato della struttura crediti e
previdenza, convenga con me che avere un dirigente anche per il
dirigente di primo livello è molto importante. Quello che mi preme
dire è che in tutta questa struttura ad oggi, quindi il 13 di
gennaio, la Regione è ancora senza un Coordinatore del personale e
questo è sicuramente un dato che mi preme sottolineare e che ci
preoccupa.
