Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 174 del 25 novembre 1983 - Resoconto
OGGETTO N. 174/VIII - INIZIATIVE DEI PARLAMENTARI VALDOSTANI
A FAVORE DI UNA POLITICA DI DISTENSIONE PER IL RINVIO
DELL'INSTALLAZIONE DEI MISSILI NUCLEARI SUL TERRITORIO ITALIANO.
(Interpellanza)
PRESIDENTE
: Do lettura dell'interpellanza presentata dal
Consigliere Riccarand:
INTERPELLANZA
RILEVATO che sono sempre più vicini i tempi previsti dalla
NATO per l'installazione di missili a testata nucleare nel
territorio italiano;
VENUTO A CONOSCENZA tramite gli organi di informazione, che
il Governo italiano, in attesa del completamento della base di
Comiso, intenderebbe autorizzare l'installazione dei missili Cruise
nella base di Sigonella;
RICORDATO l'ordine del giorno approvato dal Consiglio
regionale nella seduta del 26 ottobre scorso con cui si invitava il
governo a ritardare l'installazione dei missili nucleari sul
territorio italiano e si chiedeva ai Parlamentari valdostani di
farsi promotori e sostenitori delle opportune iniziative in tal
senso;
il sottoscritto Consigliere regionale
INTERPELLA
la Giunta regionale per sapere se è a conoscenza delle
iniziative delle scelte operate in Parlamento dall'On. Cesare
Dujany e dal Sen. Pietro Fosson per ottenere un rinvio
nell'installazione dei missili NATO sul territorio italiano e per
contribuire allo sviluppo di una politica di distensione e di
coesistenza pacifica.
PRESIDENTE:
Ha chiesto di parlare il Consigliere
Riccarand; ne ha facoltà.
RICCARAND (N.S.):
L'interpellanza evidentemente parte
dall'ordine del. Giorno che era stato approvato a stragrande
maggioranza dal Consiglio regionale nella seduta del 25 ottobre
scorso che chiedeva un sostanziale rinvio nell'installazione dei
missili in Italia nella base di Comiso. Si chiedeva anche ai
Parlamentari, On. Dujany e Sen. Fosson, di adoperarsi in questo
senso, di assumere le opportune iniziative. L'interpellanza vuole
quindi conoscere se tale ordine del giorno è stato regolarmente
trasmesso al deputato e al senatore della Valle d'Aosta e se la
Giunta regionale è a conoscenza delle iniziative che i nostri
Parlamentari hanno assunto in ottemperanza a questo ordine del
giorno.
PRESIDENTE
: L'ordine del giorno è stato trasmesso, ma non
abbiamo avuto riscontro. Ha chiesto di parlare il Presidente della
Giunta, ne ha facoltà.
ANDRIONE (U.V.):
La Giunta non è a conoscenza di
iniziative particolari prese in occasione di quel vasto dibattito
di cui è stata data ampia relazione nella stampa, dal deputato o
dal senatore della Valle d'Aosta.
Non so in questo momento se abbiamo seguito la linea -
chiamiamola così per semplicità - Berlinguer o la linea Craxi.
Vorrei fare una preghiera: posso informarmi e poi dare una
risposta al Consigliere Riccarand; noi accettiamo volentieri di
farci interpreti della volontà del Consiglio verso i membri del
Parlamento eletti dal popolo valdostano, non ci sembra però
possibile rispondere di quello che fanno in esecuzione del loro
mandato perchè rappresentano la nazione e sono liberi da ogni
vincolo. Quindi non possiamo fare una relazione su quello che hanno
fatto, possiamo invece farci interpreti presso di loro di quelle
che sono le volontà del Consiglio.
PRESIDENTE
: Ha chiesto di parlare il Consigliere
Riccarand, ne ha facoltà.
RICCARAND (N.S.):
Credo che l'osservazione del Presidente
della Giunta sia giusta nel senso che la mia richiesta non era
quella di sapere ad ogni costo cosa hanno fatto l'On. Dujany e il
Sen. Fosson, nè ritengo la Giunta regionale evidentemente
responsabile dei loro atti. Quello che volevo sapere era
semplicemente se la Giunta regionale era a conoscenza delle scelte
che sono state operate. Visto che la settimana scorsa c'era stato
un lungo dibattito alla Camera dei Deputati, penso che anche
l'Onorevole Dujany abbia partecipato a questa discussione ed abbia
espresso delle votazioni. Non sono a mia conoscenza le scelte che
sono state operate, pensavo che fossero a conoscenza della Giunta e
ringrazio il Presidente della Giunta se potrà informarsi e farmi
conoscere quali sono state le scelte operate dall'On. Dujany in
tale occasione e se da parte del Sen. Fosson sono state assunte
iniziative in questo senso.
