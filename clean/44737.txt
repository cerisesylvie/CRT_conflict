Classificazione
ASSETTO DEL TERRITORIO
Difesa ed uso del suolo - Sistemazione idrogeologica



Oggetto del Consiglio n. 1680 del 23 giugno 2022 - Resoconto
OGGETTO N. 1680/XVI - Interpellanza: "Obiettivi di riduzione
del "consumo di suolo" nell'ambito della disciplina edilizia della
nostra regione".
Bertin (Presidente) -
Punto n. 45 all'ordine del giorno.
Torniamo all'interpellanza che abbiamo precedentemente saltato.
Illustra l'interpellanza il consigliere Distort.
Distort (LEGA VDA) -
Il tema di quest'interpellanza parte
dal concetto posto dall'Unione europea dell'obiettivo di azzerare
il consumo di suolo entro il 2050, abbiamo già affrontato
quest'argomento in aula e lo voglio riprendere perché, così come
dispone il PNRR che prevede che il Governo nazionale si impegni ad
approvare una legge sul consumo di suolo in conformità agli
obiettivi europei, così la nostra Regione, nell'esercizio delle
proprie peculiarità e della propria autonomia, mi risulta stia
redigendo un documento in tal senso per la disciplina in ambito
regionale. Allora quest'interpellanza assume un duplice ruolo: da
un lato, il ruolo ispettivo che è proprio dell'iniziativa;
dall'altro, il ruolo di suggerimento, che, se ben colto, permette
di raddrizzare il tiro o di affinare il tiro sulle indicazioni che
si stanno delineando a livello regionale, proprio per consentire
una corretta trattazione del tema, che non è un tema puramente
teorico o puramente tecnico, ma è un tema che se non è gestito nel
modo corretto, fa sì che a partire dal 2050 la generazione che ci
segue, quelli che sono nati negli anni scorsi, che stanno nascendo,
nel 2050 avranno raggiunto un'età adulta, quelli che nascono adesso
avranno esattamente 18 anni, ma età adulta vuol dire la possibilità
di effettuare delle scelte. Il concetto di sostenibilità, che è
così vivo, che impregna così tanto il pensiero sociale, politico
fondamentalmente di questa era, di questo periodo storico, prevede
che le generazioni future possano essere messe in condizioni di
poter beneficiare, sfruttare è una parola che potrebbe avere anche
un risvolto negativo ma possiamo anche utilizzarlo per concretezza,
sfruttare le opportunità così come lo possiamo fare noi, questo è
il concetto di sostenibilità: consentire alle generazioni future di
beneficiare di tutto quanto noi stiamo beneficiando. Allora pensare
di poter attuare l'obiettivo di azzerare il consumo di suolo entro
il 2050 con criteri puramente quantitativi e non qualitativi
veramente diventa automaticamente un'azione non a tutela
dell'ambiente ma a penalizzazione della generazione futura. Questo
è l'inquadramento dell'importanza della trattazione di questo
tema.
A tal proposito ricordo brevemente che il consumo di suolo è un
concetto, una cosa è il consumo di suolo, altra cosa è l'uso del
suolo, sono due concetti completamente diversi, però collegati tra
loro. Io ritengo che l'obiettivo intelligente di arrivare a questa
visione di azzerare il consumo di suolo entro il 2050 sia
accompagnato dall'intelligenza necessaria per far sì che non si
limiti soltanto un dato quantitativo, vale a dire evitiamo
assolutamente di costruire ulteriori metri quadri, impediamo alle
prossime generazioni qualunque tipo di costruzione a livello
civile, a livello abitativo, a livello imprenditoriale, in tutti i
settori, impediamo tutto questo. No, è quello rispetto a cui noi,
come forza politica, oggi vogliamo attirare l'attenzione del nostro
Consiglio e dire: "noi non ci stiamo a questa visione". Noi
vogliamo proporre, proprio nella linea dell'uso del suolo, quegli
elementi che sono di tipo qualitativo, cioè l'attuazione, la
valutazione, la messa in campo di tutti quei meccanismi
compensativi di ricorso a tecniche di costruzione di uso del suolo,
di ingegneria naturalistica, di disciplina associata, soluzioni
compensative tra le quali si colloca la tecnologia del "tetto
verde" o "tetto pensile". Cos'è? "Tetto verde" o "tetto pensile" è
un impianto vegetale su di uno strato di supporto strutturale
impermeabile, come, ad esempio, solette di calcestruzzo, solai,
coperture, in tutti quei casi in cui non vi sia continuità
ecologica tra il verde e il costruito. In tal senso la mitigazione
dell'impatto edilizio dello spazio costruito aumenta non solo il
valore percettivo ma anche il valore ecologico e ambientale
dell'area edificata dove, se correttamente progettato e realizzato,
il verde pensile è in grado di attivare processi a favorire la
biodiversità, dando spazio addirittura a specie animali e vegetali
spontanee anche in contesti costruiti o ambientalmente impoveriti,
quindi è questo strumento di compensazione. Per opportuna chiarezza
voglio ribadire che nel momento in cui io parlo di "tetto verde" o
"verde pensile" non immagino di pensare di andare a coprire le
coperture a falda dei fabbricati esistenti con degli strati,
esistono dei sistemi, esiste anche la tecnologia, però non ritengo
assolutamente consono a una sana e corretta visione paesaggistica
pensare di coprire
sic et simpliciter
le coperture inclinate
con la tecnologia del "tetto verde", perché io risparmierei alla
Valle d'Aosta soluzioni da villaggio degli Hobbit, immagino invece
alla realizzazione di tutta una serie di iniziative di adozione di
coperture piane nella progettazione, in nuova costruzione o in
ristrutturazione, soluzioni che permettano anche punti di
continuità tra il suolo e la copertura, sono esempi per i quali
sarebbe bene in questo caso avere la possibilità di utilizzare un
Powerpoint
e poter visionare insieme alcune foto, ma tutto
questo che io sto dicendo o, meglio, una parte di quello che dico è
contenuta da questa relazione di ISPRA "Verde pensile, prestazione
di sistema e valore ecologico", un documento estremamente
interessante che riporta esempi, foto, schemi, concetti. Proprio
perché questi concetti siano presi in considerazione, vorrei
rassicurarmi attraverso quest'interpellanza di qual è la posizione
della Giunta, qual è la posizione dell'Assessore competente in
questa materia, anche perché - ripeto - la posta in gioco non è la
tecnologia dell'architettura, ma è che nella prossima generazione
l'ipotesi di realizzare qualunque costruzione sarà preclusa, vuol
dire che se noi vogliamo pensare di popolare la montagna, vogliamo
dire di realizzare delle aziende in montagna, valorizzare il nostro
territorio questo sarà impossibile, a meno che non si prendano
queste dovute iniziative e si tratti in modo intelligente a partire
da oggi, perché poi domani sarà troppo tardi.
Dalle ore 17:45 assume la Presidenza il vicepresidente
Marguerettaz.
Marguerettaz (Presidente) -
La parola all'assessore
Marzi.
Marzi (SA) -
L'iniziativa ci riporta a un approfondimento
che abbiamo trattato in occasione della sua precedente
interpellanza, come da lei richiamato, tra l'altro, sul tema dello
scorso gennaio. In tale occasione avevamo posto in giusto rilievo
fatti importanti:
1) che eravamo in procinto di costituire l'Osservatorio
regionale sul consumo del suolo aderendo alla Carta nazionale dei
principi sul suo uso sostenibile, come poi è effettivamente
avvenuto attraverso la condivisione in III Commissione consiliare,
quindi anche con il suo supporto, e l'approvazione in Giunta
regionale con la delibera n. 384 dell'11 aprile scorso;
2) che la Valle d'Aosta nel rapporto ISPRA 2021 "Consumo di
suolo, dinamiche territoriali e servizi ecosistemici" compare come
la Regione italiana con il minor consumo di suolo in termini
assoluti;
3) che la Regione ha prodotto uno specifico capitolo nel
rapporto nazionale 2020 indicando il consumo di suolo in Valle;
4) che procede l'elaborazione della strategia per lo sviluppo
sostenibile in recepimento dell'Agenda ONU 2020-2030 e quindi anche
degli obiettivi più interessati alla tutela del suolo attraverso un
percorso partecipato con gli Enti locali, le associazioni delle
imprese e dei cittadini;
5) che la Regione dispone di una ricchissima base informativa
sui dati territoriali disponibili sul geoportale del Sistema delle
Conoscenze Territoriali (SCT) continuamente aggiornato contenente,
tra l'altro, anche la Carta di caratterizzazione dei diversi suoli
presenti sul territorio.
In questi ultimi mesi abbiamo quindi lavorato nel percorso di
definizione della disciplina sul consumo di suolo da lei citato. Un
mese dopo l'approvazione della Carta nazionale di costituzione
dell'Osservatorio regionale l'11 marzo si è formalmente insediato
l'Osservatorio. La prima seduta ha visto la presentazione dei
principi della Carta nazionale e della finalità dell'Osservatorio
stesso, oltre a una bozza di regolamento interno e a una proposta
di organizzazione delle attività attraverso l'attivazione di gruppi
di lavoro tematici e l'individuazione di alcune prime proposte
operative.
Nel corso dei lavori ISPRA ha presentato lo stato di avanzamento
delle attività di monitoraggio nazionale e della predisposizione
del rapporto annuale a cui la Valle d'Aosta partecipa, tra l'altro,
con propri contributi. La Struttura Pianificazione territoriale,
che coordinava i lavori, ha presentato, con il supporto di INVA, la
nuova Carta regionale della copertura del suolo, che, dal mese di
aprile, è reperibile sempre sul geoportale SCT.
L'argomento proposto dall'interpellanza è volto a valorizzare
interventi edilizi generalmente legati alle politiche di
miglioramento delle prestazioni energetiche degli edifici e di
componenti di adattamento/mitigazione ai cambiamenti climatici
quali sono le coperture e le pareti verdi viste anche come misure
di compensazione del consumo di suolo. Sicuramente queste tipologie
di interventi meritano un'attenta analisi a livello tecnico in sede
dei gruppi di lavoro dell'Osservatorio regionale sul consumo di
suolo allo scopo di individuare la modalità per sopportarne la
diffusione nei modi più corretti. Bisogna considerare, tra l'altro,
l'argomento sotto almeno quattro diversi aspetti:
1) urbanistico - che non vengo certo a spiegare a lei nonostante
siamo diventati tra i più simpatici intermezzi del Consiglio Valle
- per la definizione degli standard urbanistici minimi di verde
richiesti nella disciplina edilizia, soprattutto per le nuove
costruzioni, nonché nella verifica della superficie permeabile da
garantire nelle trasformazioni del territorio;
2) paesaggistico, anche se, come richiamato poc'anzi mentre lei
parlava, lei non aveva intenzione e io neanche di trasformare la
Valle in una realtà da "Teletubbies", in quanto progettare con
tetti e pareti verdi implica un cambio sensibile delle tipologie
costruttive tradizionali della Valle d'Aosta;
3) di monitoraggio del consumo di suolo verificando in quale
misura le superfici verdi degli edifici incidono sugli indicatori
di suolo, tenendo conto della differenza che intercorre tra un
suolo naturale, sviluppato quindi secondo processi naturali e in
contesti agricoli o comunque non costruiti; il recupero di suolo
permeabile attraverso interventi di desigillazione di porzioni di
suolo, che sono inquadrabili nell'ambito della rigenerazione
urbana; i suoli creati artificialmente nell'ambito delle
costruzioni e gli edifici;
4) gli effetti sulla biodiversità, in particolare per quanto
riguarda la possibile diffusione di specie vegetali invasive,
considerando che la ridotta dimensione e la particolare
conformazione della nostra regione rendono permeabili ecosistemi
urbani e naturali.
Non entro nel merito degli aspetti siccitosi perché sarebbe
veramente fuorviante rispetto allo spirito assolutamente
propositivo della sua iniziativa.
Tali aspetti trovano trattazione, oltre che all'interno della
Carta regionale, nei prospetti dei progetti transfrontalieri dello
spazio alpino e di "AdaPT Mont-Blanc" dell'Espace Mont-Blanc, che
comprende il ben conosciuto "Rapport Climat" e, per quanto riguarda
la pianificazione territoriale, nella
boîte à outils
cioè il
cruscotto, destinato a supportare in particolare i Comuni ma anche
i cittadini nell'identificare le azioni più appropriate per
favorire l'adattamento al cambiamento climatico delle comunità
locali.
I temi da lei posti comporteranno quindi approfondimenti ad
ampio raggio soprattutto rispetto agli aspetti inerenti le
compensazioni agli impatti negli spazi e negli edifici. Su questi
temi saranno chiamati a riflettere e a proporre le soluzioni più
adatte al contesto regionale i gruppi di lavoro costituiti
all'interno dell'Osservatorio regionale sul consumo di suolo.
Ritengo anche utile, visto che l'ultima normativa rispetto a
questi termini, tra l'altro, prevede che vengano recepite e portate
all'attenzione del Consiglio espresse normative di riferimento, che
magari si possa prevedere in corso d'opera che ci sia la
possibilità di avere anche un confronto: mi è stato chiaramente
detto nel corso di questa giornata che ci vuole qualche mese di
lavoro perché veramente questo è diventato un tema centrale. Di
conseguenza, quello che noi abbiamo anticipato tutti quanti assieme
come Consiglio poi si è trovato a incontrare un'agenda fitta di
impegni, quindi sicuramente ci vorranno sei-otto mesi per avere un
primo rendiconto rispetto all'attività che l'Osservatorio e,
quindi, i vari sottogruppi inseriti all'interno dell'Osservatorio
stesso possono produrre di fatto per avere qualche riscontro
operativo. Ritengo che non soltanto la sua iniziativa sia risultata
essere assolutamente
à la page
ma anche che il lavoro che di
fatto sta ponendo l'Osservatorio potrà incontrare le sollecitazioni
previste e, a mio modesto avviso, prima di arrivare a un momento
normativo, è corretto che ne dia riscontro in maniera anticipata al
Consiglio per il tramite della Commissione deputata, che, tra
l'altro, è sempre assolutamente puntuale su questo tipo di
attività.
Presidente -
Per la replica, ha chiesto la parola al
consigliere segretario Distort.
Distort (LEGA VDA) -
Grazie Assessore per la risposta. A
quanto pare è proprio vero:
pulsate et aperietur vobis.
In
questo caso la sollecitazione contenuta nell'interpellanza dalla
sua risposta percepisco sia stata recepita. Questo mi conforta ma
non solo, ribadisco, per soddisfazione personale, non per
soddisfazione di gruppo che sosteniamo questa visione, ma per la
generazione che ci seguirà, che dovrà gestirsi gli effetti di tali
obiettivi posti per il 2050. Mi conforta che ritenga che meriti
un'attenta analisi quest'aspetto, questi argomenti, non solo
l'argomento specifico del tetto verde, del verde pensile o del
verde verticale, ma il concetto, proprio lo spirito di affrontare
il discorso di consumo del suolo sotto il profilo fondamentalmente
qualitativo di uso del suolo, quindi messa in atto di tutte quelle
dinamiche perequative che sono estremamente utili e fondamentali
per garantire a un ecosistema e a una società di convivere.
Mi conforta anche che ha recepito che non è mio obiettivo
minimamente che Bilbo Baggins si riconosca in un futuro in Valle
d'Aosta, anche perché ci tengo a continuare a essere iscritto
all'Ordine degli architetti senza essere radiato per queste
iniziative e vorrei ribadire che proprio questo è lo spirito della
nostra opposizione, un'opposizione che in un anno, come gruppo
Lega, ha raccolto e raccoglie mediamente ottocento iniziative
ispettive finalizzate proprio a esprimere la nostra visione non
fatta di pugni battuti sul tavolo ma di battere, anziché i pugni,
sul tempo e sulla sensibilità il Governo con proposte costruttive
che rivelano che noi facciamo ricorso fino in fondo a tutte le
nostre risorse, che noi studiamo e che soprattutto cerchiamo di
essere sul pezzo, e su questo vogliamo essere contagiosi e vogliamo
contagiarvi. In questo spirito io le darò questo manuale di linee
guida che ho recuperato, penso che sia pleonastico ma è opportuno
che gli uffici colgano l'occasione di avere ulteriori
approfondimenti. Con questo facciamo in diretta la consegna, la
ringrazio per la risposta, ovviamente manteniamo in atto la nostra
attenzione sul tema.
Per quanto riguarda il discorso dei tempi, nell'interpellanza
non ho fatto minimamente menzione dei tempi, anche perché non è una
questione da risolvere con urgenza ma è una questione da risolvere
con approfondimento, quindi il tempo che sarà necessario,
chiaramente scandito dal nostro controllo anche, però è
fondamentale che si svolga un buon lavoro più che un lavoro rapido
e veloce.
Dalle ore 18:04 riassume la presidenza il presidente
Bertin.
