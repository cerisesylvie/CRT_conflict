Classificazione
TRASPORTI E VIABILITÀ
Trasporti



Oggetto del Consiglio n. 1548 del 12 gennaio 2011 - Resoconto
OGGETTO N. 1548/XIII - Interpellanza: "Proposte per ridurre i
disagi agli utenti della tratta ferroviaria Aosta-Torino".
Interpellanza
Appreso dagli organi di informazione di un'importante
riunione tra Regione Valle d'Aosta, Regione Piemonte, Trenitalia,
RFI, e associazioni consumatori e pendolari;
Constatato che si davano ulteriori quindici giorni di tempo a
Trenitalia e RFI per trovare soluzioni atte a ridurre i disagi
legati a ritardi e pessima qualità del servizio ferroviario sulla
tratta Aosta-Torino;
Rilevato che, a forza di temporeggiare, come abbiamo già
denunciato in precedenti interpellanze, si corre il rischio di
perdere i finanziamenti previsti per l'adeguamento della tratta
Aosta-Torino;
Ribadito che non riteniamo l'utilizzo dei pullman una
alternativa al trasporto ferroviario, ritenuto indispensabile e
strategico per la nostra Regione;
i sottoscritti Consiglieri regionali
Interpellano
il Governo regionale per conoscere se intenda:
1) avanzare proposte, e quali siano, nel caso in cui le
soluzioni avanzate da Trenitalia e RFI siano inadeguate, anche alla
luce del positivo percorso di concertazione con la Federconsumatori
Valle d'Aosta e dei Pendolari Valdostani;
2) se vi sia un chiaro intendimento di procedere
all'elettrificazione della tratta Aosta - Pont-Saint-Martin e dello
stato eventuale della progettazione;
3) se vi sia un chiaro intendimento di procedere al raddoppio
selettivo di alcuni tratti della ferrovia nella Regione Valle
d'Aosta, con l'obiettivo di favorire anche l'utilizzo del Minuetto
a livello locale;
4) se in caso di inacessibilità a finanziamenti per
l'elettrificazione si proceda all'acquisto di motrici bimodali
d'intesa con Trenitalia.
F.to: Donzel - Carmela Fontana
Président
- La parole au Conseiller Donzel.
Donzel (PD)
- Alle volte si rischia di essere
apparentemente ripetitivi su alcuni argomenti, ma varrebbe la pena
ricordare le traversie di una famiglia che da Salerno si era recata
per qualche giorno di vacanza in Valle d'Aosta: dopo Capodanno
voleva prendere il treno - treno che ha avuto due ore di ritardo -,
ha perso tutte le coincidenze per ritornare a casa, costretta ad un
pernottamento non previsto a Torino, e cose di questo tipo...se
questa è l'immagine del turismo che diamo in Valle
d'Aosta...Sappiate che neanche in alcuni paesi che si avventurano
nel mondo del turismo del terzo mondo si vivono esperienze di
questo tipo e sicuramente noi andremmo immediatamente all'agenzia
viaggi a chiedere danni e cose di questo tipo! Queste sono le
vicende che si vivono sulla nostra tratta, quindi non è il problema
di qualche pendolare che si lamenta sempre dei dieci minuti di
ritardo, è proprio un problema generale che abbiamo cercato di far
capire, problema generale del collegamento fra la Valle d'Aosta e
l'Italia, che è reso difficoltoso - lo abbiamo visto - dagli
aumenti autostradali, da insufficienti collegamenti attraverso i
pullman, l'aereo non esiste più e quindi la ferrovia è più che mai
un elemento strategico dei collegamenti regionali e ha bisogno di
risposte certe.
La nostra perplessità nasce dal fatto che, a seguito di un
incontro utile e prezioso che abbiamo apprezzato da parte
dell'Amministrazione regionale, che finalmente ha cercato di
mettere insieme più attori, una cosa che avevamo sollecitato e che
ci ha fatto piacere...quello che ci ha lasciati un po' perplessi -
ma potrebbe darsi di una carenza informativa della stampa, e quindi
ecco le ragioni dell'interpellanza, ecco perché ci rivolgiamo
all'Amministrazione regionale - è stato il fatto di dire: ci dica
Trenitalia come risolve questo problema. Cioè noi non abbiamo
proposte, non abbiamo avanzato qualche idea? Dopo anni che si
discute di questo tema...sicuramente ci sono anche delle competenze
da parte degli assessorati per poter cominciare ad individuare
quali sono i punti deboli, e quindi sollecitare anche con delle
proposte senza aspettare questa fatidica data "fra 15 giorni
arriverà la risposta di Trenitalia"! Intanto nell'attendere questi
15 giorni, la famiglia, insieme a tanti pendolari della Valle
d'Aosta, ha subito i soliti problemi. Quindi vorremmo capire meglio
la natura delle soluzioni che per esempio prospetterebbe
l'Amministrazione regionale.
Altra perplessità che ci viene avanzata è quella che nel giro di
pochi giorni arrivano proposte che sono assolutamente diverse fra
l'Assessorato dei trasporti e la Presidenza della Giunta regionale:
il primo, un giorno parla di elettrificazione della linea esistente
e, la seconda, parla di una nuova linea che scorrerebbe parallela
all'asse ferroviario. Dico: anche qui, parliamoci un attimo,
decidiamo qual è la scelta migliore, la scelta seconda nel caso in
cui la migliore non sia possibile realizzarla perché mancano i
finanziamenti, ma che ci sia una chiara gerarchia, cioè quello che
vorremmo è questo...ma non abbiamo i soldi...allora, non avendo
questo, ricorriamo a questo sistema...ma che si capisca, non che
ogni giorno, tanto per calmare un attimo le acque, spariamo una
proposta, dopodiché diciamo: "vediamo, cerchiamo i
finanziamenti"...Fra l'altro, resta la viva preoccupazione che,
siccome in questo momento è praticamente seminaufragato - perché
non si capisce fino in fondo - il progetto della Lunetta di
Chivasso, questi soldi devono essere immediatamente ricollocati nel
caso in cui quel progetto sia reso vano da quanto sta accadendo
anche nella stazione di Torino, e quindi che immediatamente
evitiamo di correre il rischio che qualcuno ci scippi questi soldi
per incapacità di spesa, che è una cosa abbastanza comune nelle
amministrazioni pubbliche, dove a forza di non spendere dei soldi
ne arriva un altro che dice: io ho il progetto pronto, è questo, e
via...
Un altro aspetto importante - e qui vorremmo si chiarissero una
serie di questioni pubblicamente - è che abbiamo visto che un
progetto di massima - già passato al VIA per quanto riguarda il
pezzo del Piemonte sull'elettrificazione della linea - c'è e
affronta anche la questione spinosa di Ivrea. Vorremmo capire se
analoghi provvedimenti siano già stati presi dal Governo regionale
o se adesso...e apprendiamo anche questo stamani dai giornali, alla
luce di un importante incontro avvenuto a Roma, dove finalmente si
dice che la ferrovia della Valle d'Aosta è una priorità, cosa di
cui ci rallegriamo, però manca sempre un pezzo, il pezzo chiave di
queste affermazioni, ovvero la ferrovia è una priorità e quindi tot
euro sono stanziati per realizzare questo progetto a decorrere da
tale anno. Perché se non c'è tot euro, è tutta carta straccia, ed è
questo il nodo fondamentale, tant'è che mi pare - è quello che
apprendo dai giornali per quanto riguarda la funivia, ci
rallegriamo - che ci siano i finanziamenti. Quello che vorremmo
capire è se ci sono i finanziamenti per la tratta Aosta/Torino o se
quello è un passaggio ulteriore che deve ancora venire, perché è lì
che si gioca la partita; se ci sono i finanziamenti, si può
decidere anche il tipo di progetto che è necessario mettere in
atto.
Infine vorremmo capire se fra tutte queste valutazioni che sono
state fatte esiste un ragionamento intorno...però può darsi che non
abbiamo sufficienti informazioni...intorno al fatto che una sola
linea è sottoposta alle pressioni, lei lo saprà meglio di me, ogni
Comune vorrebbe una fermata, si fa fatica, ma per quanto riguarda
il Partito Democratico abbiamo cercato di rappresentare le esigenze
che noi siamo una Regione. Si fa fatica anche a far capire agli
amici del Piemonte che c'è la necessità di qualche collegamento
anche rapido fra Aosta e Piemonte, quindi non possiamo fermarci
all'altezza di ogni paese della Valle d'Aosta e poi Candia e tutti
i comuni...perché questo treno non arriva mai più! Però è evidente
che per risolvere anche questi problemi e le esigenze, è da
valutare se esiste in alcuni tratti in modo parziale il doppio
binario che consentirebbe a treni locali di non far fermare quei
pochi treni diretti che dovrebbero partire da Aosta e giungere con
un orario congruo a Torino.
Siccome i tempi delle progettazioni...ripeto, nel caso
piemontese l'elettrificazione ha già passato il VIA, mentre in
Valle d'Aosta non so, poi bisogna capire se cambia completamente il
progetto...ma siccome questi progetti potrebbero correre il rischio
di avere tempi lunghi...spero di no, spero che magari in due anni
risolviamo la questione e la cosa si chiuda, ma se le cose vanno
per le lunghe, non è il caso di immaginare anche soluzioni
alternative come quella di una locomotrice bimodale, che non è
detto che sia l'unica alternativa? Ma dico...c'è una gerarchia che
renda possibile intravedere una soluzione vera a questo annoso
problema?
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie Presidente. Probabilmente il
tempo concesso per rispondere all'interpellanza non consentirà, né
all'interpellante, né all'interpellato, di dare tutte le
informazioni che sarebbero necessarie.
Vorrei solo contestualizzare il problema delle ferrovie, perché
da una rappresentazione - ma non credo in malafede - del collega
Donzel, sembra che la Valle d'Aosta viva una situazione particolare
rispetto al sistema ferroviario nazionale. Gli trasmetterò una
raccolta di firme di Altroconsumo, in cui si parla del servizio
ferroviario in generale in Italia, che riguarda delle aree urbane
molto più importanti della Valle d'Aosta, con dei ritorni economici
diversi da quello della nostra tratta, che è in condizioni pietose!
Quindi quando si ragiona si fa bene a mettere in evidenza la
situazione valdostana, ma bisognerebbe indicare che questo è un
contesto generalizzato, non con la logica del
mal comune mezzo
gaudio
! Tanto per darle informazioni, visto che lei è così
appassionato del Piemonte, lei ha visto che hanno soppresso la
linea Asti/Casale e la linea Asti/Alba, tanto per darle le
indicazioni; non è che ci sono ritardi o i treni sono sporchi, ma
proprio li hanno tolti perché non hanno più i soldi per sistemare
le gallerie...tanto per dare il senso della nostra discussione.
Dopodiché devo fare due ragionamenti sulle sue premesse rispetto
all'interpellanza, dice:
"Rilevato che, a forza di
temporeggiare"
...a forza di temporeggiare chi, chi temporeggia?
L'Amministrazione regionale ha fatto tutto quello che doveva fare,
nel senso che rispetto a questi progetti sono stati sottoscritti
ancora nella precedente legislatura degli APQ, tutta l'attività
progettuale era a carico di RFI, del gruppo Ferrovie dello Stato;
le parti che noi dovevamo fare le abbiamo fatte tutte, non solo,
abbiamo inserito nell'ambito dei nostri fondi PAR FAS tutta una
serie di investimenti che vanno a migliorare utilizzando anche
nostre risorse. Quindi da parte nostra non c'è nessun
temporaggiamento!
Quando parla dell'elettrificazione...non è che c'è un progetto
dell'elettrificazione piemontese, probabilmente la informano male;
il progetto è l'elettrificazione da Ivrea ad Aosta e il progetto è
stato trasmesso al VIA della Regione Piemonte ed è stato trasmesso
al ministero per il progetto complessivo. Ma probabilmente, anche
lì, nei ragionamenti della stampa non ci sono le informazioni
complete! Il progetto dell'elettrificazione è previsto nell'accordo
interregionale sottoscritto dall'Amministrazione regionale
valdostana e dall'Amministrazione regionale piemontese ed è oggi al
ministero per la valutazione dell'assoggettabilità al VIA. Rispetto
a questo tema i nostri Comuni di Fénis, di Saint-Christophe e di
Hône hanno ricevuto il progetto; è ovvio che qualche
amministrazione comunale qualche piccolo problema lo ha avuto,
perché in alcuni casi le sottostazioni per l'elettrificazione
avevano la dimensione più o meno di un campo di calcio. Capite che
la Valle d'Aosta è nella zona centrale abbastanza ridotta: con
un'occupazione così importante delle sottostazioni immaginatevi il
territorio di Hône con una sottostazione che è grande come un campo
di calcio! Ma era solo per dirle che i temi meritano sicuramente
tempo e sarebbe bene non utilizzarli per una speculazione o per
dare dei carichi, perché non siamo dei marziani, non è che siamo
nati oggi, Donzel! Nel tempo qua rappresentiamo movimenti e partiti
che si sono occupati costantemente e i risultati sono dei risultati
che lentamente stanno cercando di essere portati avanti. Quando
parliamo degli investimenti e degli APQ, è già stato indicato
tutto, è stato scritto tutto, il problema è andare a reperire le
risorse.
Rispetto ad alcune affermazioni, tutti gli investimenti
infrastrutturali, gallerie, binari, sono da sempre stati fatti
dall'amministrazione delle Ferrovie dello Stato, e mai nessuna
Regione ha messo il picco di un quattrino, mai! Quindi non veniamo
a dire: la Valle d'Aosta cosa fa? Ma cosa fa? Fa esattamente quello
che fanno tutti, sollecitano coloro che sono competenti a fare gli
investimenti; quindi la Regione Piemonte si è trovata
l'elettrificazione fino a Ivrea, ma non è che ha messo un euro,
beati loro! Ma noi, che arriviamo dopo, purtroppo, per i problemi
che ci sono nella galleria di Ivrea, non abbiamo
l'elettrificazione, e non è che noi negli anni siamo stati
dormienti, anzi...stiamo facendo, grazie a tutti, un'azione di
pressing per far fare gli investimenti che competono
all'amministrazione di Ferrovie dello Stato.
Sempre nelle premesse dice:
"Ribadito che non riteniamo
l'utilizzo dei pullman una alternativa"
...ma l'utilizzo dei
pullman non è un'alternativa che ci inventiamo noi, è una richiesta
che ci fanno gli utenti. Siccome lei è molto attento, quando ha
visto i servizi di Rai Tre con le persone che scendevano dal treno
dopo l'interruzione dovuta al ponte sul Chiusella...chiedevano di
rimettere i pullman perché con i pullman arrivavano puntuali!
Quindi non è una cosa che chiediamo noi, è l'utenza che dice che
con i pullman ha delle certezze; da questo punto di vista il
pullman potrebbe essere una soluzione sostitutiva, in quanto penale
fatta a costi da addebitare a Trenitalia. Perché qualcuno - anche
lì non è che mi devo togliere i sassolini - ci porta degli esempi:
vedete il Presidente della Toscana ha chiesto 1.000.000 di danni
e...cosa fa la Valle d'Aosta? Ma il Presidente della Toscana ha un
contratto in mano che ha sottoscritto con Trenitalia e applica
delle penali contrattuali; noi non abbiamo uno straccio di carta in
mano, perché il contratto è fra Trenitalia e ministero e quindi non
siamo, noi, deputati ad applicare le sanzioni! Anche lì non
facciamo demagogia: vedete, gli altri fanno e noi non
facciamo...noi non abbiamo gli strumenti, anzi fortunatamente
grazie all'azione di questa Amministrazione regionale stiamo
portando avanti il trasferimento delle competenze, una regolazione
dei flussi finanziari e chiediamo di poter essere titolari del
contratto. Al riguardo credo che ci sia una risoluzione depositata
all'Ufficio di Presidenza che ci permetterà di discutere e di
approvare degli indirizzi in Consiglio regionale che vanno in
questa direzione, per mettere un punto fermo rispetto a questo.
Rispetto alle domande:
"avanzare proposte, e quali siano, nel
caso in cui le soluzioni avanzate da Trenitalia e RFI siano
inadeguate"
...ripeto, noi - non so se lei ha delle informazioni
diverse - non abbiamo mai avuto alcuna persona, alcuna struttura
che si è occupata di gestione ferroviaria, non avevamo fino ad oggi
nessuna competenza in merito, quindi...come possiamo immaginare di
fare delle proposte? Ci facciamo carico di interloquire con i
pendolari, le organizzazioni sindacali, quindi già oggi abbiamo
creato le condizioni affinché coloro che devono proporci le
soluzioni tengano conto di alcune esigenze degli utenti. Non
vogliamo la rottura di carico a Ivrea, che raddoppierebbe i
problemi alla nostra utenza, uno che va a Milano, arriva e scende
ad Ivrea, risale, arriva e scende a Chivasso, risale a
Chivasso...un percorso ad ostacoli! Immaginatevi poi delle utenze
turistiche con bagagli, sci, eccetera. Quindi ci siamo battuti per
rappresentare le necessità degli utenti, ma non siamo noi i
gestori; la gestione di una ferrovia è una gestione
complicatissima, abbiamo visto prima con la collega Morelli, il
problema non è risolvibile.
"Se vi sia un chiaro intendimento di procedere
all'elettrificazione della tratta Aosta"
...qui ho risposto,
quella è già avanzata.
"Se vi sia un chiaro intendimento di procedere al raddoppio
selettivo"
...là le do lo studio di RFI che dice che bisogna
preferire la Lunetta di Chivasso al raddoppio, perché il raddoppio
del binario non porterebbe alcun beneficio. Quindi il raddoppio è
stato inserito, RFI e Trenitalia dicono che non è prioritario
rispetto agli altri lavori, pertanto è previsto, ma non
prioritario.
Président
- La parole au Conseiller Donzel.
Donzel (PD)
- Intanto mi fa piacere che ci sia tutta
questa animazione e questa voglia di trovare soluzioni, anche se
poi nell'animazione le è sfuggito che il problema non è
risolvibile, c'è nella registrazione, ma le è sfuggito, rispetto
alla complessità...ma era una battuta. Intanto le dico che mi fa
piacere questa animosità perché vuol dire che c'è la voglia di
impegnarsi e di battere i pugni sul tavolo...almeno questo è già un
segnale. Però mi consenta, intanto non è che ignoro il dissesto
ferroviario italiano, perché se vuole le comunico che è appena nata
una consulta nazionale del Partito Democratico che vuole prendere
in carico proprio lo specifico problema dei pendolari a livello
nazionale, quindi non è che ignoriamo questo problema del dissesto
ferroviario nazionale.
Certo che noi abbiamo particolarmente a cuore questo tema del
collegamento ferroviario perché la Valle d'Aosta, che fino a
qualche anno fa definivamo
carrefour d'Europe
, ha qualche
problema di collegamento in cui la ferrovia, nodo strategico, è uno
di quei nodi che non ha una soluzione immediata. Non siamo stati
noi a vantare a più riprese, per due anni, dei rapporti
straordinari di amicizia con il Governo nazionale e ogni volta si
dice: il Governo nazionale com'è bravo! Allora andate giù e trovate
le soluzioni...cosa le devo dire, Assessore...adesso si anima anche
il collega Zucchi...eccoci, siamo arrivati, finalmente ha rotto il
silenzio che durava da mesi in questo Consiglio! Però non siamo
stati noi a parlare di questi rapporti e di queste relazioni
straordinarie con l'efficientissimo Governo nazionale! Quindi
quello di cui noi parliamo sono dei sistematici problemi quotidiani
delle persone, a cui non si può rispondere dicendo che c'è qualcuno
che viaggerebbe più volentieri in pullman! No, quelli che ho
sentito io no, vogliono viaggiare in treno, non vogliono il
pullman, vogliono il treno, un treno che funzioni! Sono delle
persone fatte così! Quindi l'auspicio della politica è giustamente
rivendicare le esigenze dell'utenza e farle attuare.
Una piccola considerazione, perché non siamo così ingenui dal
punto di vista tecnico. Lei ci risponde sempre a colpi di documenti
e ci dice: ma RFI ha detto che il raddoppio selettivo non è
prioritario...certo, perché c'era il progetto della Lunetta di
Chivasso, ma se salta quel progetto...ho fatto una concatenazione
logica anch'io...allora, due settimane fa è stato lei a dirmi che
non se ne parlava più del progetto della Lunetta di
Chivasso...adesso, oggi, lo smentisce...
(interruzione dell'Assessore Marguerettaz, fuori
microfono)
...oggi lo smentisce, ma capisce che la gente vuole sapere se
voi volete fare la Lunetta di Chivasso o non la volete fare? perché
se parte la Lunetta di Chivasso tutta la storia delle fermate alla
stazione di Chivasso salta per aria e si apre il problema del
cambio del treno a Ivrea! È inutile parlare di questioni se non c'è
una chiara strategia, perché è inutile dire: non vogliamo la
rottura di carico a Ivrea, quando c'è ancora sul tavolo la Lunetta
di Chivasso... allora vuol dire che c'è la rottura di carico a
Ivrea, che ragionamenti sono questi?
Siamo in una situazione in cui la gente vorrebbe sapere se il
progetto di cui ha parlato il Presidente della Regione, una linea
ferroviaria che corre parallela all'autostrada...allora glielo dico
io cosa risponderebbe il Comune di Hône o gli altri Comuni; le
direbbero: siete sicuri che i Comuni vogliono un'altra linea
ferroviaria parallela all'autostrada, dove magari hanno già
edificato e hanno fatto chissà quali lavori? Cioè quella è la Valle
d'Aosta! Poi lo so anch'io, perché giustamente il Presidente avrà
proposto una cosa così, perché l'attuale tracciato non è un
tracciato dove i treni potranno mai avere una velocità di un certo
tipo, quindi è chiaro: se vogliamo andare con una certa
velocità...quindi non è che siamo proprio persone che non hanno
studiato l'argomento, e sappiamo anche perché alle volte si possono
avanzare delle proposte come quella. Ma non mi venga a dire che non
teniamo conto del Comune di Hône o Verrès, eccetera, perché
figuriamoci cosa dovremmo fare con i Comuni quando parleremo di un
nuovo tracciato della ferrovia.
Le ribadisco, a noi quello che interessa sapere sono: quali sono
i progetti a termine, che finanziamenti hanno, e i tempi di
realizzazione di questi finanziamenti.
