Classificazione
AMMINISTRAZIONE REGIONALE
Amministrazione della giustizia
ORDINE PUBBLICO - FORZE ARMATE
Pubblica sicurezza



Oggetto del Consiglio n. 2006 del 4 ottobre 2011 - Resoconto
OGGETTO N. 2006/XIII - Reiezione di risoluzione: "Esame in
sede parlamentare del disegno di legge in materia di
intercettazioni telefoniche".
Risoluzione
Il Consiglio regionale della Valle d'Aosta/Vallée
d'Aoste
Vista l'improvvisa accelerazione imposta in sede parlamentare
all'iter di discussione del Disegno di legge n. 1415-B (Norme in
materia di intercettazioni telefoniche, telematiche e ambientali.
Modifica della disciplina in materia di astensione del giudice e
degli atti di indagine. Integrazione della disciplina sulla
responsabilità amministrativa delle persone giuridiche), meglio
noto come "Legge bavaglio";
Considerate le vivaci proteste che si sono levate contro di
essa, sia nell'opinione pubblica che tra gli operatori della
giustizia e dell'informazione, in provenienza da diversi
schieramenti politici, che denunciano una grave violazione del
diritto a informare e della libertà d'indagare insita nella
proposta in questione;
Ritenuto gravissimo per la stessa democrazia il tentativo di
vietare di pubblicare gli atti di un'inchiesta anche solo nel loro
contenuto, superando di forza, con una norma oscurantista,
pregiudicando la ricerca di una soluzione equilibrata a tutela dei
contrapposti diritti all'informazione e alla riservatezza dei dati
processuali, allo scopo di coprire situazioni che stanno emergendo
da più parti di oggettiva e diffusa corruzione, anche ai vertici
delle istituzioni;
Ritenendo che lo strumento investigativo deve essere usato
nel e per il processo, e non a fini mediatici, ma che è diritto
ineludibile della cittadinanza la conoscenza immediata e
sostanziale di fatti di estrema rilevanza per la vita pubblica e
per la salvaguardia dei meccanismi di funzionamento democratico
delle istituzioni;
Esprime
la propria posizione a difesa del principio contenuto
nell'articolo 21 della Costituzione secondo cui tutti hanno diritto
di manifestare liberamente il proprio pensiero e "La stampa non può
essere soggetta ad autorizzazioni o censure";
Impegna
la Presidenza del Consiglio a dare sostegno ad azioni
immediate di informazione sui contenuti della legge in corso di
discussione alla Camera;
Invita
i Parlamentari della Valle d'Aosta ad opporsi con forza
all'inaccettabile violazione di diritti fondamentali per la nostra
democrazia insita nel provvedimento in questione.
F.to: Louvin - Chatrian - Patrizia Morelli - Giuseppe Cerise
- Bertin
Presidente
- La parola al Consigliere Louvin.
Louvin (ALPE)
- Grazie Presidente.
La titolazione di questa mozione è stata decurtata per ovvie
ragioni di brevità, ma il tema non è soltanto quello relativo alle
intercettazioni telefoniche...alle intercettazioni telefoniche,
telematiche, ambientali, alla modifica della disciplina in materia
di astensione del giudice dagli atti di indagine, dall'integrazione
della disciplina sulla responsabilità amministrativa delle persone
giuridiche; in altri termini, è la complessa vicenda della
riduzione delle possibilità di indagine da parte della Magistratura
tramite le intercettazioni ambientali e soprattutto, nel versante
di cui prevalentemente ci siamo occupati in questa risoluzione, di
divulgazione dei contenuti di intercettazioni nella parte che può
avere luogo prima di determinate fasi processuali.
Credo che nessuno fra di noi ignori cosa sta succedendo nel
Paese su questo tema, credo che nessuno ignori che siamo alla
vigilia di un
redde rationem
tra poteri dello Stato con
un'accelerazione che risente di un'assoluta urgenza da parte del
Presidente del Consiglio dei ministri e di una buona parte della
sua maggioranza e del suo Governo di mettere il freno a vicende di
comunicazione esterna, in qualche caso anche abusiva, ma il più
delle volte di interesse collettivo e di interesse di adeguata
informazione dell'opinione pubblica, e che questo vada dritto a
cozzare contro una posizione ormai consolidata all'interno
dell'autorità giudiziaria, che tende invece a difendere la
possibilità di utilizzo di questi strumenti in sede di indagine, e
di una parte cospicua del mondo dell'informazione, che chiede che
non venga messo il bavaglio all'informazione stessa, che non venga
vietata la comunicazione esterna - quanto meno in via di riassunto
- su questioni che rilevano per quanto riguarda, fra l'altro, lo
stato di detenzione di persone o di provvedimenti giudiziari.
Qui si tratta del versante delicatissimo dei rapporti fra il
procedimento giudiziario e l'informazione, ma siamo anche al cuore
di uno dei momenti cardine della nostra democrazia, che poggia
sulla possibilità degli organi di informazione di dare liberamente
comunicazione di quanto lecitamente siano giunti a conoscere, e
quindi di metterne al corrente l'opinione pubblica. Di quanto
vivace sia questo scontro credo che sia sufficiente capirlo dal
contenuto della posizione assunta dal Ministro di giustizia di
fronte al Consiglio Superiore della Magistratura nella giornata di
ieri, e quanta difficoltà anche le parti più attente e caute del
Parlamento abbiano nel frenare questa stretta che si vuole
imprimere, in un procedimento nel quale fra l'altro il Senatore
della Valle d'Aosta ha espresso, al momento dell'approvazione al
Senato, un'opinione contraria al provvedimento già allora in
discussione.
Qui siamo in una situazione di fortissimo attrito nel quale
possiamo anche chiederci: in fondo, il Consiglio della Valle
d'Aosta cosa sta ad occuparsi di queste quisquiglie, ha cose ben
più importanti da fare! Ma ogni tanto non dispiaccia ai colleghi
che si venga anche sui fondamentali...forse è utile che ci sia,
almeno in un minuto della giornata, un pensiero che esce da
Pont-Saint-Martin e ci fa condividere con un paese che ha ben altre
priorità che mettere il bavaglio ai giudici, la forte
preoccupazione perché si scardinino dei principi come quello
dell'articolo 21 della Costituzione.
Non sono qui a fare comizi e non intendo dilungarmi oltre, ma
intendo rappresentare ai colleghi la necessità che ci sia
un'opinione nostra di Consiglio regionale a sostegno di un
movimento fortissimo nell'opinione pubblica, negli organi di
informazione e - direi - nel complesso del mondo della giustizia, a
sostegno di ragioni di priorità dell'accertamento della verità,
specialmente là dove questa riguarda le connivenze fra la
criminalità organizzata ed il potere politico. Le vicende più
strettamente personali e intime ci interessano molto meno di
aspetti invece molto sostanziali, come quelli che hanno condotto
pochi giorni fa ad un voto tutt'altro che onorevole da parte del
Parlamento nei confronti della richiesta di sfiducia nei confronti
di un ministro della Repubblica.
Chiediamo che si esprima una posizione a difesa del principio
contenuto nell'articolo 21; vorremmo che la Presidenza del
Consiglio assumesse in questo momento, visto che ha sensibilità per
le problematiche della stampa e anche nei prossimi giorni sono
previsti appuntamenti culturali importanti in questa Regione, un
ruolo di guida nell'informazione della comunità valdostana sui
rischi che sta correndo in questo momento la corretta informazione
in Valle d'Aosta, ed esprimere un voto naturalmente tutto politico,
tutto di indirizzo e di auspicio ai Parlamentari valdostani,
affinché si oppongano in modo netto a questa violazione dei diritti
fondamentali di informazione, che sono insiti in questo
provvedimento. E, accanto ai diritti dell'informazione - forse è un
versante che non abbiamo sufficientemente esplicitato nel documento
scritto, ma credo che se ne debba essere tutti consapevoli -, anche
la possibilità che la giustizia non abbia un Opinel arrugginito tra
le mani, ma abbia qualche strumento in grado di contrastare sul
terreno efficacemente la criminalità, il malaffare e anche le
degenerazioni istituzionali che, a volte, si profilano. Grazie.
Presidente
- Dichiaro aperta la discussione generale.
La parola al Consigliere Lattanzi.
Lattanzi (PdL)
- Grazie Presidente.
So distinguere il bene dal male, in questo sono presuntuoso. È
evidente che le intercettazioni telefoniche sono uno strumento
importante per la ricerca delle prove, ma - aggiunge - c'è stato un
cattivo uso delle intercettazioni telefoniche da parte della
Magistratura, ovvero da parte degli uffici del Pubblico Ministero a
livello nazionale. Anch'io, da cittadino, leggendo sul giornale
delle cose che non dovrei leggere, mi indigno. Nella conflittualità
che c'è oggi nel nostro Paese, le conversazioni captate diventano
uno strumento di lotta politica, ma fino a quando la conflittualità
sarà così alta, non sarà possibile la serena autocritica di
entrambe le parti, necessaria per sedersi attorno ad un tavolo e
studiare un sistema giudiziario ad uso e consumo dell'utenza...così
Ilda Boccassini, Capo della Procura di Milano, certamente non una
berlusconiana! Sì, adesso non è che voi siete perfezionisti e non
sbagliate mai, state sereni, che di cose inesatte ne leggiamo anche
sui vostri giornali! Dico questo perché questo è un campo minato
sia per i giornalisti sapienti, sia per i politici.
Devo dire, collega Louvin, che non ci ha stupito la vostra
risoluzione...ne presentate una a Consiglio su temi di politica
nazionale, perché è evidente che "nel teatrino della politica" è
difficile resistere ad un minimo di visibilità su temi su cui il
Consiglio regionale oggettivamente - a parte una bella
chiacchierata che potremmo farci anche al Deorsola - fa fatica a
trovare del costrutto. Citate in questa risoluzione la volontà di
esprimere una difesa dell'articolo 21 della Costituzione, che parla
del diritto di manifestare liberamente il proprio pensiero e la
stampa non può essere soggetta ad autorizzazioni e censure.
È evidente che su questo abbiamo pensieri diversi, perché se la
stampa fosse la stampa, cioè semplicemente nella pluralità delle
idee ci fossero le posizioni della cronaca politica piuttosto che
di quella personale, non saremmo di fronte a quello che non è un
concetto di libertà di stampa, ma di libertà di "sputtanamento",
che è una cosa leggermente diversa, peraltro a fini politici, come
diceva la dott.ssa Boccassini. Quando un Procuratore della
Repubblica di Napoli autorizza 100.000 intercettazioni per sapere
se il Presidente del Consiglio andava ad amiche o a prostitute, è
evidente che il rilievo penale lo si vedrà forse fra qualche anno,
ma quello politico è immediato! Lo si sa, ma quello che i cittadini
hanno capito è che questi sono metodi eversivi, lo dico in maniera
molto chiara, atti a dopare il sistema democratico ed il confronto
democratico, e addirittura a sovvertire il pensiero dei cittadini,
e magari anche il voto.
A noi non piace, da liberali e da Popolo della Libertà,
immaginare una legge che debba impedire la pubblicazione di notizie
o di informazioni, ma il sistema è degenerato ed è evidente, e alle
degenerazioni bisogna rispondere, purtroppo, con le restrizioni.
Quando uno occupa una casa in maniera abusiva ed utilizza il
diritto alla casa, è una violazione della legge; quando in nome
della libertà economica qualcuno comincia a proporre la libertà di
non pagare i propri debiti, è uno strano concetto della libertà, è
eversione. Riteniamo che in una società realmente libera la
politica dovrebbe dare degli spettacoli migliori, di questo siamo
tutti concordi, ma non c'è dubbio che il ruolo della
comunicazione...e in questo Paese sappiamo politicamente da che
parte sta, perché di conflitto di interessi se ne parla da 17 anni,
ma non c'è stato nessun Governo, neanche di sinistra, D'Alema
compreso, che abbia messo mano in maniera seria al reale conflitto
di interessi per un motivo semplice: perché il conflitto di
interessi non c'è! Perché chi detiene il potere della comunicazione
non detiene il potere di comunicare! E lo sanno tutti gli italiani
e lo hanno dimostrato in tutte le possibili espressioni
democratiche di voto, non facendosi condizionare dalla
comunicazione che non ha mai influito sul voto, perché ha sempre,
sempre, sempre tirato dalla stessa parte!
Oggi assistiamo a telegiornali, almeno sette reti televisive che
sparano contro il Governo in maniera continuativa ogni giorno, l'80
percento dei giornali, anche quelli della nostra tribuna stampa
fanno "oooh" quando un politico si permette di sbagliare una
virgola, ma si guardano bene dal rettificare i loro errori in
maniera intellettualmente onesta quando fanno dei titoli che sono
manipolazione! L'ultima è stata un titolo fatto su un giornale
locale con una dichiarazione dell'ALPE, di Louvin, e tutto
l'interno del titolo...invece, su quello che avevamo detto noi, per
cui il titolo era del tutto contrario a quello che avevamo detto
nel giornale...per cui dopo ti guardano e dicono amichevolmente:
"Io ho scritto quello che hai detto"! Peccato che quello che hai
scritto non lo legge nessuno, il titolo lo leggono tutti e il
titolo lo aveva fatto Louvin con le virgolette! Siccome di maestri
della manipolazione - ormai ne siamo consapevoli - ne esistono da
tutte le parti, riteniamo che in questo Paese un minimo di
equilibrio si debba poter ottimizzare. Allora non so, nessuno di
noi sa se il Parlamento riuscirà - e io spero anche di no - a
partorire una legge che impedisca la pubblicazione delle
intercettazioni, perché si entra in un campo oggettivamente minato.
Non so se auspicarmi che questo in Parlamento nasca, ma una cosa è
certa. Auspico, come credo tutti i cittadini, di non vedere più
comunicazioni private sui giornali, che non hanno nessun rilievo
penale, nessuno, ma hanno un chiaro intento di "sputtanamento"
politico! Perché questa è la cosa che sta facendo vomitare il
nostro Paese! Poi ci sono tante altre cose che fanno vomitare il
Paese...magari a destra, a sinistra, reciprocamente, il teatrino
della politica, tante cose, ma questa è una cosa che offende ed
indigna le persone di buona volontà, che magari si alzano come
tanti di noi tutte le mattine per andare a lavorare, per cercare di
fare bene il proprio mestiere, per guadagnarsi uno stipendio che
tutti dicono essere superlauto, molto grande, assolutamente da
tagliare, perché alla politica quando si sarà ridotto lo stipendio
a zero non basterà ancora, perché avremo dei giornalisti a 200.000
euro l'anno che ci spiegheranno che i costi della politica sono
troppo alti, e dovremo scriverlo, e dovremo dirlo! Non ho problemi
a riconoscere quelli che sono anche i nostri difetti.
Noi, probabilmente, il nostro stipendio ce lo dobbiamo
guadagnare meglio, forse dovremmo lavorare meglio, così come i
Parlamentari a Roma probabilmente devono dare delle risposte di
credibilità a questo Paese, ma credo che in tutte le categorie,
anche nella Magistratura, che passa sottobanco le veline delle
intercettazioni senza nessuna finalità penale, ma solo ai fini
dello "sputtanamento" politico...credo che questa sia una prassi
che deve finire. Devono finire i comportamenti dei politici, deve
finire la manipolazione della comunicazione, deve finire l'uso
della Magistratura a fini politici, e magari anche cominciare ad
assumersi delle responsabilità. Allora è giusto che il politico
quando sbaglia paghi, è giusto che un giornalista quando sbaglia
paghi, ed è giusto che un magistrato, quando ha fatto - come ieri -
l'errore di tenere in galera quattro anni due ragazzi di 20 anni
per una prova scientificamente sbagliata, paghi! In questo Paese,
però, siccome tutte le caste dicono che bisogna cominciare dalle
altre, ho il sospetto che ci vorrà ancora qualche anno prima che la
gente sia così indignata dalle caste, da farle cambiare tutte e non
solo la nostra!
Presidente
- La parola al Consigliere La Torre.
La Torre (FA)
- Grazie Presidente.
Sarò brevissimo. Solo per chiarezza, perché siccome mi dicono
che l'orientamento è quello di astenersi...io personalmente avrei
votato contro, anche se mi asterrò. E avrei votato contro per le
cose che ha detto il collega Lattanzi, ma senza bisogno di
scomodare la politica o Berlusconi credo che ci debba essere in
questo Paese un'equità fra accusa e difesa ed un'equità che
dovrebbe passare dall'applicazione del diritto. Il diritto non è
solo per quelli che lo subiscono, è anche per quelli che molte
volte vengono investiti di colpe o di reati che nel tempo si
dimostrano non veri. E queste persone molte volte vedono la loro
vita rovinata, queste persone molte volte vedono la loro vita
sconvolta, e molte volte ci sono persone che da questi
sconvolgimenti ne traggono un profitto. Mi viene da pensare, sì,
alla politica e a pensare come ha fatto carriera Di Pietro, per
esempio: Di Pietro era un magistrato e la sua carriera politica
l'ha fatta proprio su queste cose, sulle cose che non devono essere
fatte da chi rispetta il diritto, cioè sulla capacità di
pubblicizzare e di creare a volte dei mostri che, in realtà, mostri
non sono, ma sono dei cittadini come tutti gli altri.
C'è una cosa che potrebbe starci nella vostra mozione, peccato
che non si concluda nel modo giusto, quando si dice:
"invita i
Parlamentari della Valle d'Aosta ad opporsi con forza
all'inaccettabile violazione dei diritti fondamentali per la nostra
democrazia"
...dovrebbe fermarsi lì, la vostra mozione, perché
oggi sono violati questi diritti e sono violati - come ha spiegato
bene il collega Lattanzi - tante volte in ambiti che dovrebbero
essere invece ambiti di garanzia di quei settori, cosa che
purtroppo non sempre accade. E sui giornali si leggono ancor prima
delle intercettazioni le fughe di notizie, che non si sa da dove
escono e lì la legge c'è, perché sono reati, perché quando una
notizia esce da un'indagine che ancora non è stata terminata,
quelli sono reati! Ma non ho mai sentito né di cancellieri, né di
nessuno che sia stato condannato perché ha fatto uscire delle
notizie durante delle indagini o degli accertamenti! È questo che
lascia sbigottiti: come il diritto venga piegato a seconda degli
interessi, a favore o a vantaggio di qualcuno, e questo non va
bene! Ecco perché avrei votato personalmente contro la vostra
mozione.
Presidente
- La parola al Consigliere Donzel.
Donzel (PD)
- Quando si affronta una questione molto
specifica e molto tecnica, che peraltro riguarda in modo
particolare delle vicende anche di grande peso a livello nazionale
e si parte da questa vicenda per arrivare ai costi della
politica...ci mancava solo la crisi economica e si fa un
pot-pourri
di tutto per dire alla fine tutte le caste,
eccetera...mi sembra di sentir parlare Beppe Grillo: a casa tutte
le caste... Invece un po' più francescano è stato l'amico La Torre,
non si è fatto prendere dall'impeto di Beppe Grillo e di mandare a
casa tutti quanti e fare di tutta un'erba un fascio!
Bisognerebbe anzitutto fare chiarezza su quello di cui si sta
parlando, perché il fatto di mettere dei limiti, e peraltro
qualcuno correttamente ha citato che già esistono dei limiti alla
pubblicazione di determinate intercettazioni, era oggetto di
discussione in Parlamento, salvo che, ad un certo punto, è spuntato
"l'emendamento Costa", guarda caso, un esponente del PdL che,
nell'ambito di una discussione seria, motivata, ragionevole,
pacata, ha fatto uno di quei soliti interventi che si direbbero, in
gergo calcistico, "a gamba tesa". E l'intervento a gamba tesa
consiste in un grave passo indietro rispetto al testo approvato in
Commissione giustizia, quindi in commissione si vota un documento e
poi si arriva in Parlamento e...trac! ficchi l'emendamento
sorpresa! Perché l'obiettivo non è quello di questa recita che
hanno fatto i due signori dello schieramento autonomista di destra
della Valle d'Aosta...è tutto un altro, il loro obiettivo,
l'obiettivo è il solito, cioè: bisogna far sparire certe cose dai
giornali perché danno fastidio al nostro capo, che è diventato -
scopro - capo anche della compagine valdostana e quindi bisogna
intervenire duro anche in Consiglio regionale. Sono sorpreso di
questo tema qui, pensavo che non avrebbero colto nel segno i
colleghi dell'ALPE, invece vi faccio i complimenti per aver
smascherato questa cosa qui, questa "simpatia latente"
nell'autonomismo di destra della Valle d'Aosta, per dire: bisogna
proteggere il nostro capo, è ancora lui! Nulla deve apparire sui
giornali!
E torno a precisare che "l'emendamento Costa", state attenti,
estende il divieto di pubblicazione del contenuto delle
intercettazioni telefoniche anche a quelle che hanno già superato
il vaglio di rilevanza e pertinenza del GIP e che sono riportate
nelle ordinanze di custodia cautelare e nei decreti di
perquisizione e sequestro; è quindi una inammissibile violazione
del diritto di cronaca che lede i principi costituzionali e quelli
della Corte europea dei diritti dell'uomo! La non pubblicabilità di
fatti sostanzialmente pubblici, e quindi sono atti...guardate che
non stiamo parlando della telefonata che non è registrata in un
atto pubblico, sono atti pubblici...qui, il mio collega Louvin, che
è più preparato di me, puntualizzerà meglio che tutta la tiritera
che lei si è sparato qui non ha nulla a che vedere con quello di
cui si sta parlando. Forse lei non era al corrente di questo
emendamento che è stato presentato in gamba tesa e che ha tutto un
altro obiettivo: quello di tacitare, di cancellare dalla faccia
della terra tutti gli atti molto pesanti che riguardano queste
persone.
"La non pubblicabilità di fatti
- leggevo -
sostanzialmente pubblici rischia di alimentare un mercato nero
delle notizie, rendere opaca l'informazione"
; stia certo che
noi siamo contrari a questa cosa qua, assolutamente!
Siamo perché se si vogliono mettere delle regole, siano regole
chiare, trasparenti, va tutelata la privacy dei cittadini e su
questo non c'è dubbio, ma quando una persona palesemente commette
un reato, queste intercettazioni sono negli atti giudiziari di
pertinenza, me lo spiega, questi atti vengono citati nelle aule di
tribunale...cosa devo fare? Radio Radicale che metto il microfono e
scrivo il giorno dopo quello che è stato detto in tribunale? Ma
stiamo scherzando? C'è una differenza sostanziale fra la difesa del
diritto alla privacy, che interessa tutti noi...e torniamo ad una
discussione che è una discussione infinita: qualcuno, guarda caso,
qualcuno della maggioranza di Governo, ha tentato addirittura di
limitare le intercettazioni, quando sappiamo essere strumento
fondamentale di indagini.
Se lei avesse letto per intero il concetto della Boccassini e
che lei ha ribadito: "Guardate che le intercettazioni non le dovete
toccare", è chiaro che poi soprattutto era intesa a difendere la
possibilità dei magistrati, cioè la Boccassini temeva limitazioni
anche sulla possibilità di fare intercettazioni, e ha detto:
"Stiamo attenti a non pubblicare cose che non hanno diritto ad
essere pubblicate" e fin qui siamo d'accordo, ma stiamo attenti a
non cancellare - come avete tentato di fare - il diritto di
intercettare anche esponenti autorevoli per tutelarli nelle loro
nefande azioni! C'è bisogno di aria pulita e c'è bisogno che i
giornali scrivano quando l'aria è infetta, immonda come in questo
momento a Montecitorio ed a Palazzo Grazioli!
Presidente
- La parola al Consigliere Caveri.
Caveri (UV)
- In termini generali, non essendo la materia
penale di nostra competenza...uno sarebbe portato a dire che tutta
una serie di discussioni sono discussioni che si fanno più in una
logica di scacchiere politico, quindi non sono così stupido da non
capire la portata politica di questa discussione.
Vorrei dire che in termini generali non possiamo che rifarci,
visto che lo avremo ospite nei prossimi giorni, all'alto magistero
del Presidente della Repubblica Giorgio Napolitano, che nella sua
veste di Presidente del Consiglio Superiore della Magistratura ha
detto, a chiare lettere, che bisogna trovare un modo intelligente
per limitare la diffusione di intercettazioni inutili. Mi riferisco
ad intercettazioni che possono violare la privacy e anche il buon
senso, perché esiste ed incombe su tutti attualmente il rischio di
una gogna mediatica a cui si contrappone - lo dice uno che di
mestiere ha fatto e fa il giornalista professionista - il
ragionevole esercizio della libertà di stampa.
In questo Paese è molto difficile ragionare, perché purtroppo ci
sono due opposti estremismi, che rendono tutto difficile. C'è la
posizione A, verrebbe da chiamarla la posizione B, ma la chiamiamo
la posizione A, cioè il rischio di un bavaglio
ad personam
,
il rischio di buttare via il bambino con l'acqua sporca, innescando
un fenomeno di silenzio e di censura per un contingente problema di
qualcuno. Dall'altra esiste anche una posizione B, quelli che
dicono, con spirito giacobino, che tutto deve essere pubblicabile
con svilimento dell'uso di uno strumento prezioso contro una serie
di reati come la criminalità organizzata, i reati corruttivi o
reati delicatissimi contro la persona.
Può esistere una posizione mediana? Ritengo di sì, basta vedere
il sistema di garanzie presente nel sistema di intercettazioni
nelle grandi democrazie occidentali, che cerca di contemperare le
esigenze di
intelligence
con le esigenze di rispetto della
persona. Perché l'aspetto negativo di una serie di intercettazioni
di Tizio, Caio e Sempronio è che non ci sono mai gli "omissis",
cioè non vengono estrapolate quelle parti di intercettazioni che
nulla hanno a che fare con le indagini che ci sono, per cui ci sono
delle persone che finiscono, loro malgrado, nel tritacarne. Dunque,
come già abbiamo fatto in passato, perché questa discussione
l'abbiamo già fatta una volta, quindi periodicamente torniamo sul
luogo del delitto, in quanto anche questa legge ha avuto degli
stop and go
, nessuna obiezione ad esprimerci. Ma a questo
proposito vorrei dire che va fatto anche salvo il ruolo dei
Parlamentari; peraltro il Senatore Fosson si è già espresso con un
voto al Senato, perché credo che sia anche corretto da parte nostra
non tirare troppo nei documenti la giacchetta ai Parlamentari
valdostani, che agiscono senza vincolo di mandato, e quindi hanno
una propria responsabilità personale nei confronti degli elettori
che li hanno espressi.
Credo che oggi si debba aspettare il maturare esatto della
legislazione in Parlamento, sapendo che bisogna essere pacati
perché c'è una firma del Presidente della Repubblica sull'eventuale
legge approvata in Parlamento, c'è una Corte costituzionale e,
addirittura, in materia di libertà di espressione c'è un ruolo in
Italia o sull'Italia della Corte europea, e persino, in materia di
informazione, della Corte dei diritti dell'uomo di Strasburgo,
visto che l'Italia si è adeguata ad una serie di accordi
internazionali del Consiglio d'Europa.
Personalmente penso che su "intercettazioni sì-intercettazioni
no" sia abbastanza difficile nascondere la polvere sotto i tappeti;
tuttavia, credo che oggi sia una scelta di buon senso quella di un
voto di astensione, attendendo di capire cosa capiterà in
Parlamento. Oggi i giornali italiani erano pieni di un emendamento
che è stato presentato, ma non ancora approvato da parte di alcuni
Parlamentari del PdL. Capisco che la logica del "al fuoco, al
fuoco" è più per posizionarsi rispetto all'opinione pubblica su
temi che dividono profondamente, ma credo che oggi un voto di
astensione non sia una logica ponziopilatesca, ma sia un'assunzione
di responsabilità su un tema rispetto al quale, anche nel gruppo
dell'Union Valdôtaine, ci possono essere posizioni diversificate;
però lo ripeto: credo di interpretare tutti nel dire che siamo
contro gli opposti estremismi.
Presidente
- Se non vi sono altri interventi, dichiaro
chiusa la discussione generale.
La parola al Consigliere Louvin.
Louvin (ALPE)
- Non eravamo del tutto ignari del fatto
che ci si trovasse su un terreno alquanto scottante e che
introdurre in quest'aula una problematica come questa, non per la
prima volta, ma nuovamente per esigenze imposte dall'agenda
politica e dal fatto che in queste ore, non fra un mese, ma in
queste ore, si sta giocando la partita, e che fra poco il
Parlamento si dovrà esprimere su questa problematica...era per noi
un motivo di assoluta urgenza.
Noi ci vogliamo sottrarre allo scontro brutale e frontale.
Abbiamo - e lo sappiamo - delle concezioni piuttosto distanti su
queste problematiche, ma crediamo di leggere nella dichiarazione di
Ilda Boccassini - e crediamo che fosse questo il senso di quel
messaggio che riprendiamo anche noi dalle agenzie di stampa, come
il collega Lattanzi -, una dichiarazione che mi sento peraltro di
sottoscrivere pressoché integralmente, la preoccupazione per degli
abusi che ci sono all'interno della Magistratura, delle violazioni
anche reiterate di segreti, non sono questioni accidentali, sono
delle storture assolutamente condannabili e, in questo, non abbiamo
alcun problema a dichiarare che devono essere corrette. Ma uno è
correggere, altro è imporre un bavaglio alla stampa ed esercitare
un potere di interdizione nei confronti della Magistratura, che
credo sia qualcosa che ad un magistrato come Ilda Boccassini non
faccia particolarmente piacere, e non mi pare che lo stia
richiedendo.
Nella conflittualità che c'è oggi nel nostro Paese, dice la
Boccassini, le conversazioni captate diventano uno strumento di
lotta politica; è vero, succede anche questo, da tutte le parti, e
mi pare che il Premier sia anche indagato per avere passato, lui,
delle informazioni riservate o tenute...
(interruzione del Consigliere Lattanzi, fuori
microfono)
...in questo momento è indagato ed è stato chiesto anche il
rinvio a giudizio per problematiche di divulgazioni di segreti!
Quindi è una problematica sulla quale ci si può esercitare a tutto
campo.
Ma dice Ilda Boccassini: fin quando la conflittualità sarà così
alta, non sarà possibile la serena autocritica di entrambe le
parti, necessaria per sedersi attorno ad un tavolo e studiare un
sistema giudiziario ad uso e consumo dell'utenza. Benissimo,
fermate questa operazione che non è un'accelerazione ordinaria
dell'agenda parlamentare, ma è un autentico colpo di mano, e lo
sanno benissimo i Parlamentari, che porta ad avere un morso imposto
alla Magistratura ed un bavaglio imposto agli organi di stampa. Non
diciamo né più né meno che questo; se ci sono atteggiamenti meno
cerchiobottisti all'interno dell'Union Valdôtaine vengano allo
scoperto per potersi sedere attorno ad un tavolo per una
ridefinizione, anche in termini più puntuali, più equilibrati, di
questa risoluzione, ben vengano tutti gli apporti.
Collega Caveri, con molta franchezza, la politica del non
prendere posizione perché noi siamo
ni droite, ni gauche, ni
au-dessus de la droite, ni au-dessus de la gauche
, non tiene
più! Voi dovete prendere posizione come persone, come movimenti e
come amministratori sui temi che vi riguardano, uscite allo
scoperto, non continuate a stare sotto coperta, perché non
funziona! La comunità non vi apprezza per questo tipo di
atteggiamento, non si può dire: "noi non siamo con gli opposti
estremismi"! Qui stiamo parlando di questioni di fondo, si può
avere torto o ragione, si può sbagliare, si può
nuancer
, ma
dovete uscire voi da questa posizione di totale ambiguità sui temi
fondamentali della nostra politica e della nostra democrazia!
Riteniamo che sia opportuno un pronunciamento, lo chiediamo
tranquillamente senza alzare i toni, chiediamo che ci si esprima su
questo tema. Immaginiamo quello che potrà essere il posizionamento,
le astensioni però di comodo, di sottrazione ad una decisione che
deve essere presa su questi temi anche dai nostri Parlamentari, e
noi ne abbiamo apprezzato le distanze che hanno saputo prendere
anche il Senatore Fosson che non è della nostra parte politica su
delle questioni di fondo, bisogna che siano sostenute dalla nostra
comunità! Bisogna che i nostri Parlamentari sentano da che parte
sta la posizione dei valdostani, che non vogliono gogne mediatiche,
non vogliono abusi da parte della Magistratura, non vogliono
funzionari corrotti, non vogliono fughe di notizie, non vogliono
delle calunnie...vogliono solo che si possa parlare!
È stato ricordato l'emendamento Costa, è un emendamento molto
problematico sul piano tecnico: fissare un'udienza filtro fino alla
quale non si può dire niente sulla stampa è qualcosa che, se
pensate, rispetto ad un caso che ha occupato su scala planetaria
l'opinione pubblica come la vicenda Strauss-Kahn negli Stati Uniti,
fa rabbrividire solo a pensare che non si possa parlare di dati
acquisiti in sede giudiziale! Bisogna, nei limiti del necessario,
che questa sia materia trattabile dai nostri organi di stampa.
Noi crediamo in questa stampa aperta, non a briglia sciolta, ma
una stampa aperta, una stampa che non debba sentirsi sulle spalle
la minaccia di sanzioni penali per diffusione di notizie, quando è
un suo preciso dovere svolgere l'azione di informazione della
comunità. Questo per noi è il ragionevole esercizio, collega
Caveri, glielo dico con pacatezza; è un esercizio che non sottrae,
che non fa tirare indietro questo Consiglio dall'assumere delle
posizioni che, di fronte alla comunità, riteniamo che debbano
essere assunte. Grazie.
Presidente
- La parola al Consigliere Lattanzi, per
dichiarazione di voto.
Lattanzi (PdL)
- Collega Louvin, non avremmo avuto alcun
imbarazzo a votare contro. L'astensione è un atto dovuto, perché
sarà il comportamento che attueremo ogni volta che ci saranno
risoluzioni o mozioni che trattano argomenti di tipo nazionale, sui
quali questo Consiglio può anche dire come la pensa, ma
oggettivamente non può né esprimere più di tanto grandi pensieri,
né impegnare il Presidente del Consiglio a fare chissà quali
attività, né invitare i Parlamentari che non hanno bisogno di alcun
invito, perché hanno già preso altre posizioni.
Per quanto ci riguarda, quindi, ci asterremo - come tutta la
maggioranza - per rispetto verso questi argomenti, che sono molto
tecnici, lei lo sa e anche il collega Donzel, citando gli
emendamenti...cioè qui dovremmo stare delle ore per spiegare la
nascita di quel provvedimento ed il tecnicismo che accompagna il
provvedimento, la sottigliezza con la quale questo provvedimento
nelle commissioni ha una faccia, poi in Parlamento ne ha un'altra,
nella negoziazione fra i partiti di maggioranza e anche di
opposizione ne hanno un'altra ancora...
La cosa bella di questo Paese è che l'abuso della diffusione
delle intercettazioni senza rilevanza penale è normato, non è che
manca la norma, c'è tanto di norma, con tanto di condanna; ma la
domanda io la faccio: collega Louvin, lei ha mai visto un
magistrato titolare di un'inchiesta, della quale le intercettazioni
sono diffuse sui giornali o escono dal suo ufficio, aver
ricevuto...non dico una condanna, ma almeno un avviso di garanzia
dal CSM o da qualche collega? Mai! Provvedimenti disciplinari:
zero! Lei ha mai visto un direttore di giornale che pubblica
intercettazioni illegali, avute in maniera illegale, ricevere...non
dico un avviso di garanzia, non dico neanche una condanna, ma dal
proprio albo professionale un richiamo deontologico alla propria
attività professionale? Vogliamo parlare di
Repubblica
? Mai,
mai!
Allora vede il problema qual è, Louvin? Qui non è un problema di
regole, è che in questo Paese le regole non le rispettano, e allora
si arriva a non potersi sedere attorno ad un tavolo, caro Raimondo,
per serenamente - come suggerisce la Boccassini - trovare un
equilibrio come parlava Caveri prima, che comprenda questo Paese.
Questo è un paese che fa 20 volte le intercettazioni della Francia,
il Capo della Procura di Napoli, Lepore, ha fatto 100.000
intercettazioni su un solo individuo, che non le fa la Francia in
tutto il Paese! In una sola inchiesta e per un solo individuo!
Centomila intercettazioni! Lasciamo perdere i costi, la camorra e
la mafia...a Napoli ci sono oppure no? Io voglio chiederlo: la
camorra a Napoli c'è ancora o non c'è più? Non si possono più
spendere i soldi per intercettare i camorristi, adesso i soldi
vanno per intercettare i trasferimenti delle signorine alle
feste!
Allora non ho letto, amico Donzel, nessuna intercettazione su
Repubblica
- per la verità neanche su altri giornali - del
caso Penati, che è un caso di concussione...mi correggo, da
garantista, presunta concussione, tangenti, abusi d'uffici e chi
più ne ha più ne metta! Non le ho lette e sono stato contento di
non leggerle, perché da liberale credo che le intercettazioni che
immagino ci siano...perché non penso che possano mettere in quelle
condizioni una persona di quel livello non molto distante dai
vertici del Partito Democratico, se non ci fossero degli indizi di
colpevolezza più che giustificati perlomeno dell'indagine...non
abbiamo letto neanche una riga di intercettazioni del caso Penati!
E io ne sono stato felice, sapete perché? Perché per me Penati,
fino a prova contraria, è un presunto innocente; fino a prova
contraria: cioè terzo grado di giudizio, il signor Penati, per
quanto mi riguarda, è innocente. Se è colpevole, lo dovranno
provare in primo grado, in secondo grado ed in terzo grado. Lì
potremo magari andare a scoprire, quando ci saranno almeno i
giudizi di primo grado, cosa si diceva Penati con i suoi amici,
presunti soci d'affari, o magari scoprire che il signor Penati era
una persona perbene, che è stato messo in mezzo da altri personaggi
poco perbene, delle cui telefonate però non ne abbiamo letta
neanche una!
Chi vuole questa legge, chiede semplicemente il rispetto di
questa regola, che però è a senso unico: da una parte viene
rispettata, dall'altra parte non viene rispettata! Ripeto: non
siamo per le "leggi bavaglio", ci fanno schifo le "leggi bavaglio"
da liberali convinti, ma non è possibile che in questo Paese ci sia
una parte della Magistratura che utilizza questi strumenti,
peraltro normati dalla legge, in maniera abusiva. Ecco perché
purtroppo si parla di questa legge e, purtroppo, ho paura che il
Paese ne abbia anche bisogno.
Presidente
- La parola al Consigliere Donzel.
Donzel (PD)
- Non estenderò, come il collega, di nuovo
l'analisi di questo provvedimento. Naturalmente lo ringrazio per le
citazioni del caso Penati, che abbiamo affrontato con assoluta
serenità, a differenza di quello che fate voi con i vostri
inquisiti, che cercate di mascherare, ma le do due nominativi: il
signor Feltri e il signor Farina sono stati condannati da una
legge, perché chi pubblica il falso è punito severamente, lo sa?
Allora è inutile che continui a dire di nuovo delle cose false in
quest'aula, secondo cui non ci sarebbe una giustizia che punisce;
chi pubblica il falso viene punito, è chiaro?
Rispetto a questo provvedimento, per rassicurare i moderati di
quest'aula, non c'è alcuna volontà di estremismo. Se poi vi siete
alleati con gli estremisti che vogliono abolire completamente la
libertà di stampa, è un problema del suo movimento, Caveri!
Travaglio non è iscritto al Partito Democratico per il momento,
quindi non è che la cosa mi tocchi. Si è alleato lei con gli
estremisti, è un problema suo di giustificare ai suoi elettori
perché ha fatto quella scelta.
Noi rimaniamo del parere che invece la stampa debba esercitarsi
in modo libero, ci sono a sostegno delle posizioni che sosteniamo
noi, non gli estremisti, ma le associazioni dei giornalisti, cioè
delle organizzazioni che chiedono di potersi esprimere liberamente
sui giornali. E noi, fino in fondo, sosterremo le ragioni sia della
Magistratura, che ha diritto di fare le intercettazioni, sia il
diritto dei cittadini di essere correttamente informati quando
questi atti diventano pubblici e, per legge, possono essere
regolarmente pubblicati.
Nessuna intercettazione di straforo, o illegale, o cose di
questo tipo, quindi, ma cose che stanno nell'ambito della legge,
questo noi sosteniamo. Invece si sta tentando, in questo
momento...è importante che anche da un Consiglio regionale, che per
noi conta qualcosa...ci siamo espressi una volta su una mozione del
Tibet votata anche dall'Union Valdôtaine, perché non possiamo
esprimerci sulla "legge antibavaglio"? Quand'è che si va a correnti
alternate? Quando ci esprimiamo sulla Catalogna che riguarda la
Spagna, si può parlare di questioni internazionali e quando si
parla di libertà di stampa bisogna astenersi, Lattanzi? Scusi, non
ho capito; se parliamo del Tibet possiamo votare, se invece
parliamo di Roma non si può votare? Lei ha detto una cosa di questo
tipo: che su questioni che riguardano lei si tirerà sempre fuori;
noi, invece, staremo dentro anche nel piccolo...
(interruzione del Consigliere Lattanzi, fuori
microfono)
...staremo dentro anche alle questioni internazionali che
riguardano la pace e la libertà, e anche la libertà di
informazione, con molta umiltà, sapendo che non è che il Partito
Democratico della Valle d'Aosta pensa di cambiare il mondo, ma con
molta umiltà collaboriamo a quel grande movimento di libertà che è
sempre importante difendere nelle democrazie. Ce lo insegnano
quelli che l'hanno persa.
Voto assolutamente favorevole alla risoluzione.
Presidente
- Pongo in votazione la risoluzione in
oggetto:
Consiglieri presenti: 31
Votanti e favorevoli: 8
Astenuti: 23 (Agostino, Benin, Bieler, Caveri, Alberto Cerise,
Comé, Crétaz, Empereur, Hélène Impérial, Isabellon, André Lanièce,
Lattanzi, Lavoyer, Maquignaz, Marguerettaz, Prola, Emily Rini,
Rollandin, Rosset, Salzone, Laurent Viérin, Manuela Zublena,
Zucchi)
Il Consiglio non approva.
Presidente
- Con questo oggetto abbiamo terminato i
nostri lavori. Vi ricordo che ci vediamo giovedì pomeriggio in
quest'aula.
La seduta è tolta.
---
L'adunanza termina alle ore 18,55.
