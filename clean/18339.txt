Classificazione
ASSISTENZA SANITARIA E OSPEDALIERA
Personale medico e paramedico


Resoconto integrale del dibattito dell'aula
Oggetto del Consiglio n. 1432 del 12 luglio 2000 - Resoconto
OGGETTO N. 1432/XI Assunzione di personale infermieristico
proveniente da paesi extracomunitari. (Interrogazione)
Interrogazione Avendo appreso dagli organi di informazione
che l’USL è intenzionata ad assumere personale
infermieristico proveniente dalla Romania per far fronte alla
carenza di infermieri;
Ritenendo che la ricerca di detto personale in un paese
straniero, i contatti con le autorità locali, il disbrigo delle
necessarie pratiche non rientrino nei primari compiti di
un’azienda sanitaria;
i sottoscritti Consiglieri regionali
Interrogano
l’Assessore competente per sapere:
1) se corrisponde al vero tale notizia e, in tal caso, quanto
personale sarà assunto e con quale tipologia di contratto;
2) quale soggetto, per quanto di sua conoscenza, ha curato, in
Italia e in Romania l’intera operazione;
3) se pensa che sia stata data una risposta, e quale, al bisogno
di abitazione di questi immigrati.
F.to: Squarzino Secondina - Beneforti
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Rispondo sinteticamente alle domande che
sono state poste.
"Se corrisponde al vero tale notizia, e in tal caso quanto
personale sarà assunto e con quale tipologia di contratto"
:
l'USL mi dice che corrisponde al vero la notizia secondo cui
l'azienda USL è in attesa di arrivo di infermieri provenienti dalla
Romania. Gli infermieri che dovrebbero giungere sono in totale 20
attraverso una società cooperativa.
L'azienda non ha alcun contatto con le autorità locali rumene,
in quanto detti infermieri non vengono assunti dall'USL bensì dalla
cooperativa Interactive, che già fornisce le prestazioni
infermieristiche sia all'area ospedaliera sia all'area
territoriale.
Detti infermieri vengono assunti dalla cooperativa ai sensi del
testo unico n. 286 del 25 luglio 1998 e successivo regolamento di
attuazione n. 394 del 31 agosto 1999, che fra le altre prevedono
che contestualmente alla domanda di autorizzazione al lavoro, il
datore di lavoro deve esibire idonea documentazione indicante le
modalità della sistemazione alloggiativa per il lavoratore
straniero, cosa peraltro già definita. Si risponde al punto 3
dell'interrogazione.
Aggiungo per quanto mi riguarda che contatti sono stati tenuti
formalmente e informalmente sia dall'Assessorato, sia dalla
Presidenza della Giunta con il Ministero dell'interno,
relativamente al problema del contingente autorizzabile per la
Valle d'Aosta, perché al di là del problema relativo al
riconoscimento del titolo professionale che è di competenza del
Ministero della sanità e che a tutt'oggi non è risolto, perché non
risultano ancora riconosciuti i titoli degli infermieri
professionali, possibili destinatari di questa trattativa, c'è il
problema della deroga al contingente autorizzabile di infermieri
professionali che la Valle d'Aosta può assumere, perché risultano
dai dati del Ministero del lavoro solo tre persone autorizzabili,
di cui una proveniente dall'Africa e due provenienti da paesi
dell'Est. Per questo motivo abbiamo interpellato il Ministero degli
interni, perché comunque sia, anche se questi infermieri
professionali avessero il riconoscimento del titolo professionale,
che dagli atti e dal curriculum risulterebbero avere, non
potrebbero comunque essere assunti perché la Questura non
autorizzerebbe l'ingresso in Italia, se non interviene la
deroga.
La situazione è ancora molto fluida, a dispetto delle notizie di
stampa che sono state date con poca cognizione di causa, basandosi
troppo sulle informazioni fornite direttamente dalla
cooperativa.
Président
La parole à la Conseillère Squarzino
Secondina.
Squarzino (PVA-cU)
Assessore, prendo atto dell'ultima
parte della sua risposta, cioè che siamo in una situazione molto
fluida. Le notizie di stampa sono state date dagli stessi organi
dell'USL e dai sindacati che hanno avuto l'incontro con questi
organismi dell'USL, quindi sono informazioni che sono state fornite
all'interno di incontri ufficiali. La stampa non ha fatto altro che
riprendere quanto è stato detto in incontri ufficiali. Non c'è
stato probabilmente nessun comunicato stampa da parte dell'USL, ma
le cose dette ai sindacati sono quelle che poi sui giornali sono
apparse.
Sono molto vaghe le risposte che lei ha dato, Assessore;
probabilmente l'USL non ne ha date altre, oppure le risposte che
avrebbe dovuto darmi forse erano poco chiare, poco sicure, poco
opportune, diciamo così!
Lei ha affermato che il problema dell'abitazione è risolto, ma
come e in che modo non me lo ha detto; sarebbe interessante sapere
in che modo è stato risolto questo problema.
Non si sa nulla rispetto a questa cooperativa, cioè questa è una
cooperativa seria, soggetta a controllo, una cooperativa che farà
le cose contrattualmente in modo adeguato? Dalla sua risposta non
viene alcuna chiarezza circa la tipologia del contratto di lavoro.
E' un contratto a tempo determinato? Per quanto tempo? Che rapporto
c'è fra questa cooperativa e i dipendenti? Questa cooperativa è
seria o non è seria?
Terza questione, che lei non ha affrontato e forse non voleva
affrontare - per questo dicevo che è poco opportuno dire
chiaramente certe cose - il problema del visto; non vorrei che il
tipo di visto che è stato chiesto da questa cooperativa fosse un
tipo di visto turistico. Non vorrei che questa cooperativa avesse
chiesto l'ingresso in Italia con un visto turistico per del
personale, di cui l'Italia ha bisogno, e non secondo le regole
previste.
Questo problema pertanto va seguito con molta attenzione, perché
non c'è chiarezza sulla tipologia di contratto, non c'è chiarezza
su questa cooperativa, non c'è chiarezza sulla tipologia del visto
che è stato chiesto per queste persone.
Ultima cosa. Sarebbe interessante capire, ma questo sarà oggetto
di altra riflessione consiliare, come si collocano questi
infermieri rispetto alla situazione attuale, cioè se questi
infermieri riescono effettivamente a rispondere ai bisogni, quindi
a far fronte all'emergenza che c'è. Inoltre, se questi infermieri
hanno un contratto di un anno o due anni, cioè il tempo necessario
perché siano diplomati infermieri in loco, quale sarà poi la loro
sorte? Dopo aver svolto il loro lavoro di "tappabuchi" se ne
ritorneranno ai paesi d'origine?
Sarebbe interessante capire meglio l'intera questione,
Assessore, altrimenti noi, come Regione, ci prestiamo ad iniziative
poco chiare proprio nei confronti dei paesi della cui esigenza di
essere aiutati nei loro processi culturali, economici e sociali
riferiva, prima, Ego Perron.
