Classificazione
(Nessuna classificazione presente)



Oggetto del Consiglio n. 2744 del 23 maggio 2007 - Resoconto
OGGETTO N. 2744/XII - Potenziamento della campagna contro la
tossicodipendenza da alcool e attivazione di interventi previsti
nel Piano nazionale alcol e salute. (Interpellanze)
Interpellanza
Ricordato che l'Organizzazione Mondiale della Sanità ha
identificato come soglia della salute, relativamente alle bevande
alcoliche, il livello zero riconoscendo che anche modeste quantità
di alcol causano rilevanti danni all'organismo umano;
Preso atto che in Valle d'Aosta sono 500 le persone
ospedalizzate per patologie alcolcollegate, che quasi il 50% dei
pazienti del Servizio tossicodipendenze dell'Azienda sanitaria
U.S.L. della Valle d'Aosta si rivolgono a tale struttura per
problemi di alcol e che l'età del "battesimo alcolico" si sta
abbassando sempre di più, arrivando ormai alle scuole
medie;
Riconosciuto il valore fondamentale di esempio che il
comportamento dell'Amministrazione regionale, e più in generale
degli enti pubblici, è il primo e più significativo passo per
costruire una coscienza collettiva delle nuove indicazioni
dell'O.M.S.;
i sottoscritti Consiglieri regionali
Interpellano
il Governo regionale per conoscere se intenda:
1) promuovere in tutta la popolazione valdostana la presa di
coscienza rispetto ai danni di un consumo anche moderato di bevande
alcoliche;
2) prevedere un potenziamento di tutte le campagne contro la
tossicodipendenza da alcol dirette alle giovani
generazioni;
3) dare disposizioni a tutta l'Amministrazione regionale, e
alle altre Amministrazioni pubbliche, perché nelle manifestazioni,
in cui siano previsti rinfreschi, sia esclusa la presenza di ogni
bevanda alcolica.
F.to: Sandri - Fontana Carmela
Interpellanza
Visto il "Piano Nazionale Alcol e Salute (2007/2009)",
predisposto dal Ministero della Salute con l'obiettivo di
coordinare tutte le attività di prevenzione e presa in carico dei
problemi correlati all'uso di alcol tra la popolazione, e diventato
operativo con l'approvazione definitiva della Conferenza
Stato/Regioni;
Ricordati gli obiettivi indicati in tale Piano, da realizzare
attraverso l'attivazione di interventi in una serie di aree
strategiche e vista la previsione dei risultati attesi in seguito
all'attivazione delle diverse azioni previste in queste
aree;
Considerato che l'individuazione dei risultati attesi in
seguito alla programmazione degli interventi, consente di meglio
valutare l'adeguatezza delle azioni proposte al raggiungimento
dell'obiettivo generale che è comunque quello di ridurre i consumi
e prevenire i danni alcolcorrelati;
Visto il Piano regionale per la Salute e il Benessere sociale
2006/2008 e in particolare l'Obiettivo n. 4 (Promuovere programmi
di prevenzione primaria per la promozione della salute e per la
tutela dei rischi) e le relative azioni individuate, che appaiono
generiche alla luce delle indicazioni articolate e precise del
Piano Nazionale;
Considerato che sarebbe opportuno concentrare l'attenzione su
questo tema, data la rilevanza che esso ha nella nostra Regione,
anche dal punto di vista degli su incidenti stradali;
la sottoscritta Consigliera regionale
Interpella
l'Assessore competente per sapere:
1) quale è la sua valutazione del Piano Nazionale Alcol e
salute e se vi individua elementi interessanti che possano
contribuire ad arricchire le indicazioni previste dall'Obiettivo 4
del Piano regionale;
2) se intende portare all'attenzione dei soggetti
interessati, in primis l'USL e gli operatori del settore, i
contenuti del Piano Nazionale, così da ripensare e arricchire gli
interventi che attualmente sono programmati o in atto nella nostra
Regione;
3) se intende in particolare accogliere quanto viene previsto
per evitare i rischi alcolcorrelati negli ambienti di lavoro e
sulla strada.
F.to: Squarzino Secondina
Presidente
- La parola alla Consigliera Fontana
Carmela.
Fontana (GV-DS-PSE)
- Con questa interpellanza vogliamo
porre l'attenzione sull'allarmante situazione valdostana in cui si
sta evidenziando un significativo incremento di abuso di alcol tra
i giovani e i giovanissimi. Preoccupazione dettata anche
dall'aumento del consumo di alcol da parte delle donne. Tale
sostanza è socialmente utilizzata spesso come mezzo di
aggregazione. Preso atto che in Valle d'Aosta sono 500 le persone
ospedalizzate per patologie di alcolcollegate, come dichiarato dal
Primario del SERT, chiediamo che l'attenzione sia maggiormente
focalizzata su questi allarmanti dati, gli investimenti sulla
prevenzione devono essere maggiori e ben focalizzati. Il problema
non è solo l'alcolismo, ma l'alcolismo in Valle d'Aosta, le nostre
peculiarità devono essere il punto di partenza per fronteggiare nel
miglior modo possibile il problema. In Valle d'Aosta il 20% dei
suoi abitanti ha un comportamento cosiddetto "a rischio" nei
confronti dell'assunzione di alcol. Tale dato fotografa la Valle
d'Aosta come Regione in cui il benessere individuale e sociale è a
rischio, una Regione ai primi posti in Italia per abuso di alcol è
una Regione che ha o potrebbe avere problemi a livello di sicurezza
stradale, molti sono gli incidenti stradali causati da ebbrezza,
ordine pubblico (aggressioni, violenze familiari) e un aumento
della spesa sociale (ricoveri, trattamenti). Bisogna considerare
tale problematica a 360°, è necessario perseguire una politica di
prevenzione che sia fatta a misura d'uomo e che parli direttamente
a tutta la popolazione, in particolar modo agli alcolisti e alle
persone cosiddette "normali", un intervento che sappia parlare a
tutte le fasce di età e a uomini e donne. Bisogna lavorare in rete
con tutte le risorse presenti sul territorio: da quelle predisposte
a tale compito a quelle che possono essere una fonte ulteriore di
aiuto. Aspettiamo la risposta sperando che si vada oltre rispetto a
quanto è stato fatto, affinché la qualità della vita in Valle
d'Aosta raggiunga livelli adeguati da questo punto di vista.
Presidente
- La parola alla Consigliera Squarzino
Secondina.
Squarzino (Arc-VA)
- Mi sembra che la collega Fontana
abbia delineato molto bene il quadro del problema che si intende
affrontare con questa interpellanza. Vogliamo mettere in luce un
aspetto, Assessore: abbiamo più volte affrontato in aula questo
problema e più volte ci siamo soffermati su quelle piccole
iniziative positive che qui e là sono state fatte, abbiamo discusso
a lungo di questo problema nel momento in cui si è affrontata la
questione nel corso dell'elaborazione del Piano regionale per la
salute e il benessere e qui, se vediamo l'obiettivo n. 4, laddove
si parla di promuovere programmi di prevenzione primaria per la
promozione della salute e per la tutela dai rischi, c'è quasi un
pudore nel parlare di bevande alcoliche e di alcol, su 3 pagine in
cui si presenta il quadro di riferimento tali parole appaiono solo
2 volte, quasi che vi fosse il timore di affrontare questo
problema. Non solo, ma, anche laddove si indicano le azioni, sì
viene individuata un'azione, ma così molto generale, laddove si
parla di contenere abitudini voluttuarie errate, tabagismo,
alcolismo, attraverso lo sviluppo, diffusione territoriale di
strumenti di sostegno del singolo... azioni mirate a popolazione di
giovani e adulti... e poi noi avevamo insistito affinché si
cominciasse ad introdurre un monitoraggio del fenomeno
dell'alcolismo per valutarne l'entità e definire in prospettiva le
percentuali di diminuzione da perseguire, nel senso che
l'affrontare il tema in modo generico non aiutava ad andare
avanti... anche queste azioni abbastanza specifiche, nel momento in
cui vengono inserite nel cronoprogramma, sono collocate nel 2008,
quindi introdurre un monitoraggio del fenomeno del tabagismo e
dell'alcolismo viene pensato solo collocato nel secondo semestre
2008, quindi viene previsto rispetto al piano in un momento molto
lontano, diciamo nell'ultima parte di vitalità del piano.
La collega già ricordava, ma in questi giorni ci sono stati di
nuovo alcuni fenomeni che ci richiamano alla realtà preoccupante di
questa Regione, nel senso che 25mila Valdostani sono interessati a
tale fenomeno, e 500 persone ogni anno vengono ricoverate per
queste malattie. Se poi vediamo le conseguenze anche sugli
incidenti sul lavoro, ma anche incidenti sulle strade, recentemente
nella relazione fatta rispetto ai controlli della polizia stradale
per la lotta contro la guida in stato di ebbrezza, veniamo a sapere
che in un anno, aprile 2006-aprile 2007, sono stati rilevati 321
incidenti e in molti casi questi sono dovuti all'uso dell'alcol,
quindi la situazione è preoccupante. Recentemente è stato approvato
il Piano nazionale alcol e salute, che vorrei richiamare non tanto
perché vengono riaffrontate le questioni del tabagismo e
dell'alcolismo, ma perché ci sembra che l'impostazione del piano
nazionale indichi una serie di obiettivi precisi e indichi i
risultati attesi. Si dice, a parte quali sono le grandi aree
strategiche importanti, l'informazione e siamo d'accordo, ma poi
bere e guida, che ci interessa... oppure ambiente e luoghi di
lavoro e uso dell'alcol, rispetto a queste 2 tematiche che ci
vedono cointeressati, qui non solo si dice quello che si vuole
fare, ma poi si dice qual è il risultato atteso, ossia qual è
l'obiettivo con cui misuriamo se il nostro piano ha funzionato
oppure no, se le azioni messe in atto hanno funzionato oppure no,
perché nei risultati attesi dell'area bere e guida si dice:
"ridurre il numero degli incidenti alcolcorrelati, nonché il
numero dei morti e feriti, in particolare fra i giovani"
. Ora,
se riuscissimo a meglio declinare il piano regionale che già è
stato definito e le azioni previste nell'obiettivo n. 4, indicando
anche cosa vorremmo che nel 2008 fosse raggiunto come diminuzione
di incidente, forse riusciremmo, da un lato, a rendere più concrete
le tipologie di intervento; dall'altro, potremmo verificare nei
fatti che le strategie attivate sono effettivamente utili, perché
riescono a diminuire sia il numero degli incidenti stradali
correlati con l'alcol, sia anche rispetto ai luoghi di lavoro la
riduzione del danno prodotto dall'alcol. Per quanto riguarda la
violenza e gli incidenti, sarebbe interessante verificare quanto
l'uso dell'alcol incide sulla violenza familiare. Chiediamo
rispetto a questo tema, su cui sappiamo che c'è un'attenzione da
parte dell'Assessorato, se l'impostazione del piano nazionale
suggerisce anche alla Regione di ripensare le azioni individuate
per meglio dettagliarne e precisarne eventuali incisività.
Si dà atto che dalle ore 18,31 riassume la Presidenza il
Presidente Perron.
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Devo anzitutto ringraziare chi ha
presentato tali interpellanze per aver affrontato questo problema e
contribuito a una maggiore sensibilizzazione. Per quanto mi
riguarda, sto dicendo dappertutto e senza pudore, perché, se avesse
sentito le presentazioni del Piano sanitario che abbiamo fatto nei
distretti, mi hanno detto tutti che sono stato eccessivo... ma
senza pudore, che questa è un'emergenza. Uso la parola
"eccellenza", ha ragione il collega Sandri, ma uso anche la parola
"emergenza" e questa è un'emergenza per la Regione, perché
l'articolo è duro, ma è da tempo che diciamo che siamo l'unica
Regione d'Italia in cui il 50% delle dipendenze è secondario
all'utilizzo di alcol, quindi è un rapporto rispetto alle
dipendenze unico in Italia, nessuna Regione ha il 50% delle
dipendenze patologiche, delle tossicodipendenze, come è definito
correttamente, dovute all'abuso di alcol. Siamo d'accordo che ci
troviamo di fronte a un'emergenza, ma non è un'emergenza
chirurgica, in modo che operando si può risolvere il caso, questa è
un'emergenza che ha radici profonde, che ha problemi culturali
legati agli stili di vita non solo della Val d'Aosta, ma di tutte
le Regioni. Grazie quindi per aver posto questo problema che è
affrontato con tutta l'energia, che incontra delle grandi
difficoltà in tutti i settori in cui lo proponiamo, ma che deve
essere posto come un'emergenza. I dati possono essere più
significativi proprio adesso che il monitoraggio - qui non sono
d'accordo dicendo che non si fa il monitoraggio - è molto più
specifico che un tempo, è sufficiente pensare alla legge per chi
guida in stato di ebbrezza per vedere che chi è sorpreso in una
tale situazione deve ricorrere a una visita presso il SERT e degli
specialisti con un dosaggio dell'alcolemia. Adesso rientrano in
questi monitoraggi dei pazienti che prima sfuggivano: ecco perché
abbiamo dei dati. Dire se questi sono in aumento rispetto a prima è
difficile, perché prima non c'era un monitoraggio di questo tipo.
Certo che i dati sono impressionanti, soprattutto se riferiti a
categorie come i giovani. La collega Squarzino si ricorda che nel
cronoprogramma c'è un'epidemiologia mirata e non generica...
l'indagine epidemiologica sull'utilizzo dell'alcol effettuata in
una comunità montana dove il 25% degli studenti frequentanti una
scuola media inferiore dichiarava di aver fatto uso giornaliero di
vino, quindi è un problema grave.
Si può rispondere a questo problema in modo formale e
interlocutorio, perché questo non è un problema che ha soluzioni
uniche né qui, né nel resto d'Italia. Le nostre indagini poi ci
dicono che le motivazioni per cui uno beve sono diverse a
Pont-Saint-Martin e a Courmayeur, quindi questo complica
ulteriormente e fa vedere che, anche se c'è un grande desiderio di
affrontare un'emergenza, le soluzioni non sono semplici, perché è
un problema culturale soprattutto, è un problema su cui la povertà
e l'immigrazione incidono. Negli immigranti vediamo un
atteggiamento di propensione all'alcol che nelle loro tradizioni
non c'era, allora vediamo negli immigrati l'utilizzo abnorme di
vino quando non c'era un'abitudine, e questo apre un altro
capitolo. Da cosa possiamo partire? Lei parla del Piano nazionale
dell'alcol. Siamo stati con il collega Lanièce a Bologna, e le
Regioni hanno collaborato a farlo; è un piano molto generico, da un
piano nazionale ci si aspettava qualche norma più precisa, anche se
le leggi... al punto n. 2 è scritto molto bene, perché nelle
analisi siamo tutti molto bravi, al punto n. 2 si dice:
"l'Italia è un Paese in cui il consumo di bevande alcoliche, in
particolare il vino, fa parte di una radicata tradizione culturale
e l'assunzione moderata di alcol è una consuetudine alimentare
molto diffusa"
. Fa poi il passaggio sugli immigranti, ma se va
a vedere a pagina 8, nelle intenzioni, dice:
"ridurre la
percentuale di giovani minori di 18 anni che assumono bevande
alcoliche, nonché l'età del primo contatto con le stesse"
, ma
come faccio a ridurre questo? Avrò bisogno di una legge come c'è
stata una legge sull'alcol e la guida, che dice: "se superi i 50 ml
di alcol, sei in stato di ebbrezza", c'è una normativa precisa che
su questo non abbiamo. È un piano che abbiamo condiviso come
Regioni, è un piano a cui ci rifacciamo per quel che riguarda il
nostro piano regionale che dice in modo incisivo e senza pudore che
l'alcolismo in Valle d'Aosta è un'emergenza, è un problema che non
possiamo più dilazionare. Certo che in tutte le attività che
facciamo, sempre per il discorso che questo è un problema da
affrontare in modo culturale, non avremo delle risposte subito.
Nella nostra monitorizzazione non possiamo prevedere delle risposte
a 1 anno o 2, ma saranno risposte da ricercare fra 5-10 anni. Gli
incidenti mortali in stato di ebbrezza dai primi dati che abbiamo
dopo l'applicazione della legge sull'alcol sono diminuiti, questo è
un effetto positivo, ma è difficile riportarlo all'abitudine di
bere alcolici se è scissa dal fatto della guida. Sicuramente è
stato affrontato con le nostre forze nel modo che ci sembrava più
logico; dal 2003 uno dei gruppi professionalmente più validi in
Italia che studia le tossicodipendenze (gruppo "MR") ha cominciato
a lavorare con noi e con il SERT. Il SERT non aveva un'indagine nel
tempo dei risultati ottenuti, né uno studio di qualità che è stato
impostato e che comincia a dare dei risultati, così con le
cooperative di tossicodipendenza si è cominciato a fare un lavoro
che dà i suoi risultati. È venuta fuori un'indicazione che non
conoscevo dal gruppo tecnico: il ricovero dell'alcolista per la
disintossicazione non ha più una valenza scientifica, perché,
quando ritorna nel mondo, vi ricade; vi è tutto un ripensamento di
un'organizzazione.
Potrei discutere per tanto tempo, sicuramente l'attività
promozionale e culturale è basilare, in tutti gli ambiti bisogna
vedere e parlare di tale problema; su questo le attività di
prevenzione mirata come abbiamo fatto lo scorso anno nella comunità
montana, che ha riscosso anche il suo favore... il portare il SERT
alle feste, il portare il SERT con un etilometro all'entrata delle
discoteche, il proibire l'utilizzo di alcolici dopo una certa ora e
per questo ci è voluto coraggio, ha dato dei risultati, ma ha dato
un segnale che abbiamo interpretato in modo molto positivo. Le
potrei dare la circolare che abbiamo mandato a tutte le comunità
montane, proponendo questo progetto come un progetto valido. È un
mese fa che la Comunità montana del Monte Emilius ci ha convocati
per una serata su tale tipologia, in cui noi abbiamo riproposto
quanto è stato fatto nell'altra comunità montana che ha dato dei
risultati positivi anche per questa comunità e poi ogni
amministratore, ogni genitore ci metterà del suo, l'importante è
che si collabori tutti su questo. Le scuole sono state un ambito
preferenziale, in accordo con la Polizia stradale abbiamo fatto
alle scuole che ci hanno permesso un accesso una sensibilizzazione
sugli effetti della guida in stato di ebbrezza. All'entrata delle
sagre popolari dimostravamo con l'etilometro quando i giovani
uscivano che il tasso alcolico era oltre quello previsto per cui
non potevano guidare. Abbiamo, e questo lo dice il piano nazionale,
ma è stata una delle nostre attività principali... riconvocato
tutti i gruppi di volontari, come le famiglie degli Alcolisti
anonimi, che anche per tradizione avevano un momento importante
nella nostra Regione, e sono stati immessi in questi tavoli di
lavoro e adesso partecipano come riferito a un'attività che il
volontariato specifico ha in tale campo in modo importante. Vi è
uno psicologo dell'USL che viene mandato in comando in gestione da
queste associazioni... di Alcolisti anonimi. I medici di
famiglia... le potrei citare l'occasione in cui si è presentato
nell'ambito della prevenzione, perché molte volte il medico di
famiglia non dava peso al ragazzo che tornava ubriaco il sabato
sera, quindi uno stile di vita che abbiamo cercato di portare
all'attenzione.
Un'altra iniziativa che avevamo iniziato con il collega Lanièce
di ritorno da Bologna sugli effetti degli incidenti da lavoro
provocati dall'alcol... abbiamo cercato di portare avanti dei
questionari con la "Cogne". L'organizzazione poi era difficile,
siamo arrivati a fare un'indagine sui dipendenti delle funivie per
correlare l'uso di alcol con il lavoro, un lavoro particolare, per
monitorare gli incidenti in seguito all'assunzione di alcol in una
categoria specifica come quella degli impianti a fune. Serve il
proibizionismo in questo, serve il consumo zero? Questa è una
grossa domanda che tutti si fanno, ma non esistono leggi. Possiamo
dire a una Regione come la nostra non produrre più vino, perché
l'unica possibilità per arrivare a un consumo zero è vietare la
produzione e la commercializzazione dei prodotti alcolici... qui il
Consigliere Bortot mi dice che non devo esagerare! Serve abolire
dai rinfreschi e da tutto? Io sto dicendo che non bisogna
sottovalutare il problema che è veramente un'emergenza, per cui per
la guida in stato di ebbrezza la legge ha prodotto dei risultati
sicuramente importanti. La violenza: forse non c'era a Courmayeur
in questi giorni, ma è stata fatta una relazione per stabilire la
correlazione fra alcol e violenza, che ormai è riconosciuta, e qui
entrava soprattutto il mondo islamico, perché in un mondo che non
era abituato all'uso di alcol l'utilizzo dell'alcol ha modificato
abitudini e introdotto alla violenza.
Termino dicendo che è una responsabilità che non possiamo
disgiungere dalla responsabilità nostra di amministratori, ma tutti
i Consiglieri... chi ha un ruolo politico ha una responsabilità nel
gridare che questa è un'emergenza, è uno stile di vita che va
cambiato, è una preoccupazione concreta, è una battaglia difficile
da fare per problemi culturali, ma che va fatta! Termino dicendo
che a questo punto dobbiamo intervenire e dividere l'attività del
SERT dall'attività di alcologia; questo è un progetto, avevamo una
struttura in collina di Aosta che era stata creata per questo, che
è stata ristrutturata e che entrerà in funzione a giugno o luglio
di quest'anno, quindi se creare lì in una situazione che protegge
la "privacy" e potenziare lì un servizio di alcologia con un
diurno... in modo che le persone identifichino questo presentarsi
alle visite come una diminuzione della propria "privacy"... e
lanciare un centro di prevenzione, di cura delle patologie
alcoliche che mi sembra di aver dimostrato che vanno combattute con
la maggiore energia e non con la pacca sulla spalla...
Président
- La parole au Conseiller Sandri.
Sandri (GV-DS-PSE)
- Devo ringraziare l'Assessore perché
il suo intervento non solo aveva dei toni appassionati e concitati
per l'emotività che suscitava in lui tale argomento a cui è molto
attaccato, ma anche per aver dato l'impressione di voler guardare
in faccia la realtà, non è frequente in questa Giunta e credo sia
un suo merito che gli riconosciamo con piacere. Ho l'impressione
che l'Assessore condivida profondamente la concezione che
l'alcolismo sia un fenomeno che provoca dolore, dolore nelle
persone, dolore fisico, dolore familiare di rapporti, quindi sia un
problema da affrontare con grande determinazione per le
caratteristiche rilevanti che hanno nella nostra Regione. Sia
chiaro che la sua provocazione, tolleranza zero, non dobbiamo fare
più il vino, non è fuori luogo, perché, da ciò che ha detto l'OMS,
che anche quantità minime sono pericolose per la salute umana,
occorre sfatare la cosiddetta "cultura del vino", molto diffusa
anche in quest'aula. Quando si parla di cultura del vino, significa
cercare di ammantare una tossicodipendenza e un attentato alla
salute umana con delle motivazioni di tradizione che rendano
gradevole la questione. Ricordiamoci una cosa banale: il consumo di
vino rispetto all'acqua aveva un significato igienico fino a 50
anni fa, perché, non essendoci gli acquedotti che ci sono oggi,
l'acqua poteva contenere dei patogeni - tifo e paratifo - e
rischiava di comportare dei danni profondi e gravi alla salute
delle persone, mentre i danni da vino erano molto più lontani nel
tempo che non quelli da tifo e paratifo. Questa è la cultura del
vino, una cultura igienistica che è stata sorpassata completamente
dal fatto che oggi esiste l'acqua potabile e di questo non abbiamo
più bisogno; conseguenza: tolleranza zero e obiettivo zero! Non mi
porrei quindi il problema di dire all'Assessore Isabellon: da
domani cominciamo a fare un progetto strategico per spostare le
vigne da uva da vino a vigne da uva da tavola, perché esiste un
aumento climatico così forte, per cui lei ha avuto la sorpresa di
trovarsi olivicoltori nella bassa Valle, non capisco perché non si
possano prevedere queste cose. Perché dico questo? Perché è
l'esempio del potere che conta più di tutto, allora diciamolo con
serenità, cominciamo nei nostri rinfreschi a non presentare più il
vino, né agli alcolici, né gli aperitivi alcolici, non è che, se
uno sbaglia, bisogna andargli dietro. Sarebbe un segnale
fortissimo, un segnale che è presente in molte Nazioni europee, è
una coscienza che si sta diffondendo, è una coscienza con cui
dobbiamo cominciare a fare i conti. Trovo vergognoso che non si
faccia qualche passo in più. C'è un unico punto su cui la Giunta
regionale, non lei particolarmente, non ha fatto attività. Il
Presidente della Regione in quanto Prefetto dovrebbe richiamare le
forze di polizia a far rispettare il divieto di vendita di alcolici
ai minori, mentre invece come ha correttamente richiamato la
collega Fontana... perché questo è un fenomeno che colpisce
soprattutto i giovani... chi è vende l'alcol ai giovani? Può darsi
che lo trovino in casa, ma può anche darsi che sia fuori; quindi la
richiamo a parlare nel Comitato dell'ordine pubblico e verificare
che non vi sia qualcosa da fare in più di quanto non si faccia
finora. Così come all'Assessore La Torre quando predispone le
iniziative per la Fiera di Sant'Orso... credo che agli "stand"
della Regione autonoma Valle d'Aosta-Vallée d'Aoste non ci dovrebbe
essere alcol sotto qualunque forma, compreso il vino: questo
sarebbe un segnale, perché quando la gente va a chiedere: "ma c'è
il vin brulé"?... "no, non c'è e non è in vendita". Sento dei
brusii in aula, perché può darsi che vi sia qui dentro qualcuno che
ha un tasso di giustificazione rispetto a tali argomenti più alto
della media, ma un esempio molto forte potrebbe venire da
quest'aula. C'è una tradizione che tutti diciamo in privato,
nessuno dice in pubblico e io oggi la dico in pubblico: è la
cosiddetta "sesta Commissione", ossia ogni tanto ci sono dei
colleghi che di pomeriggio si vanno a bere una bottiglia in una
delle aulette delle Commissioni, credo che questa sia un'abitudine
che bisognerebbe sospendere. Apprezzo il fatto che oggi sia stata
sospesa su invito dell'Assessore Fosson, credo si debba continuare
su questa strada, sarebbe già un segnale positivo non ritrovarsi
ogni tanto che in saletta ci sono i bicchieri con i fondi di vino,
disquisire se è meglio il Barolo o il Barbera rientra in quella
cultura del vino che dobbiamo combattere e vincere.
Voglio terminare con un apprezzamento e proprio al Presidente
della Regione e alle forze di polizia: ho assistito alla
presentazione della "Settimana della sicurezza" in Piazza Chanoux e
devo dire che su questo argomento sia il Presidente Caveri che i
responsabili della Polizia di Stato, dei vigili urbani, eccetera,
hanno dimostrato non solo una grande attenzione, ma anche dei dati
importanti di attività già svolta. Quella è una strada importante
per la sicurezza dei cittadini e per capire che quello è un
argomento su cui dobbiamo arrivare a livelli zero e prima lo
facciamo noi che siamo rappresentanti politici della popolazione
prima anche la popolazione ci seguirà. Visto che i tempi non sono
immediati, partire presto e partire tutti credo sia il mezzo più
efficace per raggiungere dei risultati positivi.
Presidente
- La parola alla Consigliera Squarzino
Secondina.
Squarzino (Arc-VA)
- Ringrazio l'Assessore Fosson per
tanti motivi, intanto non avevo usato il termine "emergenza", lo
avevo usato prima per l'abitazione e non volevo esagerare, quindi
lo ringrazio perché ha usato il termine giusto, quello che esprime
una realtà. Lo ringrazio perché, al di là delle discussioni che
possiamo avere sul modo con cui si stende un piano e si individuano
degli obiettivi, il lavoro che ci ha illustrato e che si sta
facendo è un lavoro ottimo, nel senso che parte dalla
consapevolezza delle cause profonde e non solo le cause immediate
del fenomeno. Parlare di stili di vita e di problema culturale
credo sia corretto, anche se molto difficile. Le reazioni che qui
hanno avuto alcune provocazioni del collega Sandri, ma che
esprimono cosa vuol dire cambiare stili di vita, la dicono lunga
sulla strada che è ancora da fare.
Volevo dirle, Assessore, che per questo cambiamento culturale
noi siamo con lei per qualunque tipo di iniziativa, conti sul
nostro apporto per quello che è possibile, nel senso che sosterremo
sempre iniziative che vanno in questo senso, come abbiamo sostenuto
le iniziative sperimentali provate nella Coumba Freida, come
plaudiamo al lavoro che viene fatto nelle scuole. Credo che questo
problema intanto non possa essere risolto nel giro di poco tempo e
non può neanche essere risolto se lasciamo da sola la struttura
regionale della sanità, ma se tale problema è sentito da sempre più
persone come una questione, non esagero dicendo di vita o di morte,
certo, per alcuni giovani è una questione di vita o di morte, per
alcune famiglie è questione di qualità di vita e poi anche per i
risvolti nella spesa sanitaria, perché questo problema incide
pesantemente sulla spesa sanitaria. La prego, Assessore, di non
demordere in questo suo lavoro e la prego anche di coinvolgere, lei
sa usare le modalità più opportune rispetto alle mie, i suoi
colleghi di Giunta su tale tema, perché, se è un problema di tipo
culturale, va affrontato in modo trasversale in tutte le decisioni,
le azioni e manifestazioni della Giunta. L'Assessore ha fatto
alcuni esempi, ha detto che il SERT è presente nelle saghe per
verificare alla fine della sagra il tasso di alcolismo; credo che
se l'Assessorato al turismo, l'Assessorato dell'agricoltura, che
sono gli Assessorati che più gestiscono manifestazioni, promuovono
incontri, se avessero chiaro questo problema, io non sono in grado
di dire adesso la soluzione, ma credo che qualche inizio di
soluzione sarebbe cercata. Mi permetto poi ancora di verificare se
anche il modo con cui viene festeggiata e organizzata la Festa
dell'autonomia, con gli incontri con i giovani... mi chiedo se
anche in queste tipologie di incontro un salto culturale non possa
essere fatto. È un auspicio che ho e spero che, quando affronteremo
tale tema in quest'aula, sia possibile enunciare non dico qualche
risultato immediato, ma qualche sensibilità maggiormente presente
non tanto in seno a quest'aula, ma nella popolazione laddove si
decide e si curano le relazioni fra i vari membri della
società.
