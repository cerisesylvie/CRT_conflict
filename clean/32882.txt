Classificazione
AGRICOLTURA
Agriturismo



Oggetto del Consiglio n. 1428 del 20 ottobre 2010 - Resoconto
OGGETTO N. 1428/XIII - Interpellanza: "Iniziative per lo
sviluppo dell'attività agrituristica sul territorio
regionale".
Interpellanza
Richiamata la legge regionale 4 dicembre 2006, n. 29, recante
la nuova disciplina regionale in materia di agriturismo;
Preso atto del sostanziale stallo delle aziende
agrituristiche che operano sul territorio regionale negli ultimi
dieci anni nonostante il buon livello degli aiuti agli investimenti
e alla formazione degli operatori;
Richiamate le disposizioni applicative della legge n. 29/2006
approvate dalla Giunta regionale con le deliberazioni n. 2635 in
data 28/09/2007, n. 70 in data 18/01/2008 e n. 3158 in data
13/11/2009;
Preso atto del malcontento che si registra presso gli
operatori agrituristici, i quali lamentano sia difficoltà di
interpretazione della normativa regionale, sia difficoltà di
reperimento dei prodotti extra-aziendali somministrabili secondo
norma;
Attesa l'importanza del settore per una Regione che si vuole
a vocazione turistica, tenuto conto che le aziende agrituristiche
qualitativamente curate che somministrano anche i pasti sono sempre
più ricercate e apprezzate dai turisti, e che tale attività
rappresenta senza dubbio un'importante opportunità di integrazione
del reddito degli agricoltori;
i sottoscritti Consiglieri regionali
Interpellano
l'Assessore competente per sapere:
1) qual è lo stato di salute del settore agrituristico, alla
luce anche della nuova normativa di sostegno del settore in vigore
da quattro anni;
2) qual è il metodo adottato dagli uffici competenti per
definire quali sono i prodotti regionali ammessi all'utilizzo e
alla somministrazione nel caso in cui l'azienda agrituristica debba
ricorrere all'acquisto di alcuni di essi o parte di essi al fine di
integrare l'offerta dei prodotti aziendali;
3) quali iniziative o interventi intende porre in atto al
fine di rendere maggiormente attraente l'attività agrituristica e
quindi sollecitare lo sviluppo del settore.
F.to: Chatrian - Giuseppe Cerise
Presidente
- La parola al Vicepresidente Chatrian.
Chatrian (ALPE)
- Grazie Presidente.
Questa iniziativa mira soprattutto a conoscere in che stato di
salute versa il settore agrituristico, dopo ormai quattro anni
dall'approvazione da parte del Consiglio regionale della nuova
legge. Tralasciando le premesse dell'importanza del settore,
tralasciando le premesse della ricaduta che il settore ha a livello
regionale, quattro anni fa il Consiglio regionale all'unanimità
approvò questo nuovo impianto normativo per dare un nuovo slancio a
tutto il settore, allargando anche le potenzialità, le
credenzialità e le offerte legate al mantenimento del territorio e
all'offerta turistica. Chiediamo inoltre qual è il metodo adottato
dagli uffici competenti per definire quali sono i prodotti
regionali ammessi all'utilizzo e alla sua somministrazione, nel
caso in cui l'azienda debba ricorrere all'acquisto di alcuni di
essi, e soprattutto se ci sono ulteriori iniziative o interventi
che si intendono sollecitare per ridare slancio, o ridare fiato, o
ridare forse incentivo al settore, che non è solo il settore
agriturismo, ma è un settore più ampio che in questo momento
comunque ha difficoltà a proiettarsi nel futuro. Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Come ricordato nelle premesse, sono quattro anni che la legge
regionale che va a regolamentare la nuova disciplina
dell'agriturismo, la legge n. 29/2006, è operativa. Essa dispone
che la somministrazione di pasti o merende avvenga attraverso
l'utilizzo di prodotti provenienti in prevalenza dall'azienda
agricola e per la parte restante principalmente da aziende agricole
locali e di prodotti regionali tradizionali; questo è l'obiettivo
che credo sia stato condiviso un po' da tutti nel momento in cui è
stata approvata tale legge. La delibera applicativa n. 3158/2009
poi ha approvato le disposizioni applicative di alcuni articoli
della suddetta legge, in particolare si riporta che per "attività
di somministrazione" si intende un'attività in cui devono essere
proposti menù composti prevalentemente da piatti della cucina
tradizionale valdostana, tenendo conto anche della produzione
aziendale. È consentito l'acquisto di prodotti necessari e
complementari alla preparazione dei pasti quali farine, olio, sale,
spezie, zucchero, caffè, eccetera. In sintesi, quindi, la normativa
prevede nell'attività di somministrazione che la prevalenza del
prodotto, almeno il 51 percento, debba essere aziendale e per la
parte restante che debba provenire principalmente da aziende
agricole locali e da prodotti regionali tradizionali. Rimane quella
piccola quota da acquistare, quella necessaria e complementare alla
preparazione dei pasti.
Venendo ai singoli quesiti, sullo stato di salute va detto che
il settore agrituristico sta vivendo, proprio come gli altri
settori che offrono ospitalità, un momento a volte di qualche
difficoltà, legata alla crisi finanziaria generale, anche se con
ripercussioni minori viste le sue peculiarità. A detta degli
operatori, persiste la difficoltà a reperire clientela nei periodi
di bassa stagione, mentre non risultano esserci particolari
problemi nei momenti di punta: nelle festività natalizie, nei vari
ponti scolastici, nella settimana di Ferragosto. Diversa è la
posizione degli agriturismo che effettuano solo somministrazione,
in particolare quelli che offrono un certo livello di qualità, che
dichiarano di lavorare soprattutto con clientela anche valdostana,
quindi locale e di prossimità, pertanto soffrono anche meno del
problema della stagionalità. Vi sono attualmente 55 aziende
agrituristiche operanti per un totale di 481 posti letto e 1.110
coperti, di queste 55 aziende, 13 svolgono attività di locazione
alloggi, 7 di locazione camere con prima colazione, 3 di locazione
camere con pensione, 19 di locazione camere con pensione e ristoro
e 13 di attività di ristoro.
Il metodo utilizzato dagli uffici competenti per quel che
riguarda l'individuazione dei prodotti regionali ammessi
all'utilizzo e alla somministrazione, nel caso in cui l'azienda
agrituristica debba ricorrere all'acquisto di alcuni di essi o
parti di essi, al fine di integrare l'offerta dei prodotti
aziendali, è stato definito dalla delibera applicativa e si fa
riferimento ai prodotti provenienti da aziende agricole locali,
prodotti regionali tradizionali che non sono casuali, ma sono
quelli che fanno parte di un elenco approvato con relative delibere
di Giunta: la n. 984/2000, la n. 58/2000 e successive integrazioni,
la n. 3158/2009, che è quella applicativa, che chiarisce quali sono
le caratteristiche e quali sono i possibili reperimenti. Per
agevolare ulteriormente tutti gli operatori, e soprattutto quelli
che lamentano difficoltà di reperimento dei prodotti extraziendali,
è stata concordata con gli stessi la creazione di un gruppo di
lavoro composto da alcuni degli operatori stessi, dal personale
dell'Ufficio agriturismo, dal Direttore della Direzione servizi
sviluppo agricolo e servizi fitosanitari e da un esperto della
nostra cucina regionale. Questo gruppo di lavoro ha l'obiettivo di
fare delle analisi di dettaglio sui prodotti marginali, che
saltuariamente possono essere utilizzati nella preparazione dei
pasti, il tutto in accordo con l'Associazione agriturismo
valdostano.
Terzo punto:
"quali iniziative o interventi intende porre in
atto al fine di rendere maggiormente attraente l'attività
agrituristica e quindi sollecitare lo sviluppo del settore"
,
ecco qui voglio ricordare che avviare un'attività agrituristica
richiede delle capacità poliedriche di gestione: dall'allevamento
alla coltivazione e trasformazione dei prodotti, preparazione
alimentare e tutti i vari aspetti legati all'igiene dei locali,
all'accoglienza, alla sicurezza, che fanno poi parte dei corsi di
formazione che vengono attivati in preparazione degli operatori.
Per questo motivo la normativa regionale tratta diverse tematiche:
dai minimi aziendali per avviare l'attività, alle coltivazioni e
allevamenti minori che garantiscono le produzioni necessarie per
avere la prevalenza del prodotto aziendale, i requisiti
strutturali, igienico-sanitari, formazione e diversi procedimenti
autorizzativi. Iniziative in atto: formazione di base e di
aggiornamento professionale, interventi finanziari fino ai limiti
previsti dal
de minimis
dei 200.000 euro per azienda nel
triennio fino ad oggi garantiti a tutti i richiedenti, assistenza
tecnica continua da parte dell'ufficio preposto, promozione sul
sito regionale attraverso una guida cartacea, pagine pubblicitarie
e servizi di settore, anche integrate con le attività di promozione
dell'Assessorato del turismo con cui si collabora attivamente per
quel che riguarda la promozione delle attività sul territorio,
rapporto di stretta collaborazione con l'Associazione agriturismo
valdostano. Ribadendo che l'obiettivo dell'Assessorato non è mai
stato quello di esibire un alto numero di aziende agrituristiche,
come riscontriamo in altre regioni, dove la presenza di aziende
agrituristiche a volte è un po' scollegata con la realtà aziendale
di certe proposte, dove i numeri sono diversi, dove anche le
attività di queste aziende sono molto più sviluppate anche sui
numeri di somministrazione pasti, piuttosto che di dimensione,
questo credo sia un segno di serietà. È quindi una crescita mirata,
graduale, che sicuramente garantisce anche per quel che riguarda le
particolarità delle aziende che attualmente sono in attività. Sono
in preparazione dei sistemi di qualità e di classificazione delle
aziende agrituristiche in sintonia con quelle nazionali, che già
altre Regioni hanno approvato; occorre peraltro segnalare che non
c'è omogeneità all'interno del gruppo degli operatori
agrituristici, in quanto la maggioranza non presenta grossi
problemi a livello di gestione, mentre qualcuno denota una scarsa
predisposizione all'accoglienza, scarso
savoir faire
derivanti sia da elementi caratteriali, sia da motivazioni di
partenza a volte non corrette, ma questa è l'azione che si deve
fare giustamente per riportare tutti sulla retta via.
In conclusione vorremmo rassicurare quegli operatori che
lamentano una difficoltà di interpretazione della normativa
regionale ricordando loro che la direzione competente è disponibile
ad un confronto, a fornire chiarimenti sull'applicazione della
stessa. Si vuole infine suggerire agli operatori che lamentano
difficoltà nel reperire i prodotti agricoli extraziendali, di
rivolgersi a quei colleghi che riescono a rispettare le regole e
anche a quelle aziende che, pur operando sul nostro territorio,
possono avere un beneficio nel momento in cui forniscono dei
prodotti e a loro volta hanno un sostegno alle loro attività
derivante da queste integrazioni di forniture di prodotti, che
servono a rispettare le regole per le attività agrituristiche in
essere. Grazie.
Presidente
- La parola al Vicepresidente Chatrian.
Chatrian (ALPE)
- Grazie.
Ho ascoltato attentamente la risposta dell'Assessore; per quanto
riguarda il metodo adottato dagli uffici, prendiamo atto che è in
essere un gruppo di lavoro che sta lavorando e ovviamente, se c'è
un gruppo di lavoro, è perché certe criticità a monte e
successivamente al deliberato c'erano o ci sono, quindi ben venga
la possibilità di confrontarsi e di creare delle condizioni diverse
e chiare nel momento in cui c'è un confronto all'interno di un
gruppo di lavoro. Se di lamentele quindi da una parte possiamo
parlare, dall'altra, se c'è la volontà di mettere subito nero su
bianco, o eventualmente trovare delle strade diverse o integrate,
ben venga per quanto riguarda il punto n. 2.
Per quanto riguarda invece lo stato di salute del settore
agrituristico, lei giustamente ha detto che il momento è difficile,
è un momento di crisi per tutti i settori, quindi è anche un
momento di crisi per il settore agrituristico. Conosciamo
abbastanza bene il
milieu
, siamo consci che è segno di
serietà, i numeri piccoli sono segno di serietà: sono nicchie di
mercato ben specifiche e particolari. Siamo d'accordo sulla
professionalità, sul fatto che devono ospitare, che devono avere la
qualità alla base di tutto, devono accogliere l'ospite all'interno
di... ma vorremmo soffermarci proprio con l'Assessore e con il
Governo regionale, perché pensiamo che ci sia un primo campanello
di allarme. Dopo un
trend
di numeri molto piccoli, prima 10
aziende, poi 20 esercizi, 30 esercizi, siamo arrivati nel 2005 a
59-60 esercizi, fine 2010 abbiamo un piccolo segnale, un piccolo
campanello di allarme, Presidente: il traffico inizia ad avere un
segno negativo per quanto riguarda il numero di esercizi; ecco
perché volevamo chiedere informazioni dettagliate e corrette per
sapere lo stato di salute di questo settore, che, dopo un
trend
positivo con i suoi piccoli numeri, inizia un
trend
con un segno negativo, perché da 60 esercizi
commerciali del 2006-2007 l'Assessore ci ha informati che oggi ci
sono 55 esercizi e circa 500 posti letto. Ecco perché da un lato
analizziamo lo stato dell'arte e, dall'altro, chiediamo al punto n.
3 quali iniziative o interventi si devono (non si possono) insieme
mettere sul tavolo per stimolare, creare altre condizioni,
semplificare, Presidente, su questo vorrei soffermarmi. Se
riuscissimo insieme a semplificare anche ai vari operatori, chi
affitta solo gli appartamenti o chi somministra, o chi dà solo la
merenda... semplificare un po' gli atti amministrativi, le
richieste. Sulla qualità siamo tutti d'accordo, sull'ospitalità e
qualità, però - ripeto - stiamo parlando di piccolissimi numeri,
una semplificazione reale, a nostro avviso, va messa nuovamente in
campo, cercando di nuovo di stimolare lo slancio che è stato messo
in campo quattro anni fa, che ha fatto ridare fiato e ridare nuove
possibilità. Non è forse sufficiente, ebbene da parte nostra ci
sarà la totale collaborazione per creare ulteriori condizioni, ma
mi soffermerei ancora una volta sul discorso della semplificazione
verso gli operatori, perché in questo momento vi assicuro che non è
così. Forse proprio su quello... legato alla qualità, ai piccoli
numeri, al creare le condizioni dobbiamo soffermarci tutti: per
poter di nuovo nel prossimo triennio avere un
trend
positivo, sempre nella continuità dei piccoli numeri, della piccola
nicchia di mercato... ma ridisegnare di nuovo questo grafico con un
segno positivo e non, invece, con un segno negativo, come ad oggi
l'analisi, lo stato dell'arte ci mostra; dobbiamo comunque prendere
atto di tale situazione. Grazie.
