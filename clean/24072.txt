Classificazione
ENTI LOCALI
Comuni



Oggetto del Consiglio n. 3058 del 18 ottobre 2007 - Resoconto
OGGETTO N. 3058/XII - Disegno di legge: "Interventi
finanziari a favore degli enti locali per gli oneri accessori
conseguenti all'acquisizione di beni immobili".
Articolo 1
(Oggetto e finalità)
1. Al fine di concorrere, nell'ambito del territorio
regionale, all'adeguamento dei pubblici registri immobiliari
determinandone la corrispondenza rispetto all'effettiva titolarità
dei diritti reali, la Regione concede contributi agli enti locali
che detti diritti acquisiscono su beni immobili, a seguito delle
procedure previste dall'articolo 43 del decreto del Presidente
della Repubblica 8 giugno 2001, n. 327 (Testo unico delle
disposizioni legislative e regolamentari in materia di
espropriazione per pubblica utilità).
2. I contributi di cui al comma 1 sono concessi in deroga a
quanto disposto dalla legge regionale 20 novembre 1995, n. 48
(Interventi regionali in materia di finanza locale).
Articolo 2
(Misura del contributo)
1. Il contributo regionale è stabilito nella misura massima
del 90 per cento degli oneri accessori sostenuti per la
registrazione e la trascrizione dei provvedimenti di acquisizione
di cui all'articolo 1, comma 1.
Articolo 3
(Procedure)
1. Per beneficiare del contributo regionale, gli enti locali
interessati devono presentare alla struttura regionale competente
in materia di espropriazioni, di seguito denominata struttura
competente, apposita domanda corredata del provvedimento
acquisitivo e della documentazione attestante l'avvenuto pagamento
dei relativi oneri accessori di registrazione e di
trascrizione.
2. Il contributo è concesso, previa istruttoria delle
domande, con provvedimento del dirigente della struttura
competente. Ove le disponibilità finanziarie risultino
insufficienti rispetto alle domande presentate, la concessione del
contributo è disposta secondo l'ordine cronologico di ricevimento
delle domande stesse.
3. Possono formare oggetto di richiesta di contributo anche
gli oneri accessori già sostenuti alla data di entrata in vigore
della presente legge per la registrazione e la trascrizione dei
provvedimenti di acquisizione di cui all'articolo 1, comma
1.
Articolo 4
(Disposizioni finanziarie)
1. L'onere complessivo derivante dall'applicazione della
presente legge è determinato per gli anni 2007, 2008 e 2009 in
annui euro 600.000.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2007 e del bilancio pluriennale per il triennio
2007/2009 nell'obiettivo programmatico 2.1.1.05. (Altri
interventi).
3. Al finanziamento dell'onere di cui al comma 1 si provvede
mediante l'utilizzo per pari importo degli stanziamenti iscritti
nell'obiettivo programmatico 3.1. (Fondi globali), al capitolo
69020 (Fondo globale per il finanziamento di spese di investimento)
a valere sugli specifici accantonamenti previsti al punto D.1.2.
dell'allegato 1 al bilancio per l'anno finanziario 2007 e a quello
per il triennio 2007/2009.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 5
(Limitazione temporale dell'efficacia della legge)
1. La presente legge cessa di avere efficacia a far data dal
1° gennaio 2010.
Président
- La parole au rapporteur, Conseiller
Ottoz.
Ottoz (GM)
- Tra gli atti amministrativi definiti
"ablativi", ossia quelli attraverso i quali la Pubblica
amministrazione priva il titolare di un diritto reale,
estinguendolo o trasferendolo coattivamente ad un altro soggetto,
oppure limitandolo nella sua estensione, una particolare importanza
per gli enti locali rivestono gli atti di espropriazione di
immobili per pubblica utilità, le cui procedure sono normate dal
decreto del Presidente della Repubblica 8 giugno 2001, n. 327
(Testo unico delle disposizioni legislative e regolamentari in
materia di espropriazione per pubblica utilità). Brevemente e fuori
dalla relazione ricordo che altri atti ablativi sono la
requisizione, l'occupazione d'urgenza, la confisca amministrativa,
il sequestro cautelare amministrativo, l'avocazione di cave e
torbiere alle Regioni... qui parliamo di espropriazione di immobili
per motivi di pubblica utilità da parte degli enti locali.
Questo disegno di legge molto tecnico, costituito da 5 articoli,
istituisce e norma nuovi interventi finanziari a favore degli enti
locali, relativi agli oneri fiscali accessori che gravano su questi
atti, oneri divenuti di peso rilevante a seguito
dell'interpretazione della Direzione centrale, normativa e
contenzioso, dell'Agenzia delle entrate - risoluzione del 31 luglio
2002, n. 254 -, che ha fissato il principio per cui i decreti di
esproprio che prevedono distinti trasferimenti immobiliari in capo
a soggetti diversi sono qualificabili come atti amministrativi
plurimi. Pur essendo formalmente unico, infatti, il provvedimento,
esso contiene più disposizioni negoziali non necessariamente
derivanti le une dalle altre e riferite a distinti e autonomi
soggetti e oggetti espropriati. Ciò ha comportato che siano perciò
applicate tante imposte fisse quanti sono i trasferimenti posti in
essere con ogni singolo provvedimento, contrariamente a quanto si
faceva in precedenza, quando si considerava in questi casi - ossia
il provvedimento unico, atto unico negoziale - che si trattasse di
un atto collettivo e non plurimo, riconducibile ad un'unica volontà
negoziale, che si assoggettava perciò ad una sola imposta fissa di
registro, ipotecaria, catastale e di bollo. Il sensibile aumento
degli oneri accessori che la nuova prassi comporta è aggravato
dalle procedure attivate dalla Direzione regionale dell'Agenzia
delle entrate per integrare le imposte di registro, ipotecaria,
catastale e di bollo dovute su tutti i decreti perfezionati in data
successiva alla citata risoluzione del 31 luglio 2002, ma già
versate secondo la prassi interpretativa precedente e quindi con
un'unica imposta, anziché con tante imposte. Ciò per alcuni enti
locali rappresenta cifre assai significative, il cui reperimento
rischia di provocare forti rallentamenti dell'attività di quelli
che effettuano un elevato numero di procedimenti espropriativi,
soprattutto tenendo conto dello sfavorevole rapporto per i Comuni
tra spese correnti e spese d'investimento che caratterizza ed
irrigidisce molti dei loro bilanci.
Il nuovo contributo regionale che questa legge istituisce
favorirà perciò il processo di regolarizzazione e aggiornamento dei
registri catastali e ipotecari, oggi in forte arretrato rispetto
alla reale situazione di titolarità dei diritti reali, processo che
sinora è stato assai lento. Il fatto che la regolarizzazione e
l'aggiornamento fra l'altro concernano prevalentemente situazioni
antecedenti al 1995, data di entrata in vigore della legge n. 48 di
riforma in materia di finanza locale, giustifica la deroga,
contenuta nel secondo comma dell'articolo 1, a quanto appunto
stabilito dal­l'articolo 25 della legge n. 48/1995 - legge sulla
finanza locale -, in base al quale i trasferimenti con vincolo
settoriale agli enti locali dovrebbero essere finanziati
nell'ambito delle quote riservate alla finanza locale. Questo
contributo viene dato in più, in deroga alla legge sulla finanza
locale. Va infine ricordato che il contributo riveste per un certo
verso la natura di "partita di giro", trovando il relativo esborso
corrispondenza nel maggiore introito derivante alle casse regionali
per effetto della compartecipazione ai tributi erariali dovuti per
gli atti ablativi stessi. In questo senso sono cifre che poi
ritornano alla Regione con il riparto fiscale.
Président
- Je déclare ouverte la discussion générale. Je
rappelle que cet acte a eu l'avis favorable à l'unanimité de la
I
e
Commission, ainsi que l'avis à la majorité de la
II
e
Commission, également il y a l'avis favorable du
CPEL avec la présentation de quelques modifications.
La parole au Conseiller Viérin Marco.
Viérin M. (SA)
- Diciamo che tale normativa ha avuto
decorrenza dal 2004 grazie a una legge approvata da questo
Consiglio, a seguito dell'entrata in vigore del DPR n. 237/2001.
Nel 2004 si era posto il problema di elaborare una disciplina sulla
materia di esproprio per pubblica utilità rispettosa delle
competenze legislative della Regione. Già in quella occasione
avevamo ritenuto che bisognava avere un po' più di coraggio, allora
avevamo sollevato 3 questioni: quella che si affronta oggi sui
costi per gli enti locali e altre 2: quelle sul discorso della
retrocessione e quelle sulle indennità che riguardano i
cittadini.
Oggi affrontiamo l'applicazione delle imposte di registro,
ipotecaria e catastale concedendo agli Enti locali un contributo
regionale. Ma come dicevo, noi ci eravamo posti anche altre 2
questioni, quindi oggi possiamo dire che il primo passo si sta
compiendo, ma ribadiamo la nostra posizione di allora, ossia è
importante al più presto andare a toccare anche gli altri 2
aspetti. Il primo la retrocessione, in parole povere, se un ente
pubblico erroneamente espropria un bene, oppure vi è un reliquato
di un bene espropriato non utilizzato, che viene pagato alla
normativa attuale al 50% del valore venale, l'ex proprietario in
quanto ex perché l'ente pubblico si è appropriato per la pubblica
utilità del bene in senso totale, anacronisticamente deve pagare il
100% del valore reale per riaverlo. È come dire: "mi hanno
espropriato un pezzo di terreno per fare un marciapiede o una
scuola", c'è un pezzo di questo terreno che non è utilizzato
dall'ente pubblico che potrebbe restituirlo al proprietario, questi
per riaverlo deve spendere il 100% del valore venale, quando a lui
è stato pagato il 50%, è una cosa talmente assurda che tutti
possiamo capirlo. Inoltre deve sostenere tutte le spese notarili
per tornare in possesso di un bene erroneamente espropriato.
Abbiamo allora ribadito che su questo argomento bisognava
intervenire da un punto di vista legislativo a livello regionale.
Il secondo le indennità, quanto pagato ad oggi con questa legge
regionale del 2004, ossia il 50% del valore venale, dovrà essere
portato all'80% o al 90%. Il nostro concetto è molto semplice: è
giusto impossessarsi del bene altrui per pubblica utilità, ma è
anche corretto pagare almeno una somma più vicina al giusto e per
"giusto" cosa intendo? Oggi, di fronte ad un esproprio, chi era
proprietario e quindi un soggetto al quale si applica la procedura
espropriativa per quel bene, percepisce il 50% del valore venale,
che poi, tolte le imposte, è pari ad un 30%. È chiaro allora che
qui abbiamo il "mondo dei furbi", come dissi nel 2004, quando
qualcuno sa che deve passare una strada o si deve fare un piazzale,
soprattutto per le zone edificabili - zone A, B, C e D, industriale
-, cerca di venderlo e cederlo perché recupera 4-5 volte quello che
potrebbe recuperare in caso di esproprio dall'ente pubblico. Chi è
che paga tale dazio? Lo pagano i cittadini che sono seri ed onesti,
che si trovano dall'oggi al domani l'impostazione della pratica
espropriativa. Per questo diciamo che se è giusto esercitare
l'esproprio e appropriarsi dei beni dei cittadini per utilità
pubblica, è anche giusto avvicinarsi alla remunerazione di mercato.
Questi 2 concetti erano stati accolti anche dall'allora
maggioranza, quando noi eravamo all'opposizione nel 2004. Vi fu un
dibattito sulla competenza statutaria della nostra Regione di
affrontare tale tematica, noi avevamo sostenuto che abbiamo
competenza concorrente in questo campo, quindi la nostra proposta
era stata fatta nel senso di andare ad indennizzare, anziché al
50%, all'80% o 90%. A supporto delle nostre tesi avevamo portato
dei pareri di costituzionalisti, di avvocati di grido che
sostenevano la nostra tesi. Dopo un lungo dibattito svoltosi sia in
Commissione, sia in aula, la maggioranza ci chiese di ritirare le
nostre proposte per evitare che su queste proposte, eventualmente
accolte, lo Stato impugnasse la legge del 2004. L'accordo era stato
fatto in quest'aula in tali termini: "lasciamo passare 2-3 anni,
quando la legge sarà in vigore in senso pieno, potremo affrontare
tali tematiche e, se lo Stato impugnasse un deliberato di questo
Consiglio che va verso tali 2 argomenti che ho spiegato prima,
l'impugnazione si limiterebbe a questo". Noi riteniamo avere una
maggiore vicinanza ai cittadini sia nel discorso delle indennità in
percentuale, sia soprattutto nel discorso della retrocessione, che
è veramente avvilente, come ho prima chiarito. Sono 2 argomenti che
riteniamo vadano affrontati, che credo questa maggioranza dovrà
affrontare nel più breve tempo possibile, per cui ci faremo carico
di pungolare tale iniziativa all'interno della maggioranza.
Président
- Est-ce qu'il y a d'autres collègues qui
souhaitent prendre la parole? Je ferme la discussion générale.
La parole au Président de la Région, Caveri.
Caveri (UV)
- Mi scuso anzitutto per l'assenza
dell'Assessore responsabile... irresponsabile come dice il
Vicepresidente Tibaldi... che è impegnato.
Credo che questo provvedimento di legge non comporti nessun
particolare problema: si tratta di supplire ad una tematica che ci
era stata in particolare segnalata dagli enti locali e che creava,
come ricordato dal relatore Ottoz, che ringrazio, una situazione di
distorsione di un insieme di procedure che finivano per ricadere in
maniera negativa sulla finanza locale dei Comuni.
Prendo atto della sollecitazione che è venuta dal gruppo di
maggioranza "Stella Alpina" di un tema che abbiamo avuto modo di
discutere; certamente il tema della retrocessione è un tema più
propriamente ordinamentale che non dovrebbe creare neppure dei
problemi di copertura finanziaria, perché si tratta di verificare
nell'approvazione di una normativa i meccanismi che consentano di
evitare che i cittadini, come opportunamente evocato dal Capogruppo
Viérin, non si trovino ad essere "cornuti e mazziati", ossia
espropriati di un proprio bene e, nel caso in cui dovessero tornare
in possesso dello stesso, dovrebbero pagarlo di più di quanto non
avevano ottenuti essi stessi dall'esproprio con delle procedure la
cui complicatezza è evidente, perché, quando ci si trova di fronte
ad un atto notarile, sappiamo che non è solo il costo della
riacquisizione del bene, ma anche il costo complessivo
dell'operazione che pesa sulle famiglie.
L'altro aspetto è un aspetto di cui abbiamo già discusso in
vista della finanziaria del prossimo anno; come lei sa, una
valutazione più elevata è del tutto condivisibile, fra l'altro in
linea con una serie di sentenze della Corte costituzionale, che in
materia di espropri hanno sottolineato come i legittimi diritti
dell'ente pubblico a vantaggio di espropri per l'ottenimento di
opere pubbliche debbano essere controbilanciati dall'interesse che
il privato deve avere di non vedere compressi i propri diritti di
proprietà. È vero che in passato, prima dei pronunciamenti del
giudice delle leggi e della Corte costituzionale, eravamo scesi a
dei livelli di valutazione degli espropri francamente miseri e
quasi irrisori rispetto alla perdita che taluni in passato hanno
subito. Questo è un tema di valutazione complessiva dei costi di
un'operazione di tale genere, credo quindi che la volontà vi sia e
che sia opportuna la sottolineatura che è stata fatta, ossia ci
troviamo di fronte ad un percorso di cui la prima tappa è incassata
oggi, ma ve ne dovranno essere altre 2.
Président
- Nous pouvons passer à l'examen du texte.
Je soumets au vote l'article 1
er
:
Conseillers présents et votants: 28
Pour: 28
Le Conseil approuve à l'unanimité.
Président
- Je soumets au vote l'article 2:
Conseillers présents et votants: 31
Pour: 31
Le Conseil approuve à l'unanimité.
Président
- Je soumets au vote l'article 3:
Conseillers présents et votants: 31
Pour: 31
Le Conseil approuve à l'unanimité.
Président
- Je soumets au vote l'article 4:
Conseillers présents et votants: 31
Pour: 31
Le Conseil approuve à l'unanimité.
Président
- Je soumets au vote l'article 5:
Conseillers présents et votants: 31
Pour: 31
Le Conseil approuve à l'unanimité.
Président
- La parole au Conseiller Viérin Marco, pour
déclaration de vote.
Viérin M. (SA)
- Anche se qualcuno potrà pensare che la
nostra dichiarazione di voto era stata espressa nel mio intervento
in discussione generale, il nostro gruppo vuole ringraziare il
Presidente della Regione per le parole espresse, perché, quando si
fanno delle battaglie su alcune questioni e poi tali battaglie
vengono riconosciute nella loro fondatezza, come ha fatto oggi il
Presidente Caveri, credo sia importante non solo dal punto di vista
politico, ma soprattutto per un aspetto pratico che questo
Consiglio dovrebbe sempre affrontare, ossia stare dalla parte dei
cittadini. Ritengo che oggi si sia compiuto un passo importante,
che dovrà concludersi, come ha detto il Presidente, nei prossimi
mesi, con anche il passaggio della futura finanziaria, con un atto
legislativo che vada a definire con chiarezza che la Valle d'Aosta
anche su queste tematiche ha la propria competenza.
Président
- Je soumets au vote le projet de loi dans son
ensemble:
Conseillers présents et votants: 31
Pour: 31
Le Conseil approuve à l'unanimité.
