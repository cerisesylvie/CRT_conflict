Classificazione
LAVORO


Resoconto integrale del dibattito dell'aula
Oggetto del Consiglio n. 1396 del 21 giugno 2000 - Resoconto
OGGETTO N. 1396/XI Contenuti del "Patto per lo sviluppo".
(Interrogazione)
Interrogazione A conoscenza dell’avvenuta
sottoscrizione fra i rappresentanti di tutte le parti sociali,
economiche e sindacali e la Giunta regionale del "Patto per lo
Sviluppo" della Valle d’Aosta;
il sottoscritto Consigliere regionale
Interroga
la Giunta regionale e l’Assessore competente per
conoscere:
1) quando il "Patto per lo Sviluppo" sarà portato a conoscenza
dei componenti il Consiglio regionale;
2) se sarà aperto un confronto a livello di Consiglio sui
contenuti e sugli obiettivi che si intendono raggiungere dalle
parti che lo hanno sottoscritto.
F.to: Beneforti
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
Il testo del "Patto per lo sviluppo"
sottoscritto nel mese di maggio è stato inviato al Presidente del
Consiglio e ai consiglieri regionali dal Presidente della Giunta il
14 giugno. I tempi intercorsi fra la firma e l'invio sono quelli
tecnici relativi alla registrazione del documento e alla
riproduzione in stamperia.
Il Patto per lo sviluppo è uno degli impegni assunti nel
programma di maggioranza e la sua approvazione è la conferma del
raggiungimento di un importante obiettivo in tema di concertazione.
Con esso sono stati approvati metodi, procedure e strumenti per una
continua e proficua attività di concertazione fra il Governo
regionale e gli attori sociali; attività di concertazione dalla
quale non si può prescindere se si vogliono governare le sempre
maggiori complessità degli attuali sistemi economici e sociali.
Il documento delinea alcune linee strategiche e alcuni obiettivi
in sintonia con quanto indicato nello stesso programma di
maggioranza. Tali linee strategiche e tali obiettivi impegnano i
sottoscrittori ad assumere comportamenti coerenti rispetto alle
indicazioni che sorgeranno dalle successive fasi negoziali.
Per venire alla seconda questione posta nell'interrogazione,
tengo a sottolineare come ogni decisione che chiamerà in causa il
ruolo del Consiglio regionale sarà oggetto di discussione in questa
sede, nel rispetto della piena autonomia e delle prerogative di
questo organo legislativo, tenuto conto del fatto che il Patto
definisce alcuni criteri di carattere metodologico e rimanda ad un
approfondimento sui singoli contenuti, approfondimento che
comporterà necessariamente e ovviamente un dibattito politico e
delle decisioni anche in sede legislativa, all'interno del
Consiglio regionale.
Infine, da parte mia dichiaro la disponibilità a fare degli
approfondimenti specifici e a riferire sui contenuti del Patto e
sulle iniziative conseguenti in sede di commissione.
Presidente
La parola al Consigliere Beneforti.
Beneforti (PVA-cU)
Prendo atto della risposta
dell'Assessore, che ringrazio, ma al quale devo dire che non sono
soddisfatto.
Questa interrogazione è stata presentata per due motivi
fondamentali. Il primo motivo, per conoscere come Consigliere
regionale, il contenuto del "Patto per lo sviluppo" della Valle
d'Aosta, di cui sapevamo che era stato sottoscritto senza averne
avuto copia né prima né dopo la firma. Lo conoscevano gli organi di
informazione, ma non i consiglieri regionali; ma questa è una
prassi che vige purtroppo da sempre su molti aspetti della vita del
Consiglio regionale.
Il secondo motivo, per conoscere se sul Patto veniva aperto il
confronto a livello di Consiglio regionale. A quanto ho capito
dalla risposta dell'Assessore, non c'è questa volontà politica se
non nel momento in cui si affronteranno determinati problemi in
questa sede, che sono previsti nel "Patto per lo sviluppo".
Abbiamo ricevuto due giorni fa questo documento, lo
approfondiremo, e approfondiremo soprattutto gli obiettivi che le
parti che lo hanno sottoscritto si sono impegnate a
raggiungere.
Siamo convinti della necessità del "Patto per lo sviluppo" della
Valle d'Aosta, ma attenzione, il Patto non deve essere né il libro
dei sogni, né l'elencazione delle cose da fare, né soprattutto lo
strumento per mantenere la pace sociale da parte della Giunta. Dico
mantenere, perché già esiste; infatti, da parte dei 18 firmatari
del Patto - perché sono 20 a quanto ho letto: due, il Presidente e
l'Assessore - all'infuori di sporadiche uscite perché toccati nei
loro interessi corporativi, in questi ultimi anni non abbiamo
assistito a ribellioni e a prese di posizione significanti, e
questo in nessun campo, né in quello delle vertenze di lavoro, né
in quello delle controversie e delle crisi occupazionali, né in
quello che riguarda la grave situazione sanitaria e sociale che
esiste nella nostra regione.
Importante è la concertazione, ma non può né deve essere a senso
unico. Dalla concertazione devono scaturire intese, accordi,
obiettivi nell'interesse dell'intera collettività valdostana e non
certamente di una parte della stessa!
Il "Patto per lo sviluppo" non è il Vangelo, non può contenere
tutte le verità né essere intoccabile, come non può essere statico,
però deve essere rivisto e aggiornato secondo la situazione e
l'andamento economico, sociale, produttivo, occupazionale che si ha
di fronte.
Spesso in questa sede ci si sente ripetere che certi
provvedimenti vengono presi alla luce del programma di legislatura
che la maggioranza si è data. Lei oggi, Assessore, lo ha ripetuto,
ma non abbiamo dubbi che questa maggioranza intende portare avanti
la sua linea, buona o cattiva che sia, senza confrontarla con
l'opposizione in questa sede. Per questo abbiamo chiesto un
confronto sul Patto in Consiglio regionale.
Ci siamo fatti avanti, Presidente, nella sede opportuna; ora sta
a voi, Presidente e Assessore, accettare il confronto che ci sembra
utile e necessario, non perché lo chiediamo noi, ma perché viene
chiesto da parte di coloro che il Patto hanno firmato il 17 maggio!
A distanza di pochi giorni dalla firma c'è già chi ci ha ripensato
e si ribella e rivendica di partecipare al dialogo per lo
sviluppo.
Infatti, di fronte alle dichiarazioni del Presidente e
dell'Assessore alla presentazione del Patto, il Presidente
dell'Associazione industriali vi accusa di non essere credibili e
rivendica la libertà di discutere. Rivendica per la Valle d'Aosta
un sistema efficiente, competitivo, che crei nuove condizioni di
lavoro e occupazione. Se al Patto non credono gli imprenditori e
l'AVI lo rimette in discussione, che collegamento ci può essere fra
pubblico e privato, quale senso si può dare alla parola
concertazione che è tanto rivendicata?
Cerchiamo di riaprire il confronto, Assessore, perché su questo
"Patto di sviluppo" concordino almeno le parti che lo hanno
sottoscritto!
