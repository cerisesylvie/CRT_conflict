Classificazione
TRASPORTI E VIABILITÀ
Impianti a fune



Oggetto del Consiglio n. 1903 del 10 maggio 2006 - Resoconto
OGGETTO N. 1903/XII - Gestione della funivia di Chamois.
(Interrogazione)
Interrogazione
Premesso che la funivia di Chamois è a diretta gestione
regionale;
i sottoscritti Consiglieri regionali
Interrogano
Il Presidente della Regione e l'Assessore delegato per
sapere:
1) se è vero che è stato definito un progetto per passarne la
gestione a soggetti esterni l'Amministrazione regionale;
2) quali sono le condizioni, modalità e tempi per la
dismissione della gestione diretta;
3) quale destinazione è prevista per il personale ivi
impiegato;
4) quali sono gli attuali costi di gestione e quali quelli
stimati a seguito dell'esternalizzazione della gestione.
F.to: Frassy - Tibaldi - Lattanzi
Président - La parole à l'Assesseur au tourisme, aux sports, au
commerce et aux transports, Pastoret.
Pastoret (UV) - Viene chiesto se è vero che è stato definito un
progetto per trasferire la gestione a soggetti esterni
all'Amministrazione regionale per quanto riguarda la funivia di
Chamois. Ai sensi della legge regionale n. 1/2002, portante
individuazione delle funzioni amministrative di competenza della
Regione, e ai sensi dell'articolo 7, 1° comma della legge regionale
n. 54/1998 - per intenderci quella sul sistema delle autonomie in
Valle d'Aosta - da ultimo modificato dall'articolo 15, 1° comma
della legge regionale n. 15/2001, recante disposizioni in materia
di trasferimento di funzioni amministrative agli enti locali, sulla
base di tutte queste disposizioni di legge, la gestione della
funivia di Chamois è stata individuata come non rientrante fra le
funzioni di stretta competenza regionale. Il collega Frassy
ricorderà che è stato fatto anche un gruppo di lavoro che doveva
individuare quali erano le competenze da mantenere in capo alla
Regione e quelle da trasferire. A questo si aggiunga che già da
diversi anni il Comune di Chamois ha chiesto di poter gestire
direttamente la funivia, in modo da integrarne le funzioni con
altre, quali il trasporto merci effettuato con teleferica, la
regolazione del parcheggio a valle, che a volte è occupato per
lunghi periodi da ospiti di un vicino campeggio, il trasporto di
merci direttamente a domicilio, la raccolta rifiuti. Per verificare
se una tale ipotesi fosse attuabile, al Comune è stata affidata in
passato già la gestione della nuova teleferica che è adibita al
trasporto merci, esperienza questa che sta proseguendo con
soddisfazione da parte di tutti, compresi i cittadini di Chamois.
Pare evidente che raggruppare sotto un unico soggetto gestore le
diverse attività consentirebbe di ottimizzare le funzioni, offrendo
un servizio migliore alla collettività e probabilmente riducendone
i costi; ad esempio, si può pensare alla possibilità di effettuare
fra una corsa e l'altra della funivia corse per la teleferica,
oppure pensare all'unificazione delle biglietterie e della figura
del caposervizio. Nei mesi passati pertanto è stata abbozzata
un'ipotesi di concessione del compendio funiviario al Comune e
questa ipotesi al momento è al vaglio del Comune.
Ci si chiede
"quali sono le condizioni, le modalità e i tempi
per la dismissione della gestione diretta"
, è evidente che qui
parliamo dell'ipotesi che ho appena citato, la quale prevede che la
proprietà degli immobili rimanga in capo alla Regione, mentre la
gestione sia di competenza del Comune, che vi può far fronte come
previsto dalla vigente normativa, sempre legge regionale n.
54/1998, articolo 113, anche attraverso una società di capitali a
prevalente partecipazione pubblica locale. In questa ipotesi la
Regione sosterrebbe i costi relativi alle manutenzioni
straordinarie e concorrerebbe alle spese di gestione, gli orari e
le modalità di funzionamento non si dovrebbero discostare molto
dagli attuali e dovranno essere concordati con il Comune. Per
quanto riguarda il personale, questo rimarrebbe nei ruoli regionali
e verrebbe assegnato ad altre mansioni. Il nuovo soggetto gestore
si doterà di personale proprio, anche se qui non si esclude, anzi
si prevede la possibilità del passaggio di qualche unità di
dipendenti della Regione al nuovo gestore, per consentire di
soddisfare le esigenze di quei dipendenti che potrebbero voler
esprimere un'opzione rispetto al loro futuro, cioè di rimanere in
servizio presso questa gestione data al Comune, anziché rimanere
nei ruoli regionali ed essere destinati ad altre attività.
Si chiede poi
"quali sono gli attuali costi di gestione e
quali quelli stimati a seguito dell'esternalizzazione della
gestione"
. Do i conti della gestione funiviaria per il 2005,
che è l'ultimo dato e quello più attendibile che abbiamo rispetto
ad oggi. Il personale ha avuto un costo di 807.192 euro, il
personale corrisponde a 4 vicecaposervizio tecnico, 11 manovratori
- 2 di questi posti sono vacanti -, 4 vetturini cassiere e 1
impiegata. C'è poi un costo di 33.323 euro per la direzione di
esercizio, 47.242 euro per il pagamento dell'energia elettrica,
3.296 euro per il telefono, 20.569 euro per il riscaldamento, 202
euro per le bollette dell'acqua. Vi sono poi spese varie che
riguardano assicurazioni, imposte, vestiario, pulizie, ponte radio,
manutenzioni, che assommano ad un costo totale per il 2005 di
71.015 euro. Questo ci dà un costo totale di 967.133 euro, a cui va
aggiunto il costo di gestione della teleferica che è gestita dal
Comune e questo costo è pari a 287.342 euro. La funivia ha
incassato 209.325 euro, complessivamente quindi la gestione del
complesso funiviario ha avuto un saldo negativo pari a 1.045.150
euro.
Per quanto riguarda i costi stimati per l'esternalizzazione,
questo è un dato che non sono in grado di dare, perché il Comune,
che richiede di avere tale gestione, sta in questo momento - sulla
base dell'ipotesi gestionale che gli abbiamo trasmesso - mettendo a
punto una valutazione analitica dei costi di gestione futuri,
tenuto conto di una gestione unificata degli impianti; questo in
relazione agli elementi che dicevo prima, con l'unificazione delle
biglietterie, un utilizzo del personale sui due impianti,
eccetera.
Président - La parole au Conseiller Frassy.
Frassy (CdL) - Alcune considerazioni sulla sua risposta,
Assessore, considerazioni che non possono prescindere da una
premessa, nel senso che la nostra parte politica è da sempre stata
favorevole al concetto della privatizzazione di tutte quelle
attività che non necessariamente devono essere gestite dall'ente
pubblico. Di conseguenza la considerazione preliminare alle
riflessioni che farò in seguito è che non siamo contrari ad una
privatizzazione della gestione, addirittura saremmo favorevoli ad
una privatizzazione della stessa infrastruttura impiantistica e
dunque anche degli immobili. Nella sua risposta però manca il dato
più importante: quello di capire qual è l'utilità di questo
ipotetico cambio di gestione della funivia di Chamois, perché è
vero che la teleferica viene gestita dal Comune, mentre la funivia
viene gestita dalla Regione e probabilmente un'unificazione di
gestione comporterebbe delle economie, ma nella sua risposta ci
sono due elementi sui quali vorrei fare una riflessione ad alta
voce, auspicando che in parte lei la possa condividere. La prima
riflessione è che mancano le prospettive economiche intese come
conti di esercizio per quella che è una diversa forma di gestione;
ci sembra di poter dire che questo elemento non sia di poco conto
rispetto anche a tutta una serie di ragionamenti che abbiamo fatto
fin dalla scorsa legge finanziaria regionale e che sono
ragionamenti finalizzati a contenere certe spese e ad ottimizzare
certi costi. Lei dice che l'ipotesi potrebbe essere quella di darle
in gestione al Comune magari attraverso la costituzione di una
società di capitale ad "hoc", dove il Comune avrebbe una sua quota
maggioritaria e la Regione parteciperebbe comunque e forse - questo
non lo abbiamo capito - aperta anche ad altri soggetti. La
riflessione che facciamo è questa: ha senso costituire una società
di capitali, sapendo che una società del genere ha comunque una
serie di costi fissi minimi e necessari alla sua stessa esistenza e
sono tutti quei costi che riguardano le gestioni contabili, gli
emolumenti dei componenti degli organi di revisione e degli organi
di amministrazione? Mi sembra che su questa materia vada fatta una
riflessione che avevamo già fatto qui, e che devo dire - e darne
merito oggi - la Giunta ha recepito, sulla tramvia Acque
Fredde-Cogne, nel senso che il suo predecessore, Caveri - poi
Presidente della Regione - aveva espresso la volontà di costituire
una S.p.A. ad "hoc" e noi gli avevamo obiettato l'assurdità di
mettere in piedi un'altra S.p.A. che alla fin fine era
riconducibile ad una gestione parapubblicistica per le
partecipazioni e per i costi e quant'altro quando la telecabina
Aosta-Pila veniva data in gestione alla "Pila Funivie S.p.A." con
dei conti di gestione separati ai fini delle convenzioni. Devo
darvi atto che, almeno a leggere le ultime deliberazioni di Giunta,
avete al momento accantonato la costituzione di una nuova S.p.A.
per la gestione di quella tramvia e avete affidato, o probabilmente
lo farete con tutta una serie di accortezze contabili e di gestioni
separate, alla "Pila Funivie S.p.A." anche la gestione di quella
tramvia. Allora la inviterei a sposare la stessa filosofia. Mi
sembra che non molto distante da questa funivia esista una società
che ha partecipazioni pubbliche importanti: è la "Chamois
Impianti". Se vogliamo dare un servizio che possa essere funzionale
dal punto di vista tecnico, efficiente, efficace ed economicamente
competitivo, penso che la scelta più naturale sia quella di dire
che quell'impianto, che è anche un impianto di arroccamento per
quanto riguarda la fruizione del comprensorio di Chamois, sia dato
in gestione alla "Chamois Impianti", che ha delle competenze di
tipo tecnico, ha tutta una serie di strumenti operativi per potersi
occupare della gestione degli impianti.
Prendendo atto che su questo argomento state muovendo i primi
passi - almeno dalle risposte che lei ci ha dato non ci sembra vi
siano disegni definiti -, auspichiamo che si vada nella direzione
di ottimizzare i costi ed i servizi e di valutare di conseguenza il
suggerimento che ci permettiamo di darle, ossia di unificare la
gestione degli impianti sciistici con l'impianto funiviario e con
la stessa teleferica. Infine rimane forse il dispiacere per quelle
competenze acquisite a seguito di abilitazioni e di corsi, che sono
stati anche fonte di dispendio da parte della Regione, per far
conseguire i patentini a quel personale, che rischierebbe di andare
a fare altre cose, probabilmente non funzionali alle
professionalità che hanno acquisito, ma questo forse fa parte di
altri ragionamenti.
