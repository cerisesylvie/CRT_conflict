Classificazione
TRASPORTI E VIABILITÀ
Viabilità
Strade di interesse regionale


Resoconto integrale del dibattito dell'aula
Oggetto del Consiglio n. 1280 del 26 aprile 1995 - Resoconto
SEDUTA ANTIMERIDIANA DEL 26 APRILE 1995
OGGETTO N. 1280/X Necessità di una strada di accesso per la
frazione Riasseu del Comune di Lillianes. (Interrogazione)
Interrogazione Venuti a conoscenza della situazione in cui si
trovano gli abitanti della frazione Riasseu in Comune di Lillianes
che a tutt'oggi è ancora sprovvista di una strada di accesso.
Richiamata la richiesta degli stessi inoltrata al Presidente
della Giunta in data 4 aprile 1995.
Ricordato che più volte in Consiglio regionale si utilizza il
termine di "montagna viva" come obbiettivo da perseguire.
Il sottoscritto Consigliere regionale
Interroga
la Giunta regionale per conoscere:
1) Quali iniziative intende intraprendere al riguardo.
F.to: Viérin M.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Tralasciando i commenti sull'ironia che
sta alla base dell'interrogazione, posso affermare che l'intervento
di cui all'oggetto è relativo alla costruzione di una strada
comunale di interesse locale, pertanto non può essere eseguita
direttamente dalla Regione, a meno che non rientri tra le opere
finanziate a valere sui fondi di cui alla legge 46/93.
Si fa presente a tale proposito che il Comune di Lillianes,
negli scorsi anni, ha presentato richiesta di finanziamenti per la
costruzione della strada di Riasseu sui fondi, di cui alla legge
regionale 18 agosto 1986, n. 51 (FRIO), suddivisa in tre lotti: il
primo lotto, di circa 850 milioni, è stato finanziato con il
programma triennale 1988-1990, per un importo di lire
1.113.000.000; il secondo lotto, di circa 1200 metri, è stato
finanziato con il programma triennale 1990-1992, per un importo di
lire 3.040.000.000; il terzo e conclusivo lotto, di circa 1280
metri, per un importo di lire 3.413.000.000, è stato proposto per
il programma triennale 1993-1995, ma non è stato finanziato
principalmente in quanto l'intervento è risultato incoerente
rispetto al Piano regolatore comunale e perché è stato espresso
parere negativo anche da parte della Sovrintendenza ai beni
culturali e ambientali.
Il Comune di Lillianes non ha più ripresentato la richiesta per
i programmi successivi.
Presidente Ha chiesto la parola il Vicepresidente del Consiglio,
Viérin Marco.
Viérin M. (PpVA) Non mi è piaciuta la battuta dell'ironia da
parte dell'Assessore Lavoyer, perché l'Assessore sa benissimo che
siamo contrari a che siano costruite troppe strade in Valle
d'Aosta, soprattutto oggi. Però, con tutte le strade che abbiamo
fatto, che una parte della popolazione del Comune di Lillianes
debba ancora recarsi a piedi, mi sembra una cosa fuori luogo!
Mi fa piacere che mi abbia solo ripetuto dei dati riepilogativi
di questa vicenda e non mi abbia detto niente di nuovo, anche
perché mi pare che una lettera sia stata indirizzata da parte della
Giunta o di qualche esponente della Giunta, per capire meglio la
questione. Quindi avrei preferito una risposta più chiara e più
netta.
