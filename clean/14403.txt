Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 940 del 5 ottobre 1994 - Resoconto
OGGETTO N. 940/X - Presa di posizione del Consiglio regionale
sulla manovra economica del Governo per l'anno 1995. (Approvazione
di risoluzione)
Risoluzione - Il Consiglio regionale della Valle d'Aosta
Considerato che la manovra economica per il 1995, approvata dal
Consiglio dei ministri e presentata nei giorni scorsi al Parlamento
per l'esame e l'approvazione, contiene provvedimenti tesi a
riformare il sistema previdenziale e quello sanitario e ricorre a
pesanti tagli, che se approvati, si rifletterebbero negativamente
sul mondo del lavoro e sui pensionati;
Sottolineato come la manovra finanziaria debba riguardare tutti
i redditi e basarsi su criteri di equità sociale, solidarietà e
efficienza;
Constatato che nel Paese serpeggia profonda preoccupazione circa
il futuro del nostro sistema previdenziale che ha generato proteste
nei luoghi di lavoro già duramente penalizzati dalla disoccupazione
e che le organizzazioni sindacali, interpretando il senso di
allarme di milioni di lavoratori, hanno proclamato per il giorno 14
ottobre uno sciopero generale;
Pur ritenendo che sia necessario una politica di rigore e di
contenimento della spesa pubblica al fine di gettare le premesse
per il ridimensionamento del debito pubblico che così come è oggi
rischia di compromettere la ripresa economica che è in corso e che
in tale ottica è necessario eliminare tutte le carenze e gli
squilibri che caratterizzano il nostro sistema pensionistico;
Ribadito che la questione previdenziale vada affrontata con una
riforma globale del sistema che rinnovi il patto di solidarietà tra
le generazioni, separi rigorosamente il settore previdenziale da
quello dell'assistenza e proceda all'omogeneizzazione dei
trattamenti pensionistici;
Esprime solidarietà e sostegno alle giuste rivendicazioni del
mondo del lavoro;
Tutto ciò premesso il Consiglio regionale della Valle
d'Aosta
Chiede al Governo di riformulare gli articoli 4 (dotazioni
organiche) e 5 (acquisto di beni e servizi) del disegno di legge in
materia di razionalizzazione della finanza pubblica escludendo,
allo scopo di garantire la continuità operativa e di evitare la
possibile paralisi dei servizi sanitari essenziali, la Regione
Valle d'Aosta dal campo di applicazione di tale disegno di legge in
virtù delle particolarità della stessa caratterizzata dalla totale
assenza di strutture ospedaliere private e dalla presenza di una
sola U.S.L.;
Chiede altresì che il Parlamento nell'esaminare e approvare la
legge finanziaria si faccia promotore di opportuni correttivi onde
eliminare gli altri elementi di ingiustizia presenti nel
provvedimento;
Decide di inviare copia della presente risoluzione ai Presidenti
di Camera e Senato, ai Parlamentari valdostani, ai Presidenti di
tutti i Gruppi parlamentari affinché gli stessi possano farsi
interpreti delle preoccupazioni del Consiglio regionale e di tutta
la Comunità valdostana che vogliono una riforma del sistema
pensionistico equa e possibilmente a tutela delle categorie meno
protette.
Risoluzione - Il Consiglio regionale della Valle d'Aosta
Ritenuto che la manovra finanziaria del Governo debba ispirarsi
ad una politica di effettivo rigore e di concreto risanamento del
debito pubblico, nella prospettiva di un rilancio dell'economia del
Paese;
Considerato che sia strettamente necessario e improrogabile una
riforma globale del sistema previdenziale e assistenziale,
principali voci di squilibrio della finanza pubblica;
Sottolineata altresì la necessità che tali interventi
strutturali non ledano le legittime tutele sociali previste per le
fasce più deboli, ma che incidano piuttosto sugli assurdi privilegi
che hanno contraddistinto il sistema previdenziale e assistenziale
italiano, favorendone la bancarotta;
Tutto ciò premesso
Chiede
che il Parlamento italiano, in sede di esame del disegno di
legge sulla finanziaria per l'anno 1995, si adoperi per apportare
tutte quelle modifiche che, pur non snaturando i principi guida
della manovra, eliminino gli eventuali aspetti che siano ritenuti
in contrapposizione con una corretta politica di tutela
sociale;
Decide
di inviare copia della presente risoluzione ai Presidenti della
Camera e del Senato, ai Parlamentari valdostani, ai Presidenti dei
Gruppi parlamentari affinché gli stessi possano farsi portatori
delle istanze espresse, in questo documento, dal Consiglio
regionale.
Presidente -
La parola al Consigliere
Ferraris.
Ferraris (GV-PDS-SV) -
A mio avviso e di quelli
che hanno firmato l'ordine del giorno, esso risponde a due
esigenze: la necessità di esprimerci rispetto a una manovra che ci
tocca sia per quanto riguarda le questioni previdenziali, non
dimentichiamoci che in Valle d'Aosta questi provvedimenti
interesseranno quasi 70000 persone, inoltre il rapporto
Stato-Regione interessa la Regione sulle questioni della sanità
perché i provvedimenti della Finanziaria ci recherebbero gravi
disagi per le dotazioni organiche, sugli acquisti di beni e
servizi.
Detto questo noi riteniamo che la manovra sulle pensioni e sulla
sanità non sia condivisibile nei suoi principi, in sostanza la
manovra si esplica sul piano dei condoni per chi non ha pagato le
tasse, chi invece le tasse le ha pagate si trova di fronte a dei
tagli che non risolvono i giusti problemi di riforma pensionistica
che non si fa puntando esclusivamente qui ed ora ad una riduzione
del deficit, la si fa con una discussione e questo non sta
avvenendo.
La differenza tra questo e il secondo ordine del giorno sta nel
fatto che, mentre per alcune categorie si andrà all'accertamento
per adesione, per quanto riguarda i pensionati l'accertamento con
adesione è una voce che non esiste. L'altra differenza è la precisa
richiesta di un interlocutore rispetto a un pronunciamento a
proposito dello sciopero del 14 e noi esprimiamo solidarietà e
sostegno per le rivendicazioni del mondo del lavoro; infine si
chiede che questo ordine del giorno abbia la massima diffusione e
venga inviato ai parlamentari, ai capigruppo e ai parlamentari
valdostani.
Quindi fra i due ordini del giorno ci sono profonde divergenze
sul piano politico soprattutto sulla consistenza della manovra e
sul fatto che si è rotto un patto sociale che aveva portato dei
risultati positivi, mi pare che oggi si voglia seguire una strada
diversa. C'è il ritorno dell'inflazione, assistiamo al preoccupante
scontro tra le istituzioni e quando ci sono dei momenti difficili è
necessario dire da che parte si sta.
Presidente -
La parola al Consigliere Tibaldi.
Tibaldi (LN) -
La Finanziaria è sempre un parto
difficile, con i Ministri che devono difendere gli stanziamenti per
il loro dicastero e con partiti, sindacati e le categorie che
premono. Una cosa che condivido è che si tratta di due ordini del
giorno completamente differenti. Innanzitutto è la prima volta che
un Governo interviene in maniera diversa rispetto al passato
cercando di dare una svolta all'assetto finanziario dello Stato. Ci
sono tagli e nuove entrate per 50000 miliardi, non ci sono nuove
tasse. Il Governo ha scelto di intervenire e noi ci allineiamo. La
spesa, senza una manovra di questo tipo, finirebbe fuori
controllo.
Uno dei settori di spesa è il settore previdenziale e
assistenziale, qui nessuno disconosce la necessità che vengano
apportati dei correttivi in sede parlamentare, ma questi correttivi
non possono snaturare i principi ispiratori della manovra. Devono
salvaguardare le fasce deboli che hanno necessità di tutela
sociale, ma bisogna anche eliminare le categorie di privilegiati
che fino ad oggi hanno abusato di un sistema aberrante che ha
generato parte dell'immenso debito pubblico e che ha portato
l'Italia alla bancarotta. Questa è un'eredità pesante per il
Governo e non ci tiriamo indietro per promuovere un ordine del
giorno che tuteli le fasce deboli. La riforma pensionistica si fa
anche abolendo i privilegi, nella risoluzione chiediamo che il
Parlamento si adoperi per apportare tutte le modifiche per una
corretta politica di tutela sociale e ovviamente si chiede che
venga data la massima diffusione affinché tutti quanti possano
farsi portatori di queste istanze.
Si dà atto che dalle ore 18,10 assume la Presidenza il
Presidente Stévenin.
Presidente -
La parola al Consigliere
Chiarello.
Chiarello (RC) -
Che ci sia una contrapposizione
mi sembra chiaro, cioè vediamo delle soluzioni diverse per lo
stesso problema perché non è vero che non si fa pagare la povera
gente, è vero che non sono state inserite nuove tasse, ma sono
soldi prelevati alla fonte ed è peggio. Bloccare la contingenza ai
pensionati e l'anno successivo dare i soldi di una contingenza
programmata e non reale, non salvaguarda le fasce più deboli.
Invece è vero che quelli che guadagnano da 50 milioni in su vengono
toccati molto meno. Quando nel vostro ordine del giorno si dice:
"Si eliminino eventuali aspetti che siano ritenuti in
contrapposizione con una corretta politica..", ma da chi? Dai
liberisti o dalle sinistre? L'elusione, l'evasione, bisogna
pensarci, è una storia vecchia, una volta si diceva: "Abbiamo già
dato" e si continua a prendere da lì.
Noi avevamo proposto di tassare i Bot dopo un certo livello, i
soldi servono allo Stato, ma cominciamo a dividere la previdenza
dall'assistenza perché lo Stato non può dare la cassa integrazione
e poi prendere i soldi dall'Inps; allora se dividiamo capiamo
quanto devono versare gli operai per avere una pensione sicura. Non
parlate di salvaguardare i deboli che non lo sono.
Presidente -
La parola al Consigliere
Mostacchi.
Mostacchi (UV) -
Il terzo comma dell'ordine del
giorno della maggioranza dice: "Constatato che nel Paese....", io
chiedo chi è che soffia sul fuoco di quelle proteste, sono i
sindacati e i progressisti, gente che dice di aver difeso per 50
anni le classi deboli. Allora esse dovrebbero stare un po' meglio,
la realtà è che non le avete mai difese. La constatazione finale
l'abbiamo fatta quando avete fatto il matrimonio con il capitale,
quello è andato alla City, voi solo a Baden Baden ed eravate
convinti di vincere il 27 marzo e adesso recriminate. Avevate
sposato la socializzazione delle perdite e la privatizzazione dei
profitti, poi il topo è ancora qui, avete fatto un ordine del
giorno che è contraddittorio: "Pur
ritenendo...ribadendo...solidarietà alle giuste rivendicazioni..."
allora siete per la serietà o per le giuste rivendicazioni?
Voi non avete detto da che parte state, questo è pieno di
pregiudizi, annullate i due paragrafi sopra! Poi dite che il
Parlamento deve eliminare gli elementi di ingiustizia, vorrei che
uno di quelli che hanno firmato il documento mi spiegasse la
finanziaria; se uno di voi l'ha letta, me la spieghi! Questa è
demagogia, per difendere la classi deboli bisogna dar loro una mano
e non turlupinarle per 50 anni e se oggi ci troviamo con 2 milioni
di miliardi di debito non possiamo mica dare la colpa a questo
Governo. Io compatisco voi, loro no, è andata male il 27 marzo e
allora ricominciano a strumentalizzare la fascia debole, avete
fatto come i preti: "Manteniamoli stupidi così li dominiamo".
Quando voi mi dimostrerete che questo documento non è pieno di
demagogia io lo voterò.
Presidente -
Io voglio ricordare che gli elementi
di ingiustizia sono numerosi, tanto che ieri sono già stati
annunciati provvedimenti tali da modificare la Finanziaria sul
sistema pensionistico. Voglio ricordare che lo spirito di entrambi
i documenti è quello di andare a modificare il provvedimento, per
alcuni in un modo più tenue, per altri tra cui il sottoscritto,
anche se non firmatario, in modo più deciso. In verità ci sono dei
punti di vista diversi: quando si parla, nella proposta di Tibaldi
e altri, di voci di squilibrio e viene dato solo il sistema
previdenziale pubblico e non viene ricordata l'evasione, è chiaro
che sono punti di vista.
Nell'altro documento, quando si parla del mondo del lavoro, esso
è vasto e raggruppa sia lavoratori dipendenti sia autonomi che
anch'essi hanno protestato. Secondo me, se non fosse perché c'è una
volontà di non trovare un'intesa, si sarebbe potuto trovare
un'intesa anche se c'era differenza dove si parla di solidarietà e
sostegno, ma, come ricordavo nella riunione dei capigruppo, si
indicava il sostegno al mondo del lavoro tutto.
Presidente -
La parola all'Assessore della sanità
e assistenza sociale, Vicquéry.
Vicquéry (UV) -
Premesso che io ho letto la
finanziaria, dobbiamo uscire dagli schemi destra-sinistra perché
non si tratta di discutere un documento che va a colpire gli operai
piuttosto che gli agricoltori o altri, la legge finanziaria va a
toccare le tasche di tutti i cittadini. Io sono uno dei famigerati
baby-pensionandi: il 14 novembre avrei potuto andare in pensione
con 21 anni e sono di quelli che l'opinione pubblica considera i
mangiatori della spesa sociale.
Il problema è semplice: nel momento in cui ho firmato un
contratto col mio datore di lavoro che è lo Stato, nel mio accordo
bilaterale c'era scritto che percepivo pochi soldi, ma in cambio
avevo l'orario unico e potevo svolgere il praticantato presso
l'allora Sen. Fillietroz e potevo andare in pensione dopo 20 anni
con quattro soldi. L'accordo deve essere rispettato da entrambe le
parti e lo Stato non può decidere sul destino di tante persone, non
è il mio caso, ma ci sono famiglie che pagano queste decisioni.
Teniamo presente che, quando parliamo di spesa sociale in Italia,
rispetto al Pil è bassa: in Valle noi spendiamo qualcosa come
430000 mila lire pro capite all'anno e siamo al penultimo posto in
Europa.
Questa è un'impostazione politica chiara, nessuno ha tagliato le
spese sulle armi e su altri servizi che toccano poteri economici
più forti. Per quanto riguarda la spesa sanitaria l'obiettivo del
Governo è chiaro: si vuole privatizzare, cerchino di non camuffare
questa scelta perché in questi due articoli si mira a chiudere dei
servizi fondamentali.
Tutti gli Assessori alla sanità d'Italia hanno firmato questo
documento perché sono lì per difendere la sanità pubblica, poi
potremo decidere che il pubblico fa solo l'essenziale e tutto il
resto lo diamo al privato, in stile americano, ma questo sistema
ibrido è il peggiore in assoluto perché decidere di tagliare del 17
percento l'acquisto di beni e servizi per il '95, del 15 percento
per il '96, del 13 percento del '97 rispetto al '93 non è possibile
tecnicamente perché il costo della vita aumenta del 3 percento per
cui significa dare meno beni e servizi, quindi meno lenzuola,
siringhe; si può eliminare il monouso delle siringhe e ritornare
alla sterilizzazione e si risparmierebbe. Se vogliamo risparmiare
sulla salute dei cittadini, noi abbiamo fatto delle scelte e i
servizi sono di buona qualità.
Quando si parla di chiudere le piante organiche degli ospedali
significa che nel 1995 coloro che si diplomeranno presso la scuola
infermieri in Valle d'Aosta non potranno essere assunti e saranno
sul mercato privato. Queste sono scelte e io mi dissocio
totalmente, siamo a una svolta perché alcuni provvedimenti sono
iniqui.
Presidente -
La parola al Consigliere
Ferraris.
Ferraris (GV-PDS-SV) -
Alcune precisazioni perché
l'intervento di Mostacchi è stimolante. L'ordine del giorno che io
ho illustrato non è dei progressisti anche perché in calce porta la
firma del capogruppo a cui Mostacchi appartiene, non facciamo
confusioni. Qui si tratta di non fare operazioni ideologiche,
perché mi pare che nell'intervento ci fosse molta ideologia, non è
un'operazione dei progressisti per far cadere il Governo
Berlusconi, credo che i lavoratori siano così saggi che hanno
capito che la manovra sulle pensioni pesa molto sulle loro
tasche.
Sarà contento Tibaldi nel dire che non aumentano le tasse, ma un
lavoratore che sarebbe andato in pensione con 1.400.000 mila lire
adesso andrà con 1.050.000 e avrà la felicità di non vedere la
tasse aumentate, intanto le 350.000 mila lire vengono
decurtate.
Qui qualcuno dice che eravamo saliti sulla Croce Rossa, ma ho
l'impressione che ci sia salito Tibaldi perché, a proposito della
posizione della Lega, oggi c'è sul giornale che Arrigoni,
Presidente leghista della Giunta lombarda, ha fatto un documento
insieme a Cgil, Cisl e Uil. Sulle pensioni si gioca anche un grossa
partita economica perché non sono mica gli 8.000 miliardi in meno
delle pensioni che sanano il debito dello Stato, qui si gioca la
partita delle pensioni integrative, la Mediolanum sta già facendo
una campagna per le assicurazioni private.
Io sono per un sistema misto ma, se le pensioni integrative le
può fare l'Inps ad un costo 10 volte inferiore a quello del
privato, non potrò essere d'accordo con l'escludere l'Inps. Oggi
c'è una tale commistione con gli interessi del Presidente del
Consiglio che è anche uno dei più grossi industriali del Paese e
non sto a ricordare la storia delle televisioni. Questo per dire
che questi demagoghi di progressisti sono stati quelli che sono
andati nelle fabbriche a dire di fare il taglio della contingenza,
hanno fatto l'accordo con Ciampi per togliere la scala mobile,
perché è necessario fare sul serio il risanamento dello Stato che
non si fa con i condoni e tagliando le tasse a quelli che hanno le
barche. I patti, come diceva Vicquéry, devono essere rispettati,
poi niente è immodificabile però, far pesare la manovra su alcuni
interessi precisi, non va.
Noi siamo, dopo il Giappone, i secondi come produttività con dei
redditi più bassi e sono quelle categorie lì che hanno raggiunto
questo traguardo e adesso chi reclama rigore credo che faccia una
politica diversa: andiamo a vedere che cosa vuol dire l'aumento dei
tassi per il debito pubblico e poi ce la prendiamo con i
pensionati; se la colpa è dei pensionati abbiamo sbagliato
tutti.
Presidente -
La parola al Consigliere
Chiarello.
Chiarello (RC) -
Volevo chiedere a Mostacchi se
poteva passarmi la legge finanziaria, visto che non l'ha letta
nemmeno il Presidente della Repubblica.
Presidente -
La parola all'Assessore del bilancio
e delle finanze, Lévêque.
Lévêque (Ass.tec.) -
Vorrei fare alcune
considerazioni. Io credo che questo Consiglio non dovrebbe
presentarsi al Paese, al Governo, nelle sedi istituzionali, non
unito. Questo è presupposto politico che non fa bene alla Valle
d'Aosta. La manovra è di portata generale e possono esservi dei
dettagli all'interno dei singoli punti di maggiore o minore
convergenza ma credo che, ove il Consiglio si debba esprimere non
per decisioni che lo concernono direttamente, ma come posizione
politica, sia un errore non trovare una valutazione unanime.
Questo Consiglio, di una Regione autonoma che spesso ha patito
problemi di sostanza e di forma, rischia di essere uno dei pochi
Consigli regionali che si presenta con una posizione non unanime.
Si ricordava prima la situazione della regione Lombardia in cui il
ragionamento rispetto alla manovra è andato al di là delle singole
beghe di bottega e in linea con quello che le Regioni hanno
proposto e dibattuto col Governo, attraverso la commissione finanze
degli Assessori presieduta dall'Assessore lombardo del Ppi, è stato
espresso un giudizio negativo per quanto attiene a quello che la
manovra ha riservato alle Regioni ordinarie e ancor più alle
Regioni speciali.
Nell'articolo del provvedimento collegato vediamo un cambiamento
e un saccheggio delle regole finanziarie alla base delle Regioni a
Statuto speciale e anche, in barba a qualsiasi principio che vede
porre la ragione prima degli interventi, nei confronti di Regioni
che sono in crisi come per esempio la Sardegna.
É una manovra su cui le Regioni si esprimeranno in senso
contrario, in quanto non di struttura e senza strategia. Essa non
pone le condizioni per cui nel medio periodo i possibili effetti
positivi, cioè contabili, che si possono prefigurare quest'anno, si
possano ripetere l'anno prossimo: a fronte di un'iniziale
dichiarazione di voler intervenire solo sulla spesa si è reso
necessario un intervento improvvisato sulle entrate che è
aleatorio, cioè i condoni e dei concordati fiscali.
C'è un altro tema per cui è grave che la Valle si presenti non
unita ed è il rapporto tra federalismo, autonomia e centralismo.
Non c'è stato nessun rispetto verso le richieste che le Regioni
hanno formulato al Governo per rivedere il sistema delle autonomie
e delle strutture finanziarie locali; su questo le Giunte regionali
si esprimeranno negativamente. A questo si aggiungono gli altri
argomenti: sulla sanità le Regioni hanno evidenziato un pregresso
di 16.000 miliardi di disavanzi, maturati sulla base di regole che
i Governi centrali hanno prodotto negli anni e hanno chiesto di
poter ripartire, con regole nuove, ma con la macchina a posto. La
richiesta non è stata considerata anzi il Governo ha detto che non
solo non paga i precedenti, ma che gli attuali disavanzi saranno a
carico delle Regioni.
C'è il problema delle pensioni, che non ci può trovare d'accordo
per il metodo usato; sulla riforma ci sono diversi punti di vista,
ma sul metodo brusco con cui si creano situazioni diverse per
persone in condizioni uguali credo non si possa che affermare che
non è il metodo opportuno.
Ci sono altre parti ove sono calpestate norme statutarie
appiccicandovi la famosa dizione della riforma di interesse
nazionale. Noi rischiamo, ad esempio, di avere una sorta di
provveditorato a fianco della Commissione di coordinamento che
dovrebbe esprimere valori di congruità sui prezzi delle forniture.
Ora io credo che se il Consiglio si presenta diviso saremmo visti
deboli in futuro e in sede di paritetica e rispetto a tutta una
serie di temi legati a grosse questioni, ad esempio l'energia.
Credo che sia legittimo e doveroso affrontare divisi i problemi
di casa nostra, ma invece su temi generali nei rapporti col Governo
centrale, soprattutto nel momento in cui sappiamo che le altre
Regioni hanno un orientamento unito, sarebbe un errore non trovare
la convergenza, fermandoci a discutere su qualche parola di due
mozioni che in sostanza danno un giudizio negativo sulla
manovra.
Presidente -
La parola al Consigliere
Mostacchi.
Mostacchi (UV) -
Lévêque mi deve spiegare che cosa
c'entra il suo discorso con l'ordine del giorno, io un ordine del
giorno con le parole di Lévêque lo voto subito.
Presidente -
La parola al Consigliere Bich.
Bich (APA) -
Questa è una di quelle rare occasioni
in cui ognuno di noi cerca di esprimere delle posizioni sincere.
Rilevo un fatto: a differenza del passato, quando la Finanziaria
piombava sull'opinione pubblica e creava sconquasso, stasera devo
rilevare che le tribune sono vuote e quindi vi è un disorientamento
del cittadino che ormai non guarda più all'istituzione. Non viene
qua a sentire il verbo perché lo sente già alla televisione, allora
il dibattito lo si sente in TV e qui la realtà è stata chiarita. Si
sono viste delle posizioni diversificate all'interno dei vari
schieramenti senza posizioni univoche.
Mi sembra invece, e questo non fa onore al nostro consesso, che
stasera celebriamo il vecchio rituale: venuta delle organizzazioni
a Palazzo, discorso più che consapevole dei sindacati, fremito
demagogico di alcuni capigruppo che hanno dato subito ragione a
tutto dividendosi subito tra chi ci sta e chi non ci sta, con la
logica di individuare il cattivo che vuol tagliare le pensioni, che
vuol togliere la flebo al malato; io non ci sto, non è serio.
Per favore allontaniamoci dai vecchi rituali, qui di cattivi e
di buoni non ce ne sono, ci sono consiglieri che cercano di fare
politica, magari a modo loro con una certa iattanza come ha fatto
Mostacchi, come ha fatto l'Assessore Lévêque, anche se io queste
cose le sentivo dalla Finanziaria del 1981, quando il Ministro
convocava i Sindaci del Paese e lì c'era l'ira funesta di tutti, da
destra a sinistra, perché era iniqua. Col sistema di prelievo
fiscale centralizzato che abbiamo, la risposta non poteva che
essere questa e il passaggio a forme di federalismo fiscale può
avvenire trasformando interamente il sistema e l'Assessore lo sa
benissimo.
Ciò premesso, allora come porsi? Qui abbiamo due ordini del
giorno che impropriamente sono stati chiamati della maggioranza e
della minoranza perché sono stati firmati da esponenti non solo di
una delle due parti. Se voi leggete bene questi ordini del giorno,
al di là di alcune dichiarazioni di massima, non si dice altro. Se
io ho firmato l'ordine del giorno presentato per primo, l'ho
firmato solo perché era il più generico e su di esso non si possono
affermare grandi principi e ci possono stare contenuti
diversificati e in divenire.
Non possiamo scioglierci dalla demagogia e discutere su fatti
reali, su leggi? Quando si parla di riforma fiscale, discutiamo di
riforma fiscale, quel che dice Tremonti io lo condivido al 90
percento, lo dicono Cacciari, Salvi. Io voglio essere pratico:
d'ora in poi discuterò solo su testi, compresa la riforma
pensionistica che male è stata portata dal Governo, con 3-4
Ministri che hanno dato versioni differenti, creando il panico,
facendo sì che migliaia di persone cercassero di andare in
pensione. Ecco, su questo spirito dilettantesco non possiamo che
esprimere una ripulsa; altra cosa è discutere sulla riforma, su
come verrà fuori.
Discutiamo sugli aspetti quando avremo i termini completi,
sappiamo già oggi che alcune condizioni del passato non possono più
essere praticate nel futuro; sappiamo che il grosso punto sarà
quello delle pensioni integrative e che ora è una nebulosa. Quindi
io direi di evitare i toni non pacati, della polemica, se è
possibile ricongiungere i testi pur sapendo che essi sono diversi.
Il primo diceva:" Il Consiglio regionale si schiera coi sindacati,
coi lavoratori.." e mi sembra un po' troppo di parte; d'altra parte
la posizione assunta da Tibaldi mi pare asettica e non afferente
alle condizioni di malessere che ci sono nel Paese. Se è possibile
facciamo un documento solo, ma se non è possibile si eviti la
demagogia che è l'anatema se scagliato così.
Presidente -
L'ultimo testo è frutto di
compromessi ai quali volevamo far partecipare anche Tibaldi e altri
consiglieri del PpVA, quindi non so se c'è ancora la possibilità di
trovare un'intesa.
La parola al Consigliere Bavastro.
Bavastro (LN) -
Io non credo molto nell'utilità di
questi ordini del giorno, certamente due ordini del giorno da un
solo Consiglio non servono a un accidente. Il Governo ha problemi
sufficientemente grandi per non prendere in considerazione i nostri
due ordini del giorno. Ora, ritengo che qui si stia facendo
dell'aria fritta e per protestare di fronte all'atteggiamento
dell'aula io non voterò nessuno dei due. In realtà qui c'è un
problema gigantesco, il Governo lo ha affrontato in un modo
criticabile, forse spinto dall'urgenza e vi sono misure che danno
riscontri a breve ed altre a medio termine.
Di fronte a questo problema drammatico, l'atteggiamento che
emerge è la volontà di alcuni di cogliere l'occasione di fare un
po' di vetrina e dire delle belle parole e così, pur essendoci un
minimo comune denominatore nell'invito al Governo di cercare di
limare quelle norme penalizzanti, ci divertiamo a fare la
contrapposizione destra-sinistra dimenticando che tutte le forze
politiche a cui ci riferiamo hanno espresso giudizi che si possono
ricondurre a un minimo comune. Io contesto l'utilità di queste
discussioni e quindi non voto.
Presidente -
La parola al Consigliere Piccolo.
Piccolo (ADP-PRI-Ind) -
Credo che alcune
considerazioni fatte sul pubblico non ci fanno onore, anzi, se è
vero che siamo i rappresentanti di un'istituzione, mi sento in
dovere di richiamare i colleghi ad un maggiore impegno sulla
stesura. Noi ci abbiamo provato, alcuni capigruppo ci hanno
provato. Possiamo farlo anche in questa seduta, pertanto chiedo la
sospensione per 5 minuti per tentare di nuovo.
Presidente -
Va bene, sospendiamo i lavori del
Consiglio.
Si dà atto che su richiesta del Consigliere Piccolo i lavori
del Consiglio sono sospesi dalle ore 19,10 alle ore 19,31.
Presidente -
Riprendono, dopo la sospensione, i
lavori del Consiglio. La parola al Consigliere Marguerettaz.
Marguerettaz (PpVA) -
Credo che sia giusto, dopo
la sospensione, spiegare perché la situazione non è cambiata. Noi
crediamo che i firmatari del primo ordine del giorno consegnato:
noi, Lega, Bich, Mostacchi e Lanièce, abbiamo dato la disponibilità
a votare un ordine del giorno unitario chiedendo di emendare solo
una parte, non sostanziale, cioè la parte in cui si dice: "si
chiede al Parlamento..." eccetera non veniva modificata; ebbene
voglio dire a Lévêque che la parte rimasta col cerino acceso non è
la firmataria del primo ordine del giorno.
Presidente -
La parola al Consigliere Parisi.
Parisi (VAP) -
Credo si stia facendo una farsa, mi
meraviglio dei colleghi del PpVA che hanno cercato, attraverso un
escamotage, di giustificare la presentazione di un documento
alternativo a quello che tutti i capigruppo hanno tentato di
presentare. Noi abbiamo tentato alle 15,30, quello fatto adesso è
strumentale perché a qualcuno interessava far emergere le sue
differenze ed è giusto che sia così, ma l'immagine non è
edificante.
Si trattava di fare un discorso al Governo che sta presentando
una manovra che non ci sta bene, ma non solo ai Progressisti, non
sta bene ai cittadini italiani. Io non so perché qualcuno abbia
voluto parlare dei massimi sistemi, la giustificazione che hai
dato, Marguerettaz, è puerile, una parola non può giustificare un
atteggiamento politico.
Si tratta di dire se uno è d'accordo o no con la manovra;
chiaramente, per quanto ci riguarda noi diciamo che non siamo
d'accordo. Siamo d'accordo, Tibaldi, con la perequazione e con
l'eliminazione dei privilegi, vorremmo che la manovra fosse equa;
siamo d'accordo anche con l'eliminazione delle disparità di
trattamento pensionistico, laddove non siamo d'accordo è che la
manovra vada a colpire solo una parte del popolo italiano.
Poi voi dovete dire se sull'azione che faranno i sindacati il 14
ottobre siete d'accordo o no, chiarite queste cose qui, poi i
termini possono essere facilmente corretti. Io credo che l'azione
del sindacato abbia fatto sì che le classi lavoratrici abbiano
migliorato le loro condizioni, altrimenti alcune categorie di
lavoratori sarebbero ancora nel medioevo. Io quindi voterò il
documento di maggioranza, consapevole del fatto che il sistema
pensionistico va modificato e che la manovra non è equa e non va
nel senso di risolvere il debito pubblico. Mi domando come si
creeranno i posti di lavoro se la gente va in pensione più
tardi?
Non capisco perché il Governo difronte ad una serie di proposte
avanzate sia dalle opposizioni che dalle parti sociali abbia
assunto una posizione così rigida senza valutare quelle che saranno
le conseguenze negative per tutti e spingere gli italiani a
scendere in piazza.
Presidente -
La parola al Consigliere
Chiarello.
Chiarello (RC) -
Se avessi voluto fare demagogia
avrei detto sul documento che questo Governo se ne deve andare
perché non ci piace. Rifondazione non l'ha fatto perché voleva che
il Consiglio presentasse un documento unitario. Anche gli
assessori, che non sono di Rifondazione Comunista, sono preoccupati
perché pagano i più deboli. Non ci sono i buoni e i cattivi, ci
sono i conservatori e i progressisti. Dobbiamo solo decidere, c'è
lo sciopero, non parliamo di demagogia perché anche noi capiamo
quando è ora di stare uniti.
Presidente -
La parola al Consigliere Collé.
Collé (PpVA) -
Volevo ricordare al Consigliere
Parisi che alcuni consiglieri della maggioranza, durante l'ultima
riunione dei capigruppo, sono venuti a proporci una modifica
dell'ordine del giorno e noi abbiamo dato la nostra disponibilità.
Poi in aula ci è stato detto che non era possibile quindi se
l'immagine del Consiglio non è edificante non è certo per colpa
della minoranza e di altri, ma è grazie alla tua forza politica ed
alle altre presenti in Consiglio.
Presidente -
La parola al Vicepresidente,
Aloisi.
Aloisi (APA) -
Io sono stato uno di quei
consiglieri che ha sentito con attenzione il messaggio lanciato
dall'Assessore Lévêque perché ritengo che il Consiglio debba uscire
con posizioni unitarie. La materia non è contornata da elementi di
chiarezza perché si può essere critici sulla manovra economica, vi
è una certa confusione che può destare preoccupazioni. Questo Paese
non ha bisogno di forti scioperi politicizzati e rammento a Parisi
che il decreto Amato, in materia di previdenza, aveva già delineato
una serie di misure che oggi il Governo ha ridotto nella
sostanza.
Faccio un altro piacere al Consigliere Parisi: credo che ai
vertici dell'Inps ci siano stati da anni presidenti espressi dalle
organizzazioni sindacali. Poi vorrei ricordare la svolta dell'Eur:
il sindacato non si può ammantare a secondo di progetti politici
perché può essere funzionale a questo o a quel disegno, su problemi
di questo spessore. Ha ragione Vicquéry quando dice che certi
ridimensionamenti possono essere portati, ma ha altrettanto ragione
quando sostiene che in alcuni settori una certa privatizzazione ci
deve essere.
Allora se vogliamo ammantare tutto con un discorso politico io
non ci sto perché ci sono altre considerazioni: se tutti concordano
che il sistema previdenziale deve essere rivisto, che il rigore
deve esserci, allora mi si dica dove e con quali strumenti possiamo
realizzare questi obiettivi se non attraverso una lotta agli
sprechi.
E il famoso Polo: Assicurativo BNL, Inps, Ina, che fine ha
fatto? I famosi fondi integrativi perché sono stati aboliti? I
controlli sulle pensioni come sono stati fatti? Le baby-pensioni?
Su questo che si incentra tutto il discorso comportamentale tra
un'azione di rigore e un'azione dissipatrice e io propendo per
un'azione di rigore, quindi mi asterrò dall'ordine del giorno
presentato da Ferraris e altri e voterò a favore dell'ordine del
giorno presentato da Lega, PpVA e Bich.
Presidente -
Volevo ricordare ad Aloisi che è vero
che i presidenti dell'Inps sono stati espressione del sindacato, ma
perché così era stabilito nella legge di riforma dell'Istituto. É
però altrettanto vero che la questione di fondo era la separazione
tra l'assistenza e la previdenza.
Metto in votazione l'ordine del giorno proposto dai Consiglieri
Ferraris, Lanivi, Parisi, Piccolo, Perrin, Chiarello e
Squarzino.
Presenti: 33
Votanti e favorevoli: 24
Astenuti: 9 (Aloisi, Bich, Collé, Lanièce, Linty, Marguerettaz,
Mostacchi, Tibaldi, Viérin Marco).
Il Consiglio approva.
Presidente -
Metto ora in votazione l'ordine del
giorno proposto dai Consiglieri Aloisi, Bich, Collé, Lanièce,
Tibaldi, Bavastro, Marguerettaz e Mostacchi.
Presenti: 33
Votanti: 13
Favorevoli: 9
Contrari: 4
Astenuti: 20 (Agnesod, Borre, Bionaz, Chenuil, Dujany, Lanivi,
Lavoyer, Louvin, Mafrica, Perrin Carlo, Perrin Giuseppe Cesare,
Perron, Piccolo, Riccarand, Rini, Stévenin, Vallet, Vicquéry,
Viérin Dino, Voyat).
Il Consiglio non approva.
Presidente -
I lavori del Consiglio sono
terminati.
La seduta è tolta.
L'adunanza
termina
alle ore 19.55
