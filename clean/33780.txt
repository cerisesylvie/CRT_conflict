Classificazione
CASA DA GIOCO



Oggetto del Consiglio n. 1849 del 8 giugno 2011 - Resoconto
OGGETTO N. 1849/XIII - Interpellanza: "Soppressione della
figura del Direttore generale dall'organigramma della società
Casino de la Vallée".
Interpellanza
Si è appreso nei giorni scorsi che il Direttore della Società
Casino de la Vallée Luciano Natta avrebbe lasciato l'incarico dopo
44 anni di lavoro presso diverse case da gioco.
L'amministratore unico della società ha comunicato alla
stampa che il suo ruolo sarebbe stato cancellato dall'organigramma
e le relative funzioni di direzione generale suddivise nei vari
dipartimenti secondo il piano aziendale integrato tra le due
società, cioè Casinò e Billia, ragion per cui il direttore generale
non ha più senso, non è strategico.
È stato peraltro comunicato, nella stessa occasione, che l'ex
Direttore avrebbe comunque mantenuto un rapporto di collaborazione
per un anno con la Casa da gioco.
I sottoscritti Consiglieri regionali
Interpellano
la Giunta regionale per sapere:
1) per quali motivi la direzione generale della società,
prevista come organo sociale dal modello di organizzazione,
gestione e controllo, non avrebbe più senso, benché il suo titolare
avesse notoriamente un ruolo centrale all'interno della società e
fosse titolare di poteri di firma e rappresentanza sociale;
2) quali sono i contenuti del rapporto di consulenza affidato
al Dr. Natta e il relativo trattamento economico;
3) se la consulenza per la "gestione amministrativa" ha
carattere esterno, ovvero se la sua attività si svolgerà
all'interno della stessa Casa da gioco;
4) come la Giunta ritiene che si concili con una scelta di
questa natura l'intenzione di dare opportunità di crescita interna
piuttosto che prendere nuove energie dall'esterno.
F.to: Louvin - Bertin
Président
- La parole au Conseiller Louvin.
Louvin (ALPE)
- Grazie Presidente.
Rimaniamo ancora sul solco della casa da gioco, ma per una
vicenda che riguarda uno dei personaggi più influenti, più
autorevoli della casa da gioco stessa, perché - stando a notizie
peraltro un po' frammentarie che abbiamo acquisito - ci sarebbe
stata l'uscita dall'organigramma della casa da gioco del direttore
generale, Luciano Natta, che fedele ad uno stile di movimento molto
felpato, non mi pare abbia dato particolare enfasi e particolare
risalto a questa uscita di scena; anche perché, in qualche modo, si
tratta di un'uscita di scena solo parziale, visto che è stato
annunciato - al tempo di questa cessazione dell'incarico, dopo
molti anni di lavoro nell'ambito di diverse case da gioco - il
conferimento di un contratto di consulenza con la stessa casa da
gioco. Non è un caso unico, non è e speriamo non sia nemmeno un
caso troppo frequente che, uscendo di scena un responsabile, anche
se un responsabile apicale, poi si continui a mantenere un cordone
ombelicale con la società in questione! Questo è già un dato
abbastanza problematico, ma la cosa che ha colpito è anche che in
questa vicenda si sia dichiarato - almeno, io sto alle
dichiarazioni di stampa, Presidente, non abbiamo in mano altre
carte formali - che si sarebbe cancellata addirittura
dall'organigramma la figura del direttore generale, cioè sarebbe
stato ritenuto - questo è invece testuale - da parte
dell'amministratore unico del casinò come un figura che non ha più
senso e non è strategica.
È importante che qui ci si dica cosa vuol dire che "non ha più
senso" avere un direttore generale al Casinò de la Vallée, alla
società che ha adesso anche compiti più vasti nell'ambito di una
strategia di fusione societaria che è avvenuta recentemente, e
anche che cosa s'intenda proporre in alternativa come quadro
strategico di gestione di questa società. Questo a noi non è molto
chiaro; d'altra parte, non ci è nemmeno chiaro come si possa al
tempo stesso dichiarare di voler dare opportunità di crescita
interna piuttosto che prendere nuove energie dall'esterno e poi
utilizzare l'ex direttore appena uscito, che adesso è una risorsa
esterna, per rifarlo tornare in pista con altre funzioni! Ci
chiarisca sotto questo profilo anche cosa vuol dire questo rapporto
di consulenza per la gestione amministrativa; la casa da gioco non
ha risorse per gestire amministrativamente? Ci sono delle figure
insostituibili nell'ambito di questa o di altre società? È un dato
abbastanza curioso e credo che meriti una spiegazione pubblica e
trasparente, che probabilmente ci sarà, ma che a noi deve essere
finora sfuggita, quindi se nel quadro di questa informativa anche
sui contenuti economici e di sostanza di questa consulenza possiamo
avere qualche ragguaglio, questo aprirà i nostri orizzonti.
Grazie.
Président
- La parole au Président de la Région,
Rollandin.
Rollandin (UV)
- Grazie Presidente.
Qui viene introdotto un tema legato al direttore generale
uscente, che io vorrei approfittare per ringraziare, credo anche a
nome di tutti, perché quasi tutti - nel bene e nel male - hanno
avuto occasione di conoscerlo per la sua lunga attività all'interno
della casa da gioco, quindi credo che sia giusto ringraziarlo per
l'opera portata avanti in tutti questi anni. Vista l'età,
sicuramente il cordone ombelicale ha qualche problema ad essere
mantenuto nella sua funzione capillare; credo che sia giusto - e
dirò come - poter utilizzare un periodo di transizione che possa
aiutare a crescere una persona che poi possa avere determinate
mansioni, che non saranno quelle di direttore generale, ma per una
direzione amministrativa. Vengo alle risposte più puntuali al
collega.
Per quanto riguarda la prima domanda, il ruolo del direttore
generale venne introdotto nell'organigramma aziendale della Casino
S.p.A. nel 2008, ordine di servizio n. 31/2008, 8 settembre 2008,
con lo scopo principale di consentire la riorganizzazione
dell'azienda, il riordino del sistema di controllo e la definizione
del piano industriale. A fronte del raggiungimento di questi
obiettivi e del consolidamento del modello organizzativo, è stato
ritenuto possibile rinunciare a questo ruolo e valorizzare
maggiormente la prima linea di management ormai consolidata nello
svolgimento delle proprie funzioni, e recentemente cresciuta con
l'ingresso in organigramma della direzione unità produttiva servizi
alberghieri. Le esigenze di integrazione sono associate dal
comitato di direzione coordinato dall'amministratore unico e
formato dai responsabili di direzione, che ha lo scopo di
assicurare la collegialità delle decisioni strategiche e la
collaborazione costante nella gestione fra le diverse funzioni.
"Quali sono i contenuti del rapporto di consulenza affidato
al dottor Natta e relativo trattamento economico"
: i contenuti
del rapporto di consulenza sono quelli di dirigere le funzioni
amministrative, finanza e controllo di gestione fino a quando non
sia identificato un nuovo responsabile. Quando si è identificato il
responsabile della direzione amministrativa finanza e controllo,
svolgere verso lo stesso un'attività di informazione e formazione,
finalizzata a trasferire le conoscenze afferenti il complesso
sistema del casinò, data la particolarità che detto sistema
presenta in ragione del modello economico operativo, delle regole
di concessione e dei vincoli derivanti dalla legislazione
regionale; dare il proprio supporto specialistico nella gestione
del piano di finanziamento dei lavori connessi al piano di sviluppo
relativo al casinò e al Grand Hôtel Billia; coordinare i progetti
espressamente e direttamente affidati dagli organi amministrativi
della società. È previsto un trattamento economico a giornata,
definito per un periodo al di sotto delle medie di mercato, e
comunque in linea con l'alto livello di competenza espresso che, in
ragione dell'impegno richiesto, determina un costo a base annua di
circa 90.000 euro lordi.
"Se la consulenza per la gestione amministrativa ha carattere
esterno, ovvero se la sua attività si svolgerà all'interno della
stessa Casa da gioco"
: l'attività amministrativa si svolgerà
all'interno della casa da gioco.
"Come la Giunta ritiene che si concili"
questo: la scelta
fatta dalla Casino non esclude, anzi presuppone l'identificazione
di un nuovo responsabile della direzione amministrazione, finanza,
controllo ed identificazione, per la quale sono in corso gli
opportuni approfondimenti onde poter verificare la possibilità di
crescita di una risorsa interna piuttosto che il ricorso
all'esterno.
Président
- La parole au Conseiller Louvin.
Louvin (ALPE)
- Il mistero è svelato, abbiamo solo
un'operazione formale di cessazione di funzioni. Presidente,
dirigere funzioni amministrative, finanza e controllo, formare e
informare, seguire piani finanziari e sviluppo, coordinare
progetti, eccetera, sostanzialmente è continuare a fare il
direttore generale...non la leggo diversamente! La leggo in termini
di utilità personale comprensibile anche da parte di chi sceglie o
ha convenienza di chiudere un rapporto lavorativo ai fini
pensionistici per poter avere un quadro di vita diverso, ma
comunque non c'è un'uscita di scena...abbiamo un "direttore
generale ombra" che continua a fare a tutti gli effetti il suo
lavoro dall'interno della casa da gioco!
È un modulo che intendiamo generalizzare? Nel sistema delle
partecipate il rinnovamento, la fiducia verso i giovani va in
questa direzione? Mi rivolgo molto agli amici neo entrati in
maggioranza: va verso questa direzione la scelta che in cabina di
regia voi state accuratamente manovrando? Va in questa direzione?
Bene, almeno si sappia come ci si intende muovere nel rinnovamento,
nella spinta anche alle controllate. Non vogliamo discutere qui
delle competenze, che non sono in discussione, sono consolidate e
comprovate le competenze tecniche e amministrative del dottor
Natta, ma lo si sapeva che c'erano alle spalle 44 anni di lavoro!
Magari un attimino prima, magari anche senza voler tagliare i
cordoni ombelicali un po' di Plasmon a qualcuno glielo si poteva
dare prima per crescere un po' più in fretta, fare in modo che
magari si partisse con la ricerca, ci sono adesso i cacciatori di
teste, gli
head hunter
come si dice, Lattanzi, mi pare, i
talent scout
, ecco, e allora qualcosa si poteva tentare
prima per individuare un nuovo direttore generale!
In questa benedetta società, una figura di snodo...riprendo un
quadro organizzativo che ha firmato otto mesi fa la casa da gioco,
è un quadro organizzativo in cui c'è un soggetto al centro che è il
motore di tutto e si chiama "direttore generale"...adesso, venire a
dire che si spalma orizzontalmente...è quello il modello! Ma non è
solo un modello organizzativo-teorico, questo ha anche un
significato per legge ben preciso, perché ci sono delle
responsabilità esterne, anche dal punto di vista penale per quanto
riguarda una serie di profili molto delicati che sappiamo essere
complessi per le case da gioco. Parliamo delle problematiche sui
delitti informatici, sulle questioni di falsità, sui reati
societari, eccetera, per dire che il direttore generale ha una
rilevanza assoluta.
Operare in questa fase di grande trasformazione, di delicatezza
anche della struttura del casinò attraverso un soggetto che è
incaricato dall'esterno, che ha un rapporto non chiaro con la
struttura - perché una cosa è obbedire ad un direttore generale,
un'altra è riferirsi ad un consulente -, crea una situazione non
trasparente e non efficace. Poi, sul fatto...non ho interesse a
fare i conti in tasca, qualcun altro se vorrà li farà...se sia più
conveniente o meno conveniente per l'interessato o per la società
operare in questo modo...ma il dato sostanziale è che non va bene
operare alla direzione delle società con rapporti di consulenza, e
il ricambio generazionale va preparato per tempo. Non è una novità
che si doveva andare verso questa scelta e su questa scelta la
società Casino de la Vallée si è fatta trovare clamorosamente in
ritardo, il che precostituisce delle situazioni che sono forse
congeniali a qualcuno per il mantenimento dello
status quo
,
non sicuramente per dare un colpo d'ala e un'accelerazione! Mi pare
di ricordare che anche in tempi abbastanza recenti, quando si è
proceduto all'eliminazione di qualche figura apicale e anche di
figure direzionali nella stessa casa da gioco, non si sia proceduto
in termini così eleganti dal punto di vista della continuità
dell'attività prestata per conto della casa da gioco! Grazie.
