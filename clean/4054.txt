Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 373 del 8 luglio 1981 - Resoconto
OGGETTO N. 373/81 - INIZIATIVE PER LA SOLUZIONE DEI GRAVI
PROBLEMI CONCERNENTI LE STRADE STATALI DI COLLEGAMENTO DI AOSTA CON
I DUE TRAFORI ALPINI. (Approvazione di mozione)
Presidente
- Do lettura del testo della mozione
presentata dai Consiglieri De Grandis, Tonino, Minuzzo, Faval,
Viberti e Martin:
MOZIONE
Il Consiglio regionale delibera:
1) di impegnare il Presidente della Giunta, anche nella sua
veste il Prefetto, e l'Assessore ai Lavori Pubblici a convocare i
dirigenti dell'A.N.A.S. di Aosta,, il Comandante dei Carabinieri e
il Comandante della Polizia Stradale allo scopo di attuare le
richieste avanzate dai Sindaci di Saint-Rhémy, Saint-Oyen,
Etroubles, e Gignod per quanto riguarda l'installazione di idonea
segnaletica sulla statale 27 e l'intensificazione della
sorveglianza per prevenire e reprimere ogni inosservanza alle norme
di circolazione;
2) di impegnare il Presidente della Giunta, il Presidente del
Consiglio e i Parlamentari valdostani a richiedere un incontro
urgente con il Presidente del Consiglio dei Ministri dei Lavori
Pubblici e degli Affari Interni e con il Direttore generale
dell'A.N.A.S. per risolvere una volta per tutte il problema del
collegamento dal casello autostradale di Quart ai trafori del Gran
San Bernardo e del Monte Bianco.
Presidente
- Illustra la mozione il Consigliere De
Grandis.
De Grandis (PRI)
- La mozione non vuole riaprire una
discussione fine a sé stessa su questo problema che è stato a lungo
dibattuto in Consiglio in molte e successive occasioni; vuole
invece studiare la possibilità di agire in modo concreto nella
direzione della salvaguardia dell'incolumità delle popolazioni i
cui paesi insistono sulle due strade statali. Non è il caso, credo,
di rifare la storia delle due strade, di aggrapparsi alle
statistiche che dimostrano di quanto sia aumentato il traffico,
perché sono a conoscenza ormai di tutti; si tratta invece di
trovare i modi per riuscire da un lato ad indicare ed attuare
alcune misure di carattere immediato che riescano ad alleviare la
situazione altamente intollerabile che si è determinata, e
dall'altro ad avviare una trattativa a livello dello Stato, capace
di impostare soluzioni che si realizzeranno ovviamente in tempi
lunghi, perché non solo soluzioni facili, ma che abbiamo la
certezza si realizzeranno in un determinato numero di anni.
Sulle realizzazioni immediate, credo che il richiamo ad
documento che ci è pervenuto dai quattro Sindaci di Saint-Oyen,
Saint-Rhémy, Etroubles e Gignod, sia particolarmente interessante e
che quindi sia opportuno che il Presidente della Giunta, anche
nella sua qualità di Prefetto, e l'Assessore ai Lavori Pubblici,
assumano un'iniziativa immediata, convocando il Comandante dei
Carabinieri, il Comandante della Polizia Stradale, il responsabile
dell'A.N.A.S. locale, perché si trovino alcune misure, anche in
fatto di segnaletica, per contenere i rischi che derivano da quel
tipo di strada e da quel tipo di circolazione. Come indicazione
vorrei ricordare che all'interno della galleria del Monte Bianco
esiste una segnaletica, i cui risultati si leggono su un quadro
elettronico all'esterno della galleria, che svela tutto quanto
avviene all'interno. Una serie di segnali lampeggianti si accende
nel momento in cui una vettura non rispetta determinati limiti di
velocità e determinate distanze dal veicolo precedente, rendendo
così il traffico all'interno del traforo, che sarebbe
particolarmente pericoloso per la ristrettezza dello stesso
rispetto al volume degli automezzi che vi transitano,
particolarmente sicuro. Io mi pongo la domanda, e la sottopongo
alla vostra attenzione, se non sarebbe possibile un sistema analogo
di segnalazione sull'intero tronco della S.S. 27 che attraversa i
paesi di Saint-Oyen, Saint-Rhémy, Etroubles e Gignod. Su quella
strada, che è particolarmente tortuosa e in pendenza, sono avvenuti
forse gli incidenti più clamorosi, quelli che ci hanno fatto
maggiormente accapponare la pelle; anche perché un autotreno che
entra a tutta velocità nella strada centrale di un paese, come è
avvenuto ultimamente a Etroubles, non può certo lasciarci
insensibili di fronte a questi problemi. Né credo che la spesa di
una realizzazione di questo genere dovrebbe essere tale da
scoraggiare l'iniziativa, sia perché in materia di attrezzature
elettroniche, con lo sviluppo tecnologico che c'è stato, i costi si
sono estremamente ridotti, sia perché sull'altro piatto della
bilancia pesa la tutela della vita delle persone, che non può
essere assolutamente condizionata soltanto da problemi di carattere
economico.
L'altra iniziativa che ci permettevamo di suggerire con questa
mozione è che il Presidente della Giunta, l'Assessore ai Lavori
Pubblici e il Presidente del Consiglio chiedano subito un
abboccamento con il Presidente del Consiglio dei Ministri, col
Ministro dei Lavori Pubblici, con il Direttore generale
dell'A.N.A.S., perché, una volta per tutte, si dica che cosa si
vuol fare del traffico della Valle d'Aosta.
Io non mi dimentico che nei lunghi dibattiti che ci sono stati
in questo Consiglio si è tenuto conto non solo del problema
principale, che è quello della salvaguardia delle persone che su
quella strada transitano e debbono transitare perché vi abitano, ma
si è posto anche il problema del grave danno turistico per la
Regione. Che queste strade vengano chiamate le strade della morte,
la pubblicità che giornali e televisione danno, com'è loro dovere
di informazione, a questi incidenti, non depongono certamente a
nostro favore presso il turista che vorrebbe venire a passare le
vacanze in Valle d'Aosta, ma che si spaventa per la difficoltà del
traffico, per la sua lentezza e la sua pericolosità. Ci sono quindi
anche riflessi di carattere economico che non vanno sottovalutati,
tanto più che quando viene appioppata un'etichetta negativa,
purtroppo quanto mai giustificata, come quella di strada della
morte, levarsela è sempre molto difficile.
Questi sono i motivi fondamentali per cui abbiamo presentato
questa mozione. Vorremmo che attraverso la discussione si
realizzassero alcune iniziative immediate ed altre con prospettive
a lungo termine, perché questo problema venga affrontato
effettivamente in modo concreto. Un qualcosa dunque che rappresenti
una soluzione a tampone, immediata, e una successiva a carattere
definitivo o, se non definitivo, per lo meno di lunga prospettiva;
anche per poter dire alle nostre genti "Non è che non facciamo
nulla, come politici". Perché la responsabilità, se le cose non si
fanno, ricade, ci piaccia o non ci piaccia, in via preliminare
sulle nostre spalle, ed è giusto che sia così; evidentemente
dobbiamo saper trovare il modo di intervenire in maniera tale che
il problema si inizi a risolvere.
Presidente
- La parola al Presidente della Giunta,
Consigliere Andrione.
Andrione (UV)
- Per quanto riguarda il primo punto della
mozione, martedì scorso abbiamo avuto la riunione in oggetto,
presenti i quattro Sindaci, l'Assessore ai Lavori Pubblici, il
dirigente dell'A.N.A.S., la Polizia, la Polizia Stradale e quella
di Frontiera, e i Carabinieri.
Per quello che è dell'immediato, sarà piazzato un sistema di
segnalazione particolare, anche luminoso, per ridurre la velocità
nel tratto Saint-Oyen-curva di Etroubles, tanto per intenderci,
Saint-Rhémy, cioè dall'uscita del collegamento con il traforo fino
al punto più pericoloso. Inoltre, con ordine specifico, Carabinieri
e Polizia Stradale saranno particolarmente presenti sul posto, e
questo vale anche per gli automobilisti, per infliggere multe
estremamente pesanti a chi trasgredisce ai limiti di velocità.
La cosa ha un particolare valore perché gli autotrasporti,
specialmente i TIR, hanno la scatola nera, quindi la velocità che
tengono è misurabile. Le multe ammontano a 150.000 lire, alla
seconda infrazione può essere sequestrato il camion e alla terza
viene obbligatoriamente ritirata la patente. Quindi c'è
effettivamente la possibilità di ottenere che la velocità in quel
tratto particolarmente pericoloso, sia fortemente ridotta. La
segnaletica, l'A.N.A.S. si impegna a farla entro breve termine,
anche con segnali luminosi.
È stato comune avviso in quella riunione che questi
provvedimenti, per quanto opportuni e per quanto necessari, non
sono che un palliativo, perché evidentemente l'attraversamento
dell'intero abitato di Saint-Oyen e le curve che sono a monte,
nonché la pericolosa discesa a valle, devono essere modificate con
un tracciato alternativo.
Per quanto riguarda la statale 27 vi sono, salendo, tre grossi
problemi: da Aosta a Variney o, se preferite, a Signayes, nulla è
previsto; non ci sono progetti, non si sa come fare, non si sa che
cosa fare.
Da Arliod, cioè il curvone sopra Variney, alla Chiesa di Gignod:
questo tratto è appaltato; l'A.N.A.S. si sta organizzando per fare
la consistenza dei terreni, per poi eventualmente richiedere alla
Presidenza della Giunta i decreti di esproprio. I lavori devono
cominciare entro quest'anno, cioè a breve.
Per il tratto al Km. 10, cioè grosso modo un po' sotto a
Echevennoz prima, e poi a monte di Echevennoz, il progetto
esecutivo è pronto e approvato; si spera che possa essere già
finanziato e appaltato entro l'82. Invece per il tratto di cui
abbiamo parlato prima, che è quello effettivamente molto
pericoloso, e cioè la variante grosso modo dalla stazione di
pompaggio - non so se il Consigliere De Grandis l'ha presente -
all'imbocco del collegamento con traforo, è in fase di avanzata
esecuzione l'ultimo progetto di massima; dovrà essere sottoposto
alle Amministrazioni competenti, e quindi ai Comuni di Etroubles,
Saint-Oyen, Bosses e Saint-Rhémy, e all'Amministrazione regionale.
L'A.N.A.S. dice che questo lavoro sarà inserito con assoluta
priorità - la Regione ha già dichiarato che ritiene questo
collegamento assolutamente prioritario rispetto a qualsiasi altro -
nel Piano triennale '82-84.
Per quanto riguarda invece il punto 2) della mozione - mi ha
fatto piacere, e do atto a De Grandis che l'ha riproposto - io devo
annunciare che, avendo visto tutti i Presidenti del Consiglio che
si sono succeduti dopo il 6 dicembre 1978 in riunioni collegiali
con Presidenti di Giunta con il Consiglio dei Ministri ecc..., non
sono riuscito fino adesso, malgrado autorevoli appoggi, a parlare
con un Presidente del Consiglio a quattr'occhi. Spero di riuscirci
adesso, con l'aiuto del Consigliere De Grandis, per presentare non
solo questo problema, ma quello della S.S. 26 e altri non piccoli
ammennicoli che ci stanno tormentando. Quindi, voteremo la mozione
in questione.
Presidente
- Metto in approvazione la mozione iscritta
stamane all'ordine del giorno in via d'urgenza.
Esito della votazione:
Presenti, votanti: 22
Magg. richiesta: 12
Voti favorevoli: 22
Approvata all'unanimità
Presidente
- Ha chiesto di parlare per mozione d'ordine
il Consigliere Nebbia, ne ha facoltà.
Nebbia (PSI)
- Poiché la discussione sulla mozione
precedente è stata molto rapida, e poiché la mozione 28 che abbiamo
presentato in un certo senso si riallaccia a questa, anche perché i
problemi dei collegamenti sono analoghi, e considerando che si
tratta dell'ultimo punto all'ordine del giorno del passato
Consiglio, chiederei di discutere questa mozione.
Presidente
- Il Consiglio è d'accordo, così eliminiamo
tutti gli argomenti dell'ordine del giorno del giorno del 29
giugno? Allora, oggetto n. 28 dell'ordine del giorno del 29 giugno
1981, l'ultimo di quelli che non sono stati discussi in quella
giornata.
