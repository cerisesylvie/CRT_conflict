Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1872 del 6 ottobre 2022 - Resoconto
OGGETTO N. 1872/XVI - Interpellanza: "Intendimenti in merito
alla riforma della Legge Regionale 22/2010 sull'organizzazione
dell'amministrazione regionale per quanto riguarda la figura del
coordinatore".
Bertin (Presidente) -
Punto n. 27. Per l'illustrazione,
consigliere segretario Distort ne ha facoltà.
Distort (LEGA VDA) -
Il tema di quest'interpellanza può
definirsi un corollario dell'oggetto appena trattato da me sui
corsi e concorsi per la qualifica di dirigente. Vi assicuro, e
sgombro subito il campo da un ipotetico equivoco, che non intendo
minimamente creare una mini serie a puntate sui vari livelli di
impiego nella pubblica Amministrazione, questo lo lascio fare a
Netflix o a chi non ha fantasia, però mi sembra opportuno, proprio
in questo periodo, poter trattare questi temi particolarmente
delicati.
È del tutto evidente che, se la copertura dei posti dirigenziali
è di fondamentale importanza per il funzionamento dell'apparato
dell'Amministrazione regionale e lo svolgimento di un servizio
adeguato per i cittadini, lo è anche in modo e in ordine gerarchico
diverso il ruolo di coordinatore, cioè quella figura che
costituisce il tassello di congiunzione tra le varie strutture
regionali e il rispettivo assessore di riferimento, la visione che
ha l'assessore di riferimento, quindi proprio reale punto
d'incontro tra visione politica e operatività dell'apparato
amministrativo.
A questo punto, per non caricare troppo l'aspetto puramente
tecnico amministrativo, vi propongo un piccolo viaggio
intellettuale con me attraverso un parallelo: l'8 settembre 1943.
La situazione drammatica, chiaramente da militare in congedo la
sento estremamente viva, di quanto è accaduto dall'8 settembre 1943
per le nostre truppe è stata l'assenza di ordini: non mancava la
formazione, non mancava l'organizzazione delle truppe, non
mancavano sottufficiali e ufficiali, non mancava capacità; sono
mancati proprio gli ordini. Questa è stata la situazione più
disastrosa che le nostre truppe e il nostro esercito hanno patito
nella loro storia, possiamo dire.
Questo parallelo con l'8 settembre non vuole essere un senso di
drammaticità che io voglio porre per il trattamento di
quest'argomento, però è del tutto evidente che a questo punto è il
pensare di poter avere una visione di sostituzione corretta,
logica, discendente dalla logica e sia la logica a modificare i
regolamenti e non i regolamenti ad influire la logica; questa è la
nostra visione. Io utilizzo come esempio, solo a titolo di esempio
e non per stigmatizzare ma per supportare quello che è il contenuto
dell'esposizione, il recente passaggio in quiescenza del
coordinatore del Dipartimento sanità e salute, settore tra l'altro
che per le evidenti difficoltà discendenti dalla recente pandemia -
uso il termine recente per esorcizzare un'eventuale recrudescenza -
 ha quanto mai la priorità strategica sul buon funzionamento
dell'attività amministrativa a servizio della popolazione
valdostana. Qui ho vicino a me l'Assessore di competenza che lo può
confermare; con questo non voglio invocare un fatto personale,
assolutamente, anzi Assessore, io le auguro il miglior lavoro
possibile nel settore della sanità, perché è di fondamentale
importanza per tutta la popolazione. Però questo esempio, del fatto
di essersi trovati dall'oggi al domani in assenza di una figura
cardine, ha rivelato una vulnerabilità della pubblica
amministrazione, la difficoltà di andare a trovare la persona
giusta da collocare in un ruolo fondamentale, tra l'altro in un
ambito fondamentale.
Questa criticità emersa, attraverso questo caso che ho citato ad
esempio, deve risultare monito, esemplare, per dimostrare che se
siamo vulnerabili, dobbiamo correre ai ripari e dobbiamo impostare,
non dobbiamo minimamente rimanere vittime di quei lacci e lacciuoli
delle leggi e dei regolamenti. Dobbiamo prendere il toro per le
corna come si dice, lo dico anche come tifoso del Toro che
condivido con il presidente Bertin, e saper gestire una situazione
di cruciale importanza. È esattamente quello che in tanti
interventi io, a nome del gruppo Lega, ho ricordato con
l'espressione evangelica, che potrebbe ripetere insieme a me il
collega Grosjacques che riconosce questa didattica, dell'
estote
parati
; questo è un caso esemplare di applicazione di questo
monito evangelico.
Cosa vuol dire? Si tratta di pensare e di ripensare a questa
rivoluzione copernicana. Quindi ribadisco ulteriormente con questa
seconda puntata, e con questa probabilmente si finisce il mio ciclo
a puntate sulla pubblica amministrazione, a meno che non ci siano
casi in cui io possa usare e mettere a disposizione la mia voce per
l'utilità comune.
Ciò premesso, esplicito i quesiti dell'interpellanza con la
quale chiediamo al Governo regionale se è prevista una riforma
della legge regionale 22 del 2010, tale da chiarire la tipologia di
nomina della figura del coordinatore: è una scelta politica o
strettamente amministrativa, entrambe possono funzionare, ma si
tratta di chiarire e di capire esattamente come si intende
procedere.
Secondo sottopunto della prima domanda è rendere maggiormente
efficace la nomina e la sostituzione in caso di quiescenza del
coordinatore, prevedendo anche un eventuale affiancamento. Perché è
chiaro che la quiescenza non è un fatto accidentale, la quiescenza
è un fatto che si programma, è una sorta di scadenza a orologeria,
si sa che in quella tale data inizierà il periodo di quiescenza di
una certa figura, quindi pensare anche di prevedere un sano
principio di affiancamento per la trasmissione di consegne,
soprattutto tenendo conto del ruolo strategico di questa figura
apicale e anche in vista di ulteriori futuri pensionamenti.
Secondo quesito: se sono già stati interpellati i sindacati dei
dirigenti, per valutare ogni possibile azione utile per un'ottimale
organizzazione della procedura di selezione dei coordinatori
all'interno dell'Amministrazione regionale, in particolare in caso
ovviamente di futuri pensionamenti. Grazie per l'attenzione,
ascolto la risposta.
Presidente -
Per la risposta, il Presidente della Regione
ne ha facoltà.
Lavevaz (UV) -
Parto anch'io dall'8 settembre 1943, visto
che lo ha citato e forse è una delle date più importanti della
storia del nostro Paese. Sicuramente in quel passaggio sono mancati
gli ordini all'esercito, per fortuna però si è organizzata la
Resistenza; quindi, il problema dipende sempre dai punti di
vista.
Non voglio tornare sulla questione che ho già analizzato, per
non essere ripetitivo, su quanto ho detto nell'interpellanza prima
ma, come giustamente lei ha detto, le cose sono collegate, nel
senso che - e ritorno alla conclusione della risposta
all'interpellanza precedente - sicuramente una modifica alla legge
regionale 22, che sia una rivoluzione copernicana, che sia una
piccola modifica, va fatta, perché abbiamo bisogno decisamente di
un
revamping
, come si dice oggi, ancorché non mi piacciano
particolarmente le parole anglofone, ma qua rende abbastanza bene
l'idea. C'è la necessità di una revisione anche abbastanza
approfondita, come dicevo prima non soltanto nelle procedure, ma
proprio nell'approccio al reclutamento.
A oggi, anche per i dirigenti di primo livello, i cosiddetti
coordinatori, l'articolo 21 della legge regionale 22 ne disciplina
puntualmente le modalità di nomina. Già oggi, ma come lei sa, è
possibile conferire incarichi anche esterni a soggetti che ne
possiedono i requisiti, quindi i dirigenti di primo livello sono di
fatto scelti dall'organo di direzione politico-amministrativa anche
in relazione agli obiettivi, così dev'essere, a inizio legislatura
o comunque in un momento di revisione della cosiddetta
macrostruttura dell'amministrazione, in relazione agli obiettivi,
alle politiche e al programma che si ha davanti: individuare e
scegliere, così sarebbe la teoria e la pratica deve avvicinarsi il
più possibile alla teoria, le persone che meglio si confanno al
programma di governo e ai progetti che il governo si prefigge di
realizzare nel suo mandato. Si tratta evidentemente di incarichi di
natura politica, nel senso che sono frutto di una scelta
politica.
L'ipotesi di affiancamento di cui parla l'interpellanza,
sicuramente dal punto di vista logico e razionale è un discorso che
condivido, nel senso che è un aspetto che dal punto di vista logico
non ha nulla da essere criticato. Il problema è pratico, nel senso
che purtroppo nell'amministrazione pubblica, come si sa, abbiamo
una pianta organica che è sostanzialmente rigida, quindi è
difficile, se non impossibile, inserire delle figure temporanee
laddove non ci sia in pianta organica la possibilità di farlo. Da
un lato c'è la teoria e quella che potrebbe essere anche dal punto
di vista logico, ripeto, sono assolutamente d'accordo, una
possibilità; dall'altro c'è la pratica che non sempre è lineare
rispetto alla logica e alla teoria. Due persone nella stessa
posizione organizzativa a oggi non è possibile inserirle.
Per quanto riguarda invece il secondo quesito, quello che chiede
rispetto alle interlocuzioni con i sindacati, va ricordato che per
le procedure per il conferimento degli incarichi dirigenziali, sia
di primo livello che di secondo livello va sottolineato che questa
è materia sostanzialmente riservata alla legge e agli atti di
organizzazione interna dell'ente e non rientra nelle materie di
contrattazione o concertazione con le organizzazioni sindacali,
almeno non nella fase dell'individuazione; ovviamente, gli aspetti
contrattuali vengono a valle.
Questo, per non ripetere quanto detto prima, rientra in una
logica molto più ampia e più generale di una revisione che, ripeto,
è assolutamente necessaria sotto tanti punti di vista.
Presidente
- Per la replica, il consigliere segretario
Distort.
Distort (LEGA VDA) -
Grazie presidente
Lavevaz per
la risposta. Per chiudere l'
excursus
storico, io le auguro
che la resistenza che si dovesse creare non sia contro il suo
Governo, perché effettivamente se questa situazione può generare
malcontento, potrebbe essere in questa linea. Con questo non voglio
fare il gufo, prenda pure tutti i gesti scaramantici, tanto non è
inquadrato dalle telecamere.
Vorrei comunque soffermarmi su un fatto: io ho parlato di
vulnerabilità. La vulnerabilità, per la millenaria spiritualità
cristiana, è alla base dei cambiamenti, perché la vulnerabilità
genera gli stati di crisi. Ma la crisi noi sappiamo che da un punto
di vista etimologico proviene chiaramente, come è ben noto, dal
greco
krisis
, che tra l'altro significa "scelta", e da
krino
, che è distinguere, da cui critica; quindi, si tratta
di scegliere, di per sé la crisi e la situazione di crisi è neutra.
La vittoria o la sconfitta dipendono da come si reagisce allo stato
critico, ovvero cosa si sceglie e - attenzione - anche dai tempi
con cui si opera questa scelta. Questa dinamica si chiama sfida. La
sfida è quindi scegliere la strada da imboccare e operare le scelte
è il compito che spetta al Governo.
Nello specifico argomento, si tratta di scegliere o non
scegliere di modificare le attuali dinamiche e i relativi strumenti
legislativi o normativi e con quale livello di trasformazione si
intende operare queste eventuali modifiche, che lei ha peraltro,
per onestà intellettuale, riconosco che ha già manifestato come
intenzione. Effettivamente è tutto questo che ci si aspetta da un
Governo, che se riesce in questa sfida funziona, se non riesce non
funziona.
Anche qui ricordo che insieme a me e insieme ai colleghi del
Consiglio, insieme a chi ci segue, in particolare tra chi ci segue,
c'è il personale della pubblica amministrazione, che conosce
probabilmente meglio forse anche di noi due, mi permetto di
inserire anche lei in quest'elenco, e che quindi saranno loro i
veri giudici delle sue parole, della sua risposta; e probabilmente
saranno loro che andranno insieme a noi, come forze
dell'opposizione, a verificare la volontà, la capacità e i tempi di
attuazione di questa modifica, che andranno quindi ad analizzare e
a capire dove lei vuole portare il Governo regionale.
Le auguro, nell'interesse di tutta la Valle d'Aosta, un buon
lavoro e abbia coraggio.
