Classificazione
ISTRUZIONE PUBBLICA
Personale docente e non docente



Oggetto del Consiglio n. 246 del 27 gennaio 2021 - Resoconto
OGGETTO N. 246/XVI - Interrogazione: "Notizie in merito alla
costituzione di una Commissione per analizzare la possibilità di
stabilizzazione del personale docente precario".
Bertin (Presidente) -
Punto 7 all'ordine del giorno. Per
la risposta l'assessore Caveri.
Caveri (VdA Unie) -
Gentili colleghi, vi confermo che la
commissione è stata istituita con una deliberazione della Giunta
regionale del 14 dicembre e ha come oggetto "Costituzione di una
commissione tecnico giuridica per gli approfondimenti normativi
inerenti alla modalità di reclutamento del personale docente ed
educativo delle istituzioni scolastiche ed educative dipendenti
dalla Regione". La commissione è composta, oltre che dal
sottoscritto che partecipa alle riunioni, dalla Sovrintendente agli
studi con funzioni di coordinamento, dalla dirigente della
struttura del personale scolastico, dalla coordinatrice del
Dipartimento legislativo e aiuti di Stato e dall'avvocato dirigente
dell'Avvocatura regionale. È stata integrata con il dottor Giovanni
Boggero di Torino, che è ricercatore a tempo determinato in
istituzioni di diritto pubblico presso la facoltà di giurisprudenza
dell'Università degli studi di Torino. Qualcuno ricorderà che il
professor Boggero è quello che ha scritto una memoria che poteva
risultare utile e in questa fase compartecipa con tutti noi a
quell'approfondimento che ci porterà a decisioni definitive.
Il 23 dicembre si è insediata la commissione e abbiamo scelto i
tempi e le modalità di lavoro per produrre entro il 15 febbraio una
relazione scritta, nella quale riassumeremo i contenuti relativi
agli approfondimenti effettuati in ambito giuridico normativo sulla
particolarità dell'ordinamento scolastico regionale e sulle
competenze regionali in materia di reclutamento del personale
scolastico. Sottolineo che noi lavoriamo sulla base del famoso
Decreto Viglino del 1975 e tenendo conto di quanto avvenuto nella
prassi e nel comportamento dell'Amministrazione da allora fino a
oggi.
Un primo incontro è stato volto ad analizzare la documentazione
regionale. In particolare, il riferimento è, pur con delle
differenze notevoli, con i modelli scolastici di Trento, che è
quello più recente, e quello di Bolzano, e abbiamo fatto questo
approfondimento in data 20 gennaio. Il 29 gennaio è previsto un
ulteriore approfondimento con la presenza di un esperto della
Provincia di Trento, che ci racconterà come loro sono riusciti a
ottenere una provincializzazione della scuola.
Ritengo utile però ricordare che l'amministrazione scolastica
regionale nel 2020, in seguito all'emanazione delle procedure a
livello nazionale, ha comunque bandito tre procedure concorsuali
per l'ammissione in ruolo: un concorso straordinario per la scuola
secondaria, 71 posti comuni e 26 di sostegno; un concorso ordinario
per la scuola secondaria, 45 posti comuni e 24 di sostegno; un
concorso ordinario per la scuola primaria, 15 posti comuni e 15 di
sostegno e una procedura straordinaria per l'accesso ai percorsi di
abilitazione nella scuola secondaria; totale 196 posti di cui 65 di
sostegno. Questo ci tengo a dirlo perché ovviamente, rispetto alle
preoccupazioni che noi abbiamo oggi, questo sarà già un respiro di
sollievo.
I posti vacanti della dotazione organica, tenuto conto anche di
quelli che si potrebbero rendere vacanti nel triennio successivo,
sono stati assegnati a questi concorsi e pertanto saranno coperti
con le assunzioni in ruolo alla conclusione di questi concorsi,
sempre naturalmente che nella graduatoria finale vi sia un numero
di candidati sufficienti. La pandemia purtroppo ha determinato
anche un rallentamento allo svolgimento dei concorsi, compresi
quelli della scuola. Infatti, lo svolgimento delle prove scritte
del concorso straordinario, che è il primo a cui era stato dato
avvio lo scorso autunno, è stato sospeso dal 5 novembre e
riprenderà il 15 febbraio.
Vorrei però dire che nello scavare dentro la vicenda, viene
anche ridimensionato un dato, che io stesso devo dire anche nelle
risposte qui avevo dato per scontato, che non è veritiero. Difatti
nelle premesse gli interroganti riportano che i precari, prendendo
a riferimento l'ultimo quinquennio, rappresentano il 20 percento
del totale degli insegnanti. Occorre chiarire che il numero dei
precari stabilizzati va individuato con riguardo al numero dei
posti vacanti della dotazione organica, che sono quelli destinabili
alle assunzioni in ruolo. I supplenti, assunti sui posti non
vacanti ma disponibili solo per l'anno scolastico, derivanti da
parte del personale, da attivazione di classi serali, da ulteriori
posti di sostegno in deroga, così come quelli assunti sui posti
resi disponibili dai docenti assenti per l'intero anno per distacco
sindacale, distacchi presso uffici dell'Amministrazione regionale o
altri enti, aspettativa per mandato politico, inidoneità
all'insegnamento o in sostituzione di quelli che si assentano in
corso d'anno, rappresentano il precariato fisiologico che
caratterizza il settore della scuola, settore nel quale occorre,
per garantire il servizio scolastico, ricorrere ordinariamente
all'assunzione di supplenti. La percentuale di supplenti su posto
vacante rappresenta attualmente circa l'11 percento della dotazione
scolastica. I posti vacanti sono stati destinati alle procedure
concorsuali bandite nel 2020 e quindi la percentuale è destinata,
con quei numeri che ho detto precedentemente, a scendere di molto.
Questo lo dico proprio perché io stesso qui talvolta ho citato il
20 percento e invece è l'11 percento e quel dato dell'11 percento,
con quei concorsi nazionali, scenderà drasticamente.
Questo non vuol dire affatto rinunciare ad affermare una
maggiore autonomia. Io non sono ancora in grado di dire verso che
strada definitiva andremo. Credo che alla fine, se dovessimo
seguire l'esempio di Trento e di Bolzano, ci voglia una norma di
attuazione, nel senso che i presidenti che si sono succeduti dal
1975 a oggi e gli assessori alla pubblica istruzione non è che
fossero dei fessi che non avessero voglia di fare i concorsi, ma
perché la norma del 1975 è molto ambigua e riafferma un dato
sostanziale, cioè che lo status giuridico degli insegnanti
valdostani resta per ora quello dello Stato.
Aggiungerei un elemento interessante, avendo ancora due minuti a
disposizione, che riguarda poi il giorno in cui noi chiariremo
definitivamente questa questione dei concorsi regionali. Lo dico a
beneficio dei colleghi, molti dei quali vivono nel mondo della
scuola e ne sanno più di me. Un conto è l'immissione in ruolo, un
altro conto è l'abilitazione. Se noi oggi decidessimo di fare delle
abilitazioni autonome rispetto alle abilitazioni nazionali, ci
troveremmo nella situazione paradossale attuale in cui per fare
l'abilitazione da noi non è prevista la prova di lingua francese.
Quindi, se noi aprissimo d'improvviso l'abilitazione in un periodo
diciamo diverso da quello delle altre Regioni italiane, è probabile
che noi avremmo qui migliaia e migliaia di insegnanti di
provenienza dall'esterno, i quali otterrebbero grazie a noi
l'abilitazione, ma senza quello sbarramento della lingua francese
che io ritengo essere comunque essenziale nel nostro sistema. Ogni
tanto si discute "lo togliamo, non lo togliamo", però io faccio
presente che il giorno in cui lo togliessimo, al posto di avere
cento persone a partecipare a un concorso, ne avremmo migliaia e
migliaia, perché sarebbe come il miele per le api nel momento in
cui ci fosse una abilitazione estranea rispetto alla normalità dei
concorsi legati a livello nazionale.
Voglio dire, con questo concludo, però che l'atteggiamento
mentale è un atteggiamento, come si suole dire, laico. Io seguo con
grande trepidazione la trepidazione dei precari, in particolare di
coloro che non hanno partecipato al concorso, perché quelli che
hanno partecipato al concorso oggi, se la prova andrà bene gli
verrà risolta la situazione, quelli che non hanno partecipato
evidentemente da domani ci presseranno nuovamente dicendo: "porco
cane, fate qualche cosa a livello locale!". Per farlo a livello
locale dobbiamo vedere se lo possiamo fare
d'emblée
vedendo
che quelli prima di noi in qualche maniera non hanno avuto la
sensibilità, oppure con la norma di attuazione dello Statuto.
Presidente -
Per la replica il consigliere Perron ne ha
facoltà.
Perron (LEGA VDA) -
Grazie Assessore per le notizie che
ci ha fornito. Ovviamente la materia, come è già stato rilevato
varie volte, è di una complessità notevole. Riguardo ai dati che
lei cita giustamente prendiamo atto della differenza specifica. I
dati che noi avevamo citato sono quelli presi dal memento
statistico della scuola valdostana del 2019, quindi hanno la loro
valenza ovviamente, ma nello specifico poi ci sono sottigliezze che
appunto a un esame più specifico vanno viste.
Rimaniamo in attesa quindi dei risultati della commissione,
della relazione e seguiremo i lavori con particolare interesse,
perché per noi il tema lo riveste e quindi siamo qui e
aspettiamo.
