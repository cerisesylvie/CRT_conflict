Classificazione
ASSETTO DEL TERRITORIO


Resoconto integrale del dibattito dell'aula
Oggetto del Consiglio n. 2449 del 6 febbraio 2002 - Resoconto
OGGETTO N. 2449/XI Provvedimenti regionali in materia di
onerosità delle concessioni edilizie ai sensi del Capo III della
legge regionale 6 aprile 1998, n. 11. Oneri di urbanizzazione e
costo di costruzione. (Discussione generale congiunta)
PresidenteLa parola all’Assessore al
territorio, ambiente e opere pubbliche, Vallet.
Vallet (UV)
Con l’approvazione di questi
due provvedimenti da parte del Consiglio regionale si completerà la
redazione dei provvedimenti attuativi della legge n. 11/98. A dire
la verità per quanto riguarda questi due provvedimenti non si
tratta di provvedimenti ex novo, ma di aggiornare e meglio definire
due provvedimenti che già esistono per quanto riguarda gli oneri di
urbanizzazione e costi di costruzione fin dal 1977.
Si tratta però di aggiornarli tenendo conto di una serie di
nuove definizioni previste dalla legge urbanistica del 1998. Si
tratta di argomenti molto, molto tecnici, anche di non facile
approccio, che hanno impegnato la III Commissione nel corso di due
lunghe sedute e io voglio ringraziare l’apporto
costruttivo che i consiglieri sia di maggioranza che di minoranza
hanno voluto dare nella definizione di questi provvedimenti. I
provvedimenti sono accompagnati ognuno da una relazione ampia e
abbastanza esaustiva, mi limiterò ad evidenziare per ognuno dei due
quelli che sono, a mio modo di vedere, i punti salienti. Per quanto
riguarda il provvedimento concernente gli oneri di urbanizzazione,
con questo atto sostituiamo cinque provvedimenti che sono tuttora
vigenti; l’atto va a definire i criteri per la
costruzione delle tabelle parametriche, i criteri che erano alla
base della costruzione dei provvedimenti precedenti sono
confermati.
Per la classificazione dell’effetto dei comuni in
base all’effetto urbano abbiamo voluto utilizzare
gli stessi misuratori, ma li abbiamo evidentemente aggiornati sulla
base degli ultimi dati disponibili. Per quanto riguarda
l’aggiornamento del costo standard medio delle opere
di urbanizzazione primaria e secondaria, abbiamo operato rispetto
al costo iniziale, fissato nel 1977, un adeguamento corrispondente
all'attualizzazione in relazione alla variazione dei costi in base
all’indice ISTAT e il nuovo costo standard medio
viene fissato a 87 euro, pari a 168.455 lire, ancora: le tabelle
contenute in questo atto sono state aggiornate tenendo conto delle
nuove definizioni delle nuove categorie di destinazione
d’uso previste dall’articolo 73 della
legge n. 11/98.
Il provvedimento prevede, come peraltro indicato
dall’articolo 65, comma 2 della legge, che, per
quanto riguarda gli interventi di recupero
dell’esistente, gli oneri siano ridotti. Altra
questione di rilievo: viene previsto che a far data dal gennaio del
2003 i costi vengano annualmente adeguati sempre in base alle
variazioni dei costi ISTAT.
Il provvedimento relativo al costo di costruzione ha
un'innovazione sostanziale rispetto a quello precedente in quanto
il costo di costruzione viene determinato in misura pari ai costi
massimi ammissibili per l’edilizia agevolata:
questo, a differenza di come era prima, sia per i nuovi edifici che
per gli edifici esistenti.
Una questione che voglio sottolineare è che abbiamo voluto
mantenere inalterata l’attuale incidenza della quota
di contributo afferente al costo di costruzione; anche in questo
caso la classificazione dei comuni, per quanto riguarda
l’effetto turistico, è stata fatta sulla base degli
ultimi dati disponibili. Anche per questo provvedimento abbiamo
previsto l’adeguamento annuale in base alle
variazioni ISTAT dei costi e anche questo provvedimento, come
quello riguardante gli oneri di urbanizzazione, abroga e
sostituisce tutti i provvedimenti attualmente in vigore.
Prima, ho accennato all’apporto costruttivo dei
Consiglieri in III Commissione in relazione agli approfondimenti
che sono stati fatti: proprio sulla base di un'osservazione, che
era stata fatta in commissione dalla Consigliera Squarzino,
presento due emendamenti al provvedimento relativi al fatto che con
delibera di Giunta del 31 dicembre 2001 il Comune di
Pont-Saint-Martin è diventato sede di AIAT, conseguentemente i
provvedimenti - che erano stati definiti nel mese di novembre - non
avevano potuto tener conto di questa situazione, sulla base di
questo il Comune di Pont-Saint-Martin cambia di classifica per
quanto concerne l’effetto turistico passando da
"effetto turistico irrilevante" a "effetto turistico basso".
Presento, quindi, questi due emendamenti: uno per sostituire la
tabella dove il Comune di Pont-Saint-Martin cambia di collocazione
e l’altro per sostituire
l’allegato.
Presidente
È aperto il dibattito generale.
La parola al Consigliere Frassy.
Frassy (FI)
Cercherò di rimanere su una sintesi che vada
al di fuori delle considerazioni troppo tecniche nelle quali
rischieremmo di perderci se dovessimo replicare agli
approfondimenti che sono stati fatti in commissione.
È però evidente che alcune di quelle questioni è forse il caso
di evidenziarle perché questo è un provvedimento che nella sua
tecnicità è importante per quanto riguarda il governo e la gestione
del territorio e allora diciamo che forse si poteva pretendere
qualcosa di più in virtù essenzialmente di quelle competenze
primarie che ci sono riconosciute nella materia.
L’Assessore ha esordito dicendo che con questo
provvedimento si portano, a complemento, le varie norme che danno
attuazione alla legge regionale n. 11/98 e ha ricordato anche come
sostanzialmente questi parametri, che definiscono gli oneri di
costruzione e di urbanizzazione, risalgano alla legge dello Stato,
la cosiddetta "legge Bucalossi", che aveva individuato
sostanzialmente tutta una serie di criteri molto complessi che noi,
nonostante il tempo passato e nonostante la competenza primaria
acquisita in materia, abbiamo conservato e mantenuto.
Sarebbe stato opportuno un po' più di coraggio, Assessore,
prendersi magari qualche mese in più ed ipotizzare delle
parametrazioni diverse e addirittura ipotizzare un'unica voce che
fosse la sommatoria degli oneri di urbanizzazione e dei costi di
costruzione in modo tale da poter semplificare anche quelli che
sono i procedimenti tecnico-amministrativi che competono ai comuni
ogni qualvolta devono effettuare il conteggio delle concessioni
edilizie ai fini degli oneri che devono essere versati dai
privati.
Riteniamo anche in questo caso che le osservazioni fatte dal
CELVA, ossia dall'Associazione che raggruppa i sindaci dei comuni
valdostani, non siano osservazioni peregrine da liquidare con degli
"esamineremo?", "faremo?", "vedremo?" perché, quando il CELVA
esprime un parere in maniera argomentata, - forse qualcuno dirà:
"al di fuori di quella che è la richiesta di parere favorevole o
negativo"
-, dice, e noi condividiamo, che
l’effetto turistico, che è la sommatoria dei
parametri utili per l'individuazione del costo di costruzione, non
rispecchia la realtà dei nostri comuni e delle nostre località,
perché - e noi, ribadisco, condividiamo - in questa tabella
ereditata dal passare del tempo si fa riferimento a dati di tipo
geografico, alta, media montagna, a dei dati inerenti alla
dimensione demografica, si fa riferimento alle stanze occupate e ai
posti letto e questi due ultimi parametri sono quelli che nei fatti
danno l'indicazione della ricettività turistica delle nostre
località e dei nostri comuni.
Probabilmente considerare altri aspetti che fanno la differenza
in termini turistici, altri parametri sulle infrastrutture, che
possono essere le dimensioni delle stazioni sciistiche, la portata
oraria degli impianti, la capacità di quei comprensori, la quantità
di altre strutture museali piuttosto che di svago che ci sono nelle
varie località, avrebbe contribuito a dare una fotografia più
aderente alla realtà di quello che è l’effetto
turistico dei vari comuni, questo non è accaduto e ce ne
rammarichiamo per certi versi perché sappiamo che, avendo messo
mano a questo complesso meccanismo, sarà difficile nel medio, breve
periodo rimetterci mano per cambiarne l’impostazione
ed è per questo che diciamo che tutto sommato è un po' un'occasione
persa.
Entrando invece nel dettaglio di questa classificazione, che
emerge dall’insieme dei tanti tabulati che
accompagnano questi due atti amministrativi, non possiamo non
evidenziare alcune curiosità, se vogliamo definirle in maniera
eufemistica, le curiosità sono che le tabelle, ad esempio del costo
di costruzione, creano delle forti disparità fra quelle che sono
realtà contigue e finitime, un esempio per tutti potrebbe essere
quello di Saint-Vincent, definito "a forte effetto turistico",
rispetto alla realtà di Châtillon definita "ad effetto turistico
irrilevante".
Questo cosa vuol dire? Che, al di là del turismo irrilevante o
del forte turismo che ci può essere in queste due cittadine, queste
definizioni vanno alla fine ad incidere sugli oneri che i cittadini
residenti in quel di Saint-Vincent piuttosto che in quel di
Châtillon devono sostenere per costruirsi la loro prima casa e qui
il peso dell’effetto turistico lo riteniamo
eccessivo perché, nell'ipotesi media dei 450 metri quadri di
superficie complessiva sino a tre piani fuori terra, che è poi la
tipologia tipica dei nostri comuni, vediamo che
l’effetto irrilevante comporta oneri per 30.000
lire/metri quadri rispetto alle 58.000 lire
dell’effetto forte e riteniamo che siano
difficilmente sostenibili per quei cittadini che magari, aprendo le
rispettive finestre, si vanno a trovare sul confine dello stesso
comune, nell’esempio Châtillon e Saint-Vincent e
questo è il primo elemento che evidenziamo dicendo poi anche che
non è corretta l’affermazione
dell’Assessore che è stato cambiato soltanto il
costo di costruzione, ma che nella sostanza le parametrazioni non
cambiano i valori perché delle tre tipologie previste - ossia gli
interventi sugli edifici esistenti, gli interventi sui nuovi
edifici con non più di tre piani e gli interventi sui nuovi edifici
oltre i tre piani - tutta la prima fascia degli interventi sugli
edifici esistenti, in considerazione di una filosofia di recupero e
anche di un progressivo esaurimento delle aree di nuova
costruzione, ha un incremento seppur minimo costante su tutte e
quattro le categorie: irrilevante, bassa, media, forte
dell’effetto turistico e anche nella seconda fascia,
quella degli edifici con non più di tre piani, notiamo che
c’è un aumento nelle categorie medio e forte che
sono poi da un punto di vista numerico oltre il 50 percento dei
comuni valdostani, perciò non è corretto, Assessore, quando
esordisce dicendo che non aumentiamo l’onere del
costo di costruzione ai fini delle imposizioni comunali.
L’altra cosa che invece va detta è che le
osservazioni che il CELVA ha fatto sono rimaste lettera morta per
la totalità dei comuni, tranne uno, nel senso che dei consiglieri
qui presenti uno in particolare ha avuto l’abilità e
la capacità, in virtù di quello che è stato il suo passato di
Sindaco di Gressan, di far sospendere i lavori della commissione e
di andare a ridisegnare su dei parametri più confacenti a quei suoi
concittadini amministrati, e probabilmente oggi ancora suoi
sostenitori ed elettori, delle tariffe più vantaggiose, perché
questa è la conclusione di ciò che è accaduto per Gressan.
Altri sindaci o ex sindaci presenti in questo Consiglio
regionale non hanno avuto la stessa scaltrezza o lo stesso peso
politico a vantaggio di quei comuni che hanno nel tempo
amministrato. Cosa è successo a Gressan? È successo che Gressan da
sempre è diviso in fasce, ha una fascia a "forte effetto
turistico", la fascia della conca di Pila che ha dei parametri
particolari, e ha un’altra fascia, che è invece
classificata con un "effetto turistico minore".
La differenza di queste due fasce passa attraverso una quota
ideale tirata sulla collina di Gressan e questa quota, prima della
modifica, Consigliere Cottino, per intenderci, passava ad 800 metri
sul livello del mare, per cui chi stava sopra agli 800 metri del
livello del mare aveva degli oneri maggiori di costruzione in
considerazione di questo maggiore effetto turistico; siamo arrivati
a sospendere i lavori per abbassare di 400 metri questa quota,
allora il problema non è di aver abbassato la quota di 400 metri a
Gressan, il problema è un altro ed è che a Gressan abbiamo
estrapolato dal territorio comunale urbanizzato, ovvero quel
territorio comunale dove ci sono gli insediamenti non turistici,
"quell’effetto vuoto per pieno" che creano le tante
stanze, i residence e gli alberghi che si trovano nella zona
turistica.
Una medesima operazione, sosteniamo noi, avrebbe potuto essere
effettuata per altre realtà simili e ritorno
all’esempio precedente: la realtà di Saint-Vincent;
sappiamo cosa incide in questo meccanismo di parametrazione
l’intero complesso del Billia, sostenevamo in
commissione, e lo ribadiamo in aula, che si poteva adottare la
stessa filosofia di estrapolare dal contesto urbano residenziale di
Saint-Vincent l’area del Billia e andare a creare
una doppia parametrazione anche su quel territorio comunale;
evidentemente questo argomento non ha avuto gli sponsor che ha
avuto la proposta di Gressan.
A proposito della proposta di Gressan vorrei evidenziare
l’iniquità nel momento in cui va ad interessare un
territorio che è stato per la maggior parte ormai urbanizzato, dove
i cittadini che hanno costruito hanno sostenuto oneri di
urbanizzazione maggiori, mentre i pochi - perché li contiamo sulle
dita di una mano, collega Cottino - avranno il beneficio di avere
le opere di urbanizzazione costruite con i soldi sborsati da coloro
che hanno precedentemente costruito.
Riteniamo che questo modo di procedere, Assessore, sia un altro
di quegli elementi di valutazione non propriamente positiva che si
possono fare a questo atto. Perché se la filosofia, Consigliere
Cottino, è una filosofia che potremmo anche condividere, dovrebbe
essere una filosofia politica e non una filosofia ad uso di quello
che può essere il proprio recinto elettorale, per dirla in termini
chiari.
Questa filosofia, collega Cottino, eravamo disposti a sostenerla
in commissione purché avesse applicazione
sull’intero territorio regionale e ci dispiace che
questa proposta, che era una proposta politica seria, sia stata
lasciata cadere perché il primo che non credeva in questa proposta
era il collega Cottino.
Penso che non ci sia da dire molto altro sull'impostazione di
questo duplice atto amministrativo perché l’insieme
di questa mancanza di coraggio di fare una scelta radicale di
semplificazione, che facilitasse anche quelli che sono i compiti
onerosi dei comuni nel computare i costi di urbanizzazione e di
costruzione, e l’assenza di un criterio di equità
trasversale da applicare su tutto il territorio regionale ci porta
a dire che questo è un atto che sicuramente non va a risolvere le
tante questioni che erano aperte e che continueranno a rimanere
aperte sul territorio dell'urbanistica e dei costi ad essa
inerenti.
Presidente
Non ho altri iscritti a parlare. Dichiaro
chiuso il dibattito generale.
La parola al Consigliere Cottino per dichiarazione di voto.
Cottino (UV)
Non avevo nessuna intenzione di intervenire
perché credevo che la cosa fosse stata talmente chiarita in
commissione da non meritare un ulteriore approfondimento, purtroppo
il collega Frassy, dicendo fra l’altro delle cose
inesatte, ha voluto tirare in ballo il sottoscritto facendo
intendere una cosa che invece non è. Non sempre mi fa piacere
quando leggo che sono "isolato", ma non necessariamente deve farmi
piacere l’opposto, nel senso che non ho la pretesa
di avere tutto quel peso politico che mi ha attributo il collega
Frassy.
Credo di essere molto più semplicemente uno dei 17 componenti
del gruppo dell'Union Valdôtaine e di essere né più né meno come
tutti gli altri. Ho soltanto sollevato un problema che conoscevo
molto bene e non ho chiesto modifiche particolari; ho solo fatto
presente la situazione del Comune di Gressan, una situazione
analoga a quella che c’è per quanto riguarda gli
oneri di urbanizzazione al Comune di Aosta, solo che qui riguarda i
costi di costruzione ed è una situazione che risale alla prima
applicazione di questa legge.
Ho chiesto agli uffici una verifica e questa ha confermato la
mia sensazione. Tra l’altro, collega Frassy, la
linea di demarcazione delle due zone non si è abbassata di 400
metri, ma si è alzata di 400 metri, il che cambia parecchio nella
filosofia.
Per essere più chiaro, voglio precisare che non ho mai sostenuto
si potesse considerare l’alta collina e Pila con
parametri bassi per quanto riguarda l'aspetto turistico. Il
discorso è invece completamente diverso per quanto riguarda la
parte bassa ed è solo sotto questo aspetto che si è fatta la
modifica. Voglio anche ricordare, forse il collega Frassy era
talmente impegnato a trovare motivazioni per votare contro e gli è
sfuggito che anche un’altra proposta, quella della
collega Squarzino, nel frattempo è stata accolta.
La nuova sede dell'AIAT di Pont-Saint-Martin, come è emerso
dalla verifica degli uffici, ha comportato una velocizzazione ai
parametri. Pertanto Gressan non è stato l'unico comune interessato
da emendamenti. Quanto all’altra affermazione,
assurda, per cui coloro che hanno costruito prima avrebbero pagato
per quelli che costruiranno dopo, non sta né in cielo né in terra.
Evidentemente il Consigliere Frassy sta facendo confusione.
La realtà è che chi ha costruito prima ha pagato sulla base di
parametri e livelli esistenti prima, mentre quelli che costruiranno
dopo pagheranno sulla base di nuovi parametri e linee. Per quanto
riguarda in particolare gli oneri di urbanizzazione, questi sono di
gran lunga aumentati rispetto ai costi di costruzione per cui la
sua è un'affermazione che come già detto non sta né in cielo né in
terra.Ritengo che gli uffici abbiano fatto un buon lavoro;
l’Assessore si è poi reso disponibile a verificare
quanto è stato sollevato in commissione. Evidentemente qualcun
altro non aveva argomenti validi e precisi da indurre la
commissione e gli uffici a far fare ulteriori controlli, pertanto
pregherei il collega Frassy di tenere per sé certi giudizi che non
corrispondono alla realtà.
Presidente
Consigliere, ci è sfuggita la dichiarazione di
voto.
Cottino (UV)
Visto che ho detto che il provvedimento
andava bene, davo per scontato il voto favorevole. Se comunque si
vuole la precisazione dichiaro di votare a favore.
Presidente
La parola all’Assessore al
territorio, ambiente e opere pubbliche, Vallet.
Vallet (UV)
Avrei magari dovuto replicare prima, ma il
Consigliere Cottino mi ha battuto sul tempo. Colgo
l’occasione di questa dichiarazione di voto
evidentemente favorevole sui due provvedimenti per fare una
brevissima puntualizzazione su due questioni che ha evidenziato il
collega Frassy.
La prima questione eminentemente politica: il Consigliere Frassy
dice che avremmo dovuto avere il coraggio di incidere maggiormente
nella definizione di questi provvedimenti approfittando della
competenza primaria che in questa materia ha la Regione, magari
andando a strutturare gli oneri in un'unica voce.
Devo dire che non è questo il momento per definire in modo
diverso la questione perché la questione è stata puntualmente
definita con l’approvazione della legge n. 11,
quello avrebbe potuto essere il momento per porsi il problema se in
Valle d’Aosta utilizzare
l’impostazione della "legge Bucalossi" oppure
darsene un’altra, ma quella è stata la scelta
operata con la legge n. 11/98 e oggi ci troviamo a dare puntuale
applicazione.
Per quanto riguarda la questione sollevata dalle osservazioni
del CELVA, abbiamo già replicato anche a questo organismo
evidenziando che sono stati scelti quei misuratori per definire
l’effetto turistico che sono stati ritenuti
maggiormente idonei ad evidenziare i territori comunali
considerabili omogenei sotto il profilo dei valori immobiliari.
Sono stati presi in considerazione gli indicatori che misurano la
quantità di popolazione turistica insediabile, rapportabile quindi
alla popolazione residente e quindi il numero di stanze non
occupate e i posti letto in alberghi, pensioni e locande.
Abbiamo ritenuto invece di dover escludere le varie attrezzature
o infrastrutture, vedi impianti sportivi, ristoranti, musei o
castelli che, pur avendo rilevanza ai fini turistici, hanno un
effetto modesto nell’incidere sui valori
immobiliari, pertanto nell’incidere sulla
classificazione dei comuni ad effetto turistico tenuto conto della
finalità della classificazione medesima.
Una battuta rapidissima per quanto riguarda la "questione
Gressan": mi limito a dire che, sulla base dell'osservazione che il
collega Cottino aveva fatto in commissione, abbiamo solo
fotografato la realtà e di conseguenza modificato il
provvedimento.
