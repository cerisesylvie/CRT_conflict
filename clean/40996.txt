Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 235 del 19 dicembre 2018 - Resoconto
OGGETTO N. 235/XV - Reiezione di mozione: "Impegno della
Presidenza del Consiglio a sollecitare i Consiglieri regionali,
condannati dalla Corte dei Conti per danno erariale, a presentare
le proprie dimissioni".
Rini (Presidente) -
Punto 4 all'ordine del giorno. La
parola al consigliere Mossa per l'illustrazione.
Mossa (M5S) -
Colleghi, questa nostra mozione è stata
depositata il 26 ottobre, ovvero il giorno dopo in cui la Corte dei
Conti, sezione Valle d'Aosta, ha emesso una condanna per danno
erariale nei confronti di diciotto tra Consiglieri ed ex
Consiglieri regionali. Dieci dei diciotto condannati che dovranno
risarcire alla Regione Valle d'Aosta ben 30 milioni di euro oggi
siedono in quest'aula. Non che il danno alle casse regionali sia di
30 milioni di euro, intendiamoci, questa è la cifra che al momento
la Corte dei Conti ha chiesto di restituire ai condannati; in
realtà il danno stimato è ben più consistente: raggiunge i 140
milioni di euro, di soldi pubblici, e stiamo parlando
dell'intervallo che va dal 2012 al 2015. Ci auspichiamo che dal
2015 ad oggi non si rilevino ulteriori danni.
Oltre al fatto che ne stiamo discutendo due mesi dopo, vorrei
evidenziare che quando l'abbiamo presentata, ben sei dei dieci
colleghi condannati per danno erariale sedevano tra i banchi della
minoranza, quindi non solo la mozione, anche se non ancora
discussa, non è stata minimamente presa in considerazione, ma
addirittura i colleghi a cui era rivolta oggi fanno parte della
maggioranza e alcuni addirittura sono diventati Assessori. Ma la
cosa ancora più assurda è che uno dei condannati, che all'epoca era
Presidente del Consiglio, non solo non ha recepito minimamente il
nostro messaggio, ma oggi è diventato Presidente della Giunta. Cose
da far impallidire Forza Italia. Ancora una volta mi domando se le
nostre suggestioni vengano recepite all'esatto contrario, perché
una cosa è non approvarle o non condividerle, un'altra è fare
l'esatto contrario di ciò che si chiede. Comunque, con la speranza
che oggi questa discussione non ispiri i destinatari a ricoprire
ruoli ancora più apicali (può darsi), vorrei tentare di esporla
affinché, se non altro, se ne discuta, perciò entrerei subito nel
merito della condanna prendendo spunto da ciò che ha contestato la
Corte dei Conti. Nella fattispecie, "secondo parte attrice le
operazioni di finanziamento alla Casa da gioco Casinò Saint-Vincent
sono state realizzate in evidente violazione del divieto posto
dalla disciplina comunitaria degli aiuti di Stato nonché in
contrasto con gli inderogabili precetti previsti dalla legislazione
nazionale e da quella regionale, ignorando del tutto i fondamentali
canoni dell'economicità, efficacia ed efficienza dell'azione
amministrativa, a fronte di una crisi aziendale ritenuta
irreversibile. Quindi i ripetuti interventi di soccorso finanziario
al Casinò, poiché posti in essere in spregio di ogni regola
collocata a presidio di economicità, efficacia ed efficienza
dell'utilizzo di risorse finanziarie pubbliche, si sono risolte
nell'ingiustificata dissipazione di provviste erariali di enorme
consistenza. Un elemento rilevante per determinare l'illiceità
della condotta lo si rinviene proprio considerando che le
operazioni di salvataggio si sono realizzate in dispregio di
numerosi ed inequivoci segnali che univocamente indicavano la
pressoché certa evaporazione delle nuove risorse somministrate per
prolungare, in modo artificiale, la continuità aziendale di un
soggetto imprenditoriale che non presentava prospettive di
risanamento realmente credibili. Tale comportamento risulta
macroscopicamente distante dal dovuto oculato impiego di una
provvista finanziaria collettiva".
Adesso io non voglio entrare nel merito della sentenza emessa da
un organo terzo e
super partes
come la Corte dei Conti,
quello che dico è che da questa condanna si evince chiaramente che
la colpa non sia solo quella di aver premuto in buona fede un
pulsante, come affermato da molti di voi ? a parte che a tal
proposito vi ricordo che ci sono pulsanti che, premuti, lanciano
testate nucleari ? ma se ne deduce l'incapacità di amministrare nei
soggetti chiamati in causa e una perdita consistente di risorse
pubbliche che potevano essere impiegate in tanti altri settori,
come quello del turismo ad esempio o delle politiche del lavoro o
per ridurre le addizionali IRPEF per i cittadini più disagiati.
Voi, colleghi, che avete subito una condanna a causa di una
cattiva gestione del bene pubblico oggi state decidendo il bilancio
di questa Regione per i prossimi tre anni, e questo non è uno spot
elettorale o demagogia, questa è una seria preoccupazione. Al di là
di come andranno a finire tutti i gradi di questi processi, nei
quali avrete tutto il diritto di dimostrare la vostra innocenza, vi
chiediamo di fermarvi un attimo a pensare all'opinione e alle paure
che si possono essere annidate nei nostri corregionali a seguito di
questa condanna: non potete lasciare che i nostri cittadini vivano
con il patema che chi li sta amministrando, visti i precedenti,
possa ulteriormente danneggiare le casse regionali (il bene
pubblico). Voi lascereste amministrare i vostri beni a chi ha
subito una condanna, a qualsiasi livello essa sia, proprio per
l'incapacità di amministrare? Anche se un giorno venisse dimostrata
la sua innocenza, continuereste, nel dubbio, a lasciargli nelle
mani i vostri beni e le vostre ricchezze? Io non lo farei e dubito
che lo fareste anche voi. Fosse stato un danno di poche migliaia di
euro, sempre contestabile ovviamente, avrebbe però avuto un impatto
diverso. Sbagliare è umano, ne siamo coscienti, ma qui parliamo di
milioni di euro e non di poche migliaia, non può essere considerato
un errore o una frivolezza. Siete stati eletti da cittadini e ai
cittadini, visto che il vostro
status
oggi è un pochino
cambiato, spetta decidere se vi vogliono ancora amministratori o
meno dei loro soldi. Se la gente ha perso fiducia nelle
istituzioni, uno dei motivi è proprio questo: la mancanza di
fiducia.
Vorrei ricordarvi che il partito che ha realmente vinto le
scorse elezioni è quello degli astensionisti, che ha raggiunto
quasi il 35 percento degli aventi diritto al voto. Comunque siete
sempre in tempo, potete ancora prendere questa decisione. Se
abbracciate questa scelta non è un dramma, si potrebbe aprire uno
scenario davvero importante. Potreste scegliere se dimettervi e
lasciare il vostro posto ai primi esclusi delle vostre liste alle
elezioni regionali, quindi non perderete la rappresentanza delle
vostre forze politiche in Consiglio, oppure ? con l'appoggio nostro
e della Lega, che ha già espresso nelle scorse assemblee di voler
andare anch'essa in questa direzione ? ci sarebbe la possibilità di
dimettersi tutti e tornare al voto. Nella seconda ipotesi potreste
beneficiarne due volte. La prima, come ho già detto, è quella di
lasciar decidere i cittadini se, dopo la vostra condanna, vogliano
o meno che continuiate a essere i loro rappresentanti; la seconda è
quella di mettere la parola fine a questo frazionamento politico
dove, tra un ribaltone e l'altro, non si va da nessuna parte.
C'è ancora la possibilità di dare un governo stabile a questa
Regione, un governo che esprima davvero la volontà dei cittadini e
non l'esigenza dei politici. Dove è finita la democrazia? Citate
sempre la democrazia rappresentativa, ma, se non rappresentate
davvero il volere dei cittadini, di democrazia non si può
parlare.
Per quanto esposto, impegniamo la Presidenza del Consiglio, in
quanto organo rappresentante di tutti noi e, per sua natura, al di
sopra delle parti ? questo in teoria, ma non in pratica (l'abbiamo
potuto vivere oggi con la questione pianisti) ? affinché solleciti
i Consiglieri condannati a presentare le proprie dimissioni nel
rispetto delle istituzioni, della dignità di questo Consiglio e dei
cittadini tutti.
Presidente -
Collega Mossa, le risponderò io perché
l'invito è rivolto alla Presidenza del Consiglio e inizio con una
puntualizzazione proprio per il rispetto che dobbiamo tutti a
quest'aula, riagganciandoci anche alla discussione di prima: i
pianisti sono coloro che votano per colleghi che non sono presenti
in aula. Io ci tengo a sottolinearlo, per l'onore che dobbiamo
all'aula, che mai è successo niente del genere in quest'aula,
quindi la invito a utilizzare le parole corrette quando si vogliono
rappresentare dei fatti accaduti in quest'aula. Il collega stava
arrivando, ha espresso il voto e un collega ha votato per lui con
il Consigliere in aula. Un voto palese. In quest'aula mai si sono
verificati casi di pianisti.
Detto questo, entro nel merito della sua mozione. Ovviamente la
discutiamo a un paio di Consigli dalla presentazione, come lei ha
ricordato. Ha esordito dicendo che non entra nel merito, ma in
realtà poi ha letto gran parte della sentenza, quindi in realtà nel
merito ci siamo entrati, anche qui faccio prima una
puntualizzazione di tipo tecnico. Ha parlato di condanna per aiuti
di Stato, in realtà gli aiuti di Stato erano contestati nella
delibera nel 2012, delibera per cui siamo stati tutti assolti.
Tutti coloro che erano coinvolti in questa vicenda sono stati
assolti. La pronuncia del 25 ottobre 2018 della Sezione
giurisdizionale della Corte dei Conti della Valle d'Aosta non
determina conseguenze giuridiche sullo status di Consigliere
regionale per gli amministratori in carica, nei cui confronti è
stata emessa sentenza di condanna. Infatti, a differenza di quanto
previsto dalla cosiddetta legge Severino in riferimento ai soli
procedimenti di natura invece penale, ai sensi della legge
regionale 7 agosto 2007, n. 20, recante "Disciplina delle cause di
ineleggibilità o incompatibilità con la carica di Consigliere
regionale", una sentenza di condanna pronunciata dal giudice
contabile di primo grado nei confronti di un Consigliere regionale
non ne comporta in alcun caso la decadenza dalla carica elettiva.
Nel caso di specie mi preme sottolineare come gli amministratori
che sono stati coinvolti nel procedimento, tra cui la sottoscritta,
lo sono stati per delle responsabilità connesse alla votazione di
una delibera del Consiglio regionale della Valle d'Aosta, votata
perché fornita di tutti i necessari pareri tecnico-giuridici
favorevoli e di tutti i visti di legittimità e di regolarità
contabile. Un voto che è stato fatto nell'esclusivo interesse della
Regione e della sua società partecipata Casino de la Vallée.
Detto questo, lasciatemi soltanto sottolineare come in tale
contesto le responsabilità politico-amministrative siano sempre
inevitabilmente connesse a delle decisioni e soltanto chi assume
l'onere di decidere si assume queste responsabilità. Responsabilità
che sono invece estranee a tutti coloro che spesso decidono di non
decidere, preferendo forse il più comodo atteggiamento di restare a
guardare. Il fatto è che nessuno di noi è stato eletto per lasciare
l'onere delle decisioni all'altro, anche perché, se tutti agissimo
in questo modo, consegneremmo la Valle d'Aosta alla paralisi
politico-amministrativa più assoluta, a discapito proprio di quella
comunità valdostana che invece ci ha scelti democraticamente per
essere degnamente rappresentata in quest'aula.
Per quanto concerne la trattazione nel merito di questa mozione,
infine, mi corre l'obbligo di evidenziare come la Presidenza del
Consiglio altro non fa che attenersi scrupolosamente a quanto
disposto a livello normativo, come è giusto e legittimo che sia in
uno Stato di diritto.
Io, collega, concludo chiedendole di ritirare questa mozione che
è evidentemente una forte provocazione, anche perché dietro a
questa vicenda ?, e non è questo sicuramente il luogo per dare le
giustificazioni di chi ha agito in settori talvolta nemmeno di
piena competenza, ma a fronte di pareri tecnici e di visti di
legittimità ?  bisogna ricordarsi sempre che ci sono delle
persone, ci sono delle famiglie, ci sono dei colleghi che hanno
tutto il diritto, ma aggiungo anche il dovere, di poter difendere
le loro azioni nella sede opportuna e quella sede non è sicuramente
quest'aula.
La parola al consigliere Mossa.
Mossa (M5S) -
Vorrei chiederle una cosa. Lei ha detto che
la situazione dei pianisti si realizza in un momento in cui il
collega era in aula, stava arrivando...
(
interruzione da parte della Presidente Emily Rini
)
Ha ammesso che comunque qualche collega ha votato per qualcun
altro.
Presidente -
Mi scusi, non mi piace intervenire mentre un
collega parla: nessuno ha mai votato per altri, il collega
Assessore si stava recando al posto, ha dato indicazione di voto in
una votazione palese pubblica al suo collega. Quindi non facciamo
casi dove non ci sono. Fenomeni di pianisti in quest'aula non sono
mai accaduti, né ora né in passato.
Mossa (M5S) -
Quello che mi chiedo, in realtà, è come
faceva il collega che ha votato al posto dell'altro a sapere come
si sarebbe espresso il collega per votare. Glielo ha detto
gesticolando? A mio avviso, se uno vota al posto di un altro...
Presidente -
Restiamo all'ordine del giorno, stiamo
parlando della mozione e la invito a stare sul tema, collega
Mossa.
Mossa (M5S) -
È lei che ha cambiato argomento, scusi! Io
sto rispondendo a quello che ha detto lei, sono nel tema. Quindi,
ripeto, se il collega sapeva già cosa avrebbe votato il collega
prima che arrivasse, cosa ci alziamo a fare a proporre i nostri
lavori, a discutere i punti all'ordine del giorno se già sanno cosa
votare? Evitiamolo. Perdiamo meno tempo e facciamo perdere meno
tempo a chi segue il Consiglio.
Parte due. Assolutamente non ritiro la mozione e spero, lo
spero, che prima o poi le vostre coscienze vengano risvegliate.
Presidente -
La parola al consigliere Bertin.
Bertin (IC) -
Soltanto un brevissimo intervento. Non
crediamo che un'aula del Consiglio debba trasformarsi in un
tribunale, nel senso che qui non si emettono sentenze ma si votano
leggi e appelli alla coscienza dei singoli non devono essere fatti
in questo contesto. Non è certamente qui che si devono affrontare
in questo modo questi argomenti. Annunciamo voto di astensione.
Presidente -
La parola al consigliere Ferrero.
Ferrero (MOUV') -
. Io ritengo che non fosse nelle
intenzioni del collega Mossa fare un processo a nessuno e penso che
l'intenzione sia, avendo iniziato non più di sei anni fa l'attività
politica, quella di manifestare una sensibilità diversa rispetto a
certe questioni. Una sensibilità legata non ai processi, ma una
sensibilità etica. Poi uno la può chiamare provocazione, non
provocazione. E questa sensibilità è diversa nelle varie forze
politiche, questo è un dato di fatto.
Però io, dato che poi penso che a tutti interessi la
concretezza, invito il collega Mossa, adesso in occasione della
revisione della legge elettorale, in quella sede questa sensibilità
comune dal punto di vista etico si manifesti attraverso
l'introduzione di cause d'incompatibilità o ineleggibilità che
siano definite in maniera chiara, in maniera che alle prossime
elezioni non ci siano più problemi del genere. Avrà la maggioranza
dell'aula, non ce l'avrà? Lo vedremo. Ma penso che lo strumento
legislativo sia quello che taglierebbe la testa al toro a una
questione in cui da ormai vent'anni il ruolo politico è stato
delegato esclusivamente alla magistratura valdostana.
Presidente -
La parola al consigliere Sammaritani.
Sammaritani (LEGA VDA) -
Mi sembra doveroso intervenire,
almeno per quanto mi riguarda, anche in via strettamente personale
direi, ma spero che il pensiero sia condiviso anche da altri della
mia compagine, perché da avvocato da oltre trent'anni e da persona
convintamente garantista, deontologicamente garantista direi, non
posso accettare questo tipo di giustizia sommaria. La legge è
legge, se la legge dice che ci sono delle incompatibilità quelle
vanno rispettate, ma se la legge non lo dice, non possiamo
demandare alla giustizia di condizionare elezioni, condizionare
organi rappresentativi, perché non è quello il ruolo della
magistratura. Quindi noi non possiamo, secondo me, anche dal punto
di vista etico, ma proprio perché è una questione etica, accettare
questo tipo di condizionamento, quindi io annuncio che
personalmente voterò contro questo tipo di mozione.
Presidente -
La parola alla consigliera Spelgatti.
Spelgatti (LEGA VDA) -
La mia posizione è la stessa del
collega Sammaritani. Il tutto deriva dalla nostra formazione
professionale, per cui deontologicamente non ci sentiamo di
sostenere la posizione dei colleghi Cinquestelle. Il principio
della garanzia del diritto e del processo è qualcosa per noi di
sacrosanto. Per il resto noi lasciamo libertà di voto ai colleghi
della Lega, che potranno decidere in coscienza quello che ritengono
più corretto fare.
Presidente -
La parola al consigliere Vesan.
Vesan (M5S) -
. Il collega Mossa non ha riletto il testo
della sua mozione, ma il primo punto era il richiamo all'articolo
54, comma 2, della Costituzione. Non è citato, ahimè, nel testo
della mozione, ma confido che, poiché tutti noi trentacinque ne
abbiamo giurato il rispetto in quest'aula, sia conosciuto a tutti.
Il comma 1 dell'articolo 54 prevede che gli Italiani sono tenuti al
rispetto della legge. Questo è fondamentale, siamo tutti
serenamente consci e consapevoli di questo e su questo noi abbiamo
giurato, quindi noi faremo di tutto perché non solo noi, ma tutti i
cittadini che rappresentiamo siano chiamati al rispetto della
legge. Quello che abbiamo citato, invece, in questa mozione,
illustrata dal collega Mossa, è il comma 2 dell'articolo 54 che,
essendo un secondo comma di questo stesso articolo, fa riferimento
a quanto citato in precedenza. Adesso non voglio fare lezioni di
diritto; come è stato ribadito da tutti, questa non è un'aula di
tribunale e quindi mi piacerebbe che anche i colleghi della Lega si
esprimessero come politici e non come avvocati. Comunque la
Costituzione che noi tutti abbiamo giurato di rispettare, così
recita successivamente al rispetto della legge per tutti i
cittadini: "I cittadini cui sono affidate funzioni pubbliche hanno
il dovere di adempierle con disciplina e onore prestando giuramento
nei casi stabiliti dalla legge". La questione della disciplina e
l'onore, essendo evidenziata nel comma successivo, presuppone che
il rispetto dell'etica faccia parte dei doveri di chi rappresenta i
cittadini valdostani in quest'aula, perché noi siamo cittadini a
cui sono affidate funzioni pubbliche. Non siamo il cittadino della
strada che difende il suo onore rispetto ad altre cose, noi lo
difendiamo anche rispetto a quello che esce dalle sentenze dei
tribunali che giudicano il nostro lavoro all'interno della funzione
pubblica.
La Corte dei Conti della Valle d'Aosta ha sentenziato ? sia pure
non con sentenza passata in giudicato, non con sentenza definitiva
? che il lavoro fatto dagli amministratori che sono stati
condannati non è stato a vantaggio e a tutela dell'interesse dei
cittadini valdostani, e questa sentenza è stata successiva alla
vostra elezione.
Quello che abbiamo chiesto è semplicemente di consentire ai
cittadini valdostani, a fronte di una dimostrazione da parte di un
ente giudicante terzo, di poter esprimere il loro parere nei
confronti dell'operato da parte di questi Consiglieri o anche da
parte di tutto il Consiglio, visto il preponderante numero di
Consiglieri che ha subito questo tipo di condanna. Nessuno ha
chiesto al Presidente di far rispettare la legge. Noi abbiamo
chiesto al Presidente del Consiglio, quale figura
super
partes
, di tutelare il rispetto della Costituzione in tal
senso, invitando i Consiglieri che si trovano in questa situazione
a presentare le proprie dimissioni. Non ci aspettavamo
assolutamente da parte di una Presidenza del Consiglio, che
dovrebbe rappresentare non solo tutti i Consiglieri, ma tutti i
Valdostani, che la sua risposta coincidesse con la sua difesa
personale relativamente a questo problema, quando in realtà noi
sulla questione personale non abbiamo detto assolutamente nulla:
noi abbiamo parlato esclusivamente di rappresentanza istituzionale,
ed è quello che abbiamo chiesto.
Presidente -
Io non ho parlato di nessuna circostanza
personale, ho solo detto che dietro alle questioni ci sono le
persone, non la mia persona. Per correttezza d'informazione ho
detto che anche io sono una delle persone coinvolte in questa
situazione, non ho citato e non ho fatto alcun riferimento
personale.
La parola al consigliere Aggravi.
Aggravi (LEGA VDA) -
Avendo lasciato libertà di voto in
seno al gruppo della Lega penso che sia opportuno motivare il mio
voto. Io credo fermamente nello Stato di diritto che definisce dei
confini e questi confini, se non sono rispettati, danno delle
conseguenze; il confine, se ci fosse stato in questo caso, avrebbe
determinato la sospensione o comunque da parte dei colleghi
l'uscita da quest'aula. Ciò non è avvenuto. Quindi credo nello
Stato di diritto e la sfera del diritto mi dice che oggi questi
colleghi a pieno titolo possono stare in quest'aula. Altra cosa è
la sfera personale. Ognuno in cuor suo può fare le sue scelte,
determinare le sue azioni e ne risponderà a sé medesimo e a tutti
gli altri, ma è una sua sfera personale che, al di là di tutto,
sino al termine dell'iter giudiziario deve essere rispettata.
Io vengo da un mondo che si dà codici etici, deontologici, di
tutto e di più, e quindi sposo pienamente, legato anche a quanto ho
appena detto sullo Stato di diritto, a quello che ha detto il
collega Ferrero: io vi invito, al di là di presentare una mozione,
ad agire nelle deputate sedi, negli organi amministrativi per
presentare emendamenti o potenziare il diritto, e quindi la legge,
per determinare un nuovo livello di confine. Ma oggi il confine è
quello determinato dalla legge e il mio voto sarà contrario alla
mozione.
Presidente -
La parola alla consigliera Pulz.
Pulz (IC) -
. Vorrei precisare che in merito alla sentenza
ho rilasciato a suo tempo delle dichiarazioni a caldo ai giornali,
dichiarazioni che hanno offeso più di una persona in quest'aula e
allora approfitto dell'occasione per sottolineare che in quelle
dichiarazioni ho specificato che cosa farei io, nel caso in cui la
Corte dei Conti mi contestasse un danno rispetto alla gestione del
denaro pubblico, come è stato decidere per nuovi finanziamenti al
Casinò in costante perdita. Io mi dimetterei senz'altro, perché
sono un'inguaribile idealista e dopo aver risarcito il danno alla
comunità, in nome del rispetto dei cittadini e della fiducia
riposta in me dagli elettori.
Il mio maestro in materia è il filosofo Francis Bacon che dopo
il carcere per la pesante accusa, nel suo caso però parliamo di
peculato, si ritirò a vita privata e a questa scelta fortunata si
devono i saggi filosofici, che poi lo hanno reso famoso.
Ribadisco che questo sarebbe il mio atteggiamento, ma si tratta
di scelte di etica personale non esportabili, perché ognuno deve
poter fare liberamente e responsabilmente le sue. Quindi il mio
voto sarà di astensione.
Presidente -
Non ci sono altre richieste d'intervento,
metto in votazione la mozione illustrata dal consigliere Mossa. La
votazione è aperta. La votazione è chiusa.
Esito della votazione:
Presenti: 35
Votanti: 29
Favorevoli: 4
Contrari: 25
Astenuti: 6 (Bertin, Cognetta, Ferrero, Lucianaz, Minelli,
Pulz)
Il Consiglio non approva.
