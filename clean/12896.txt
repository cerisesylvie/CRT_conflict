Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3852 del 22 ottobre 1992 - Resoconto
OGGETTO N. 3852/IX Attuazione della legge regionale
istitutiva del Difensore Civico.
(Interpellanza)
Presidente
Do lettura dell'interpellanza presentata dal
Consigliere Riccarand ed iscritta al punto 28 dell'ordine del
giorno.
Interpellanza Ricordato che lo scorso 23 gennaio 1992, con
voto unanime, il Consiglio regionale ha approvato la legge
istitutiva del "Difensore Civico";
rilevato che il problema più urgente da risolvere per consentire
l'entrata in funzione del Difensore Civico era il reperimento dei
locali in cui collocare tale Ufficio;
ricordato che la nuova maggioranza nel suo documento
programmatico aveva assunto l'impegno di costituire l'Ufficio del
Difensore Civico entro il settembre 1992;
il sottoscritto Consigliere regionale del Gruppo Verde
Alternativo
interpella
la Giunta regionale per sapere:
1) se è stato individuato il luogo in cui collocare l'ufficio
del Difensore Civico;
2) che cosa si intende fare per rendere operativa in tempi brevi
la legge 2 marzo 1992, n. 5.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Lo scorso 23 gennaio il Consiglio
regionale ha approvato la legge istitutiva del difensore civico. Il
problema più urgente affinché questo utile strumento possa passare
dalla predisposizione legislativa alla concreta attuazione è
rappresentato dalla individuazione dei locali e delle strutture in
cui far funzionare l'ufficio del difensore civico.
Nel documento programmatico di questa maggioranza c'era
l'impegno ad operare in modo che entro il settembre del 1992 si
potesse mettere in funzione la figura del difensore civico. Poiché
tale scadenza è stata superata, vorrei sapere che cosa è stato
fatto, che decisioni sono state assunte ed eventualmente che cosa
si intende fare per rendere operativa la legge 2 marzo 1992, n. 5,
ed in particolare che decisioni sono state assunte per la
localizzazione dell'ufficio del difensore civico.
Presidente
Ha chiesto la parola l'Assessore alle
finanze, Lavoyer; ne ha facoltà.
Lavoyer (ADP)
La risposta sarà telegrafica. Il
Servizio demanio e patrimonio dell'Assessorato del bilancio e delle
finanze sta esaminando la possibilità di assegnare alla Presidenza
del Consiglio regionale i locali necessari per la sede dell'ufficio
del difensore civico.
La scelta sarà fatta tenendo conto delle varie esigenze
dell'Amministrazione regionale, compatibilmente con i locali
disponibili o che si renderanno liberi a seguito dei trasferimenti
già avvenuti dell'Assessorato alla sanità e di quello prossimo
dell'Assessorato all'industria.
Ad avvenuta assegnazione dei locali, da parte del Presidente del
Consiglio e della Giunta saranno avviate le procedure per
l'elezione del difensore civico e per la costituzione dei relativi
uffici.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Esprimo la più netta insoddisfazione
nei confronti della risposta della Giunta, che nel suo documento
programmatico aveva inserito il preciso impegno programmatico
d'istituire questo servizio entro il mese di settembre del
1992.
Non solo tale servizio non è stato istituito, cosa che potrei
anche capire, ma non è stata neanche individuata la sede in cui
collocarlo, cosa molto più grave, perché indica che i tempi si
allungheranno enormemente.
Questo ufficio non deve essere necessariamente collocato
all'interno di questo palazzo, anzi forse è meglio che funzioni in
una struttura esterna, anche perché non ha molte esigenze, visto
che bastano un paio di locali dove questa persona e la segretaria
possano insediarsi e tenere la documentazione.
Non vedo quindi quale difficoltà ci possa essere, invece passano
i mesi, anzi da quando c'è la legge è passato quasi un anno, ma
nonostante l'impegno programmatico sembra che le cose non stiano
andando nel verso giusto.
Esprimo, quindi, l'insoddisfazione del nostro Gruppo e chiedo
che la Giunta individui al più presto i locali in cui collocare
tale ufficio. Torno a ripetere che, per il tipo di servizio che
tale ufficio deve offrire, sarebbe meglio che fosse localizzato al
di fuori del palazzo e che venisse realizzato al più presto.
Ovviamente mi riservo di tornare prossimamente su questo
argomento, per sollecitare continuamente la Giunta a mettere in
modo il meccanismo procedurale e consenta l'applicazione della
legge.
