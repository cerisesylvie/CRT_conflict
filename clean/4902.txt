Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 623 del 24 novembre 1982 - Resoconto
OGGETTO N. 623/VII - PROBLEMI CONCERNENTI LA SITUAZIONE
VIARIA ALLE PORTE DELLA CITTA' DI AOSTA - (Interpellanza).
PRESIDENTE:
Do lettura dell'interpellanza presentata dai
Consiglieri Nebbia e Tripodi.
INTERPELLANZA
L'esposto presentato da centinaia di lavoratori circa la
caotica e pericolosa situazione viaria alle porte di Aosta
sottolinea ancora una volta la drammaticità della viabilità
regionale.
I sottoscritti Consiglieri regionali
INTERPELLANO
l'Assessore competente per conoscere:
1) quando i lavori, appaltati dall'ANAS, saranno completamente
terminati;
2) quali provvedimenti sono stati assunti (segnaletica
orizzontale e verticale, ecc.) per garantire la sicurezza del
traffico durante lo svolgersi dei lavori;
3) quali opere tecniche (tipo sicurvia, cordoli, ecc.) sono
previsti per evitare l'attraversamento della sede stradale ove
l'attuale doppia linea continua lo vieta;
4) quali opere o segnalazioni (tipo corsie riservate, semafori
preferenziali, ecc.) sono previsti per garantire la sicurezza di
chi agli incroci impegna la svolta a sinistra;
5) se è prevista la realizzazione di piste ciclabili,
marciapiedi e spazi riservati per la fermata degli autobus
urbani;
6) se verranno installati impianti semaforici o di segnalazione
delle corsie da impegnare;
7) quando sarà realizzato dalla Regione il nuovo collegamento
con l'Autoporto a partire dalla Croix Noire.
PRESIDENTE:
La parola al Consigliere Nebbia, che illustra
l'interpellanza.
NEBBIA - (P.S.I.):
Questa interpellanza è stata generata
dalla situazione che si è creata, e che tutti hanno potuto
sperimentare, in conseguenza dei lavori di modifica della viabilità
alle porte di Aosta, lavori che ritengo avrebbero potuto essere
compiuti in tempi relativamente brevi e che invece non sono ancora
terminati; questo fatto comporta una serie di inconvenienti, ma
soprattutto favorisce il verificarsi di incidenti stradali: due
giorni dopo che è stata presentata questa interpellanza c'è stato
infatti all'Amérique un incidente con una vittima.
Le domande che sono elencate nell'interpellanza sono abbastanza
specifiche, perché riteniamo che solamente una definizione completa
di tutta la situazione viaria possa essere sicura, mentre le
soluzioni parziali o provvisorie, come l'allargamento della
carreggiata, non fanno che aumentare la pericolosità. Si potrebbe
dire, nella situazione attuale, che era molto più sicura, anche se
molto più noiosa da percorrere, la vecchia strada a due corsie,
piuttosto che l'attuale a quattro corsie. Forse era veramente
meglio prima.
Noi vorremmo perciò sentire dall'Assessore, in base alle notizie
in suo possesso, perché evidentemente non è responsabilità diretta
dell'Amministrazione regionale la costruzione di questa strada, (ma
sappiamo che la Regione e i Comuni interessati sono stati parte
diligente nei rapporti con l'ANAS), quale è la situazione e quali
prospettive ci sono. In particolar modo, vorremmo sottolineare due
fatti: la necessità di rendere impossibile l'attraversamento della
sede stradale, cosa che oggi dovrebbe essere garantita da una
doppia linea continua, e la necessità di regolamentare l'accesso
alle aree marginali a questa strada, accesso che deve essere
assicurato escludendo però ogni pericolosità per il traffico di
scorrimento.
PRESIDENTE:
Risponde l'Assessore ai Lavori Pubblici
Borbey. Ne ha facoltà.
BORBEY - (D.C.):
Preciso che ebbi già modo di dire che
l'esecuzione di questo allargamento della statale 26 dall'uscita
dell'autostrada fino
al cavalcavia, viene realizzata in base
ad un progetto vecchio di circa dieci anni; come è ovvio, a
quell'epoca, nelle zone interessate - e cioè nel Comune di Quart,
di Saint-Christophe e in parte di Aosta - la situazione del
traffico era totalmente diversa da quella attuale; c'erano pochi
capannoni per materiali edili e non certo quei grossi supermercati
che hanno aumentato il traffico e l'accesso o l'uscita dalla
statale 26.
Già quando sono iniziati i lavori, abbiamo avuto modo di dire
all'ANAS che questo progetto era superato, ma in quel momento ci
siamo trovati di fronte alla scelta di accettare l'allargamento
come era progettato o di rinviare di nuovo tutto a Roma per un
nuovo progetto; questa seconda possibilità voleva dire aspettare
altri 5 o 10 anni. Di questo, penso che il Consigliere Nebbia possa
darmi atto! Perciò abbiamo optato per la prima soluzione e con
delibera della Giunta regionale abbiamo chiesto determinate opere
all'ANAS e logicamente abbiamo continuamente sollecitato i lavori:
qualunque Consigliere regionale che abbia avuto modo di entrare in
contatto con l'Ing. Mido, col Direttore dei lavori che è un
geometra dell'ANAS, o con l'Ing. Ferrazzin, può confermare che
abbiamo sempre sollecitato queste opere.
Debbo onestamente riconoscere che questi lavori hanno comportato
difficoltà per lo spostamento di cavi assiali dell'ENEL al
cinquantamila, e per l'esecuzione di opere fognanti e di
acquedotto: in questo, forse, è da riconoscere un'impostazione
errata dell'ANAS, perché nell'appalto iniziale non erano inclusi
quelli per lo spostamento delle fognature e dell'acquedotto,
appalti fatti dopo, con inserimento di nuove imprese. Cosicché, in
quel tratto di strada hanno lavorato quattro imprese, e ognuna
intralciava l'altra! E poi, ancora, la SIP e l'ENEL dovevano
spostare i loro cavi, e poi alla fine il Comune di Aosta si è
accorto che doveva ancora fare alcuni attraversamenti: vi
ricordate, in prossimità della caserma dei pompieri, ultimamente,
c'erano le squadre del Comune di Aosta.
Io ho avuto più volte modo di scusarmi con i colleghi di Giunta,
con il Presidente in modo particolare, perché si dava la colpa
all'impresa quando invece c'erano le squadre dell'ENEL, c'erano le
squadre della SIP, c'erano le squadre del Comune di Aosta, c'era
qualche altra impresa addetta alle fognature e un'altra ancora
addetta all'acquedotto.
Però, detto questo per fare una chiacchierata e per mettere al
corrente il Consiglio regionale, devo ammettere che noi abbiamo più
volte sollecitato l'ANAS e riconosciamo che il Consigliere Nebbia
ha ragione e che l'ANAS e le altre imprese hanno operato con un
certo rallentamento; tant'è che se le imprese avessero lavorato
come nei due giorni precedenti la visita del Ministro Nicolazzi,
nel giro di tre mesi dall'inizio, i lavori sarebbero stati
ultimati: vi ricordate, hanno asfaltato anche quando pioveva!
In ogni modo, anche per dare già una risposta a parecchie
domande che ha posto l'architetto Nebbia, mi permetto di leggere
una lettera dell'Ing. Ferrazzin, il Dirigente del Compartimento
ANAS, in risposta ad una nostra richiesta e alla petizione che
avevano fatto i lavoratori. Devo premettere che io sono andato a
una riunione con questi lavoratori, e riconoscendo la pericolosità
del tratto, soprattutto in caso di nebbia o di pioggia quando la
visibilità è minore, ho consigliato loro di uscire dai loro posti
di lavoro all'autoporto, andare allo svincolo dell'autostrada e
venire in su: è un chilometro in più, ma piuttosto che rischiare la
vita all'incrocio di Ottoz, conveniva loro fare così! Ma oggi tutti
cercano la comodità, non fanno 800 metri di strada in più per non
rischiare la vita, pur trovando il tempo di scrivere petizioni! In
quella riunione io sono stato un po' duro con questa gente, ma ho
riconosciuto e riconosco che hanno anche ragione.
Dunque, l'Ing. Ferrazzin risponde: "In esito alla petizione in
data 29 ottobre 1982, trasmessa a codesta Presidenza" - e il
Presidente del Consiglio permette che io ne dia lettura, perché la
lettera è indirizzata a lui - "da un gruppo di lavoratori che
operano in località Les Iles del Comune di Pollein, si comunica che
l'Ufficio scrivente ha già provveduto a far intensificare, da parte
delle imprese esecutrici dei lavori, la posa in opera di
segnaletica verticale e orizzontale per limitare la velocità nel
tratto di strada interessato dai lavori". - In effetti era molto
scarsa sia la segnaletica orizzontale che quella verticale - "Tale
segnaletica è stata integrata e regolarizzata con apposita
ordinanza emessa dal Compartimento per la limitazione temporanea
della velocità nel tratto di strada in oggetto. La definitiva
sistemazione di tutto l'impianto di regolazione e segnalazione del
traffico prevede la realizzazione di n. 3 impianti semaforici per i
quali questo Compartimento ha già predisposto l'appalto e che
potranno essere realizzati non appena l'Amministrazione regionale
avrà completato i lavori di sistemazione degli incroci delle strade
regionali della Croix Noire e di Saint-Christophe".
Ora, per chiarire, l'incrocio della Croix Noire rimane per
adesso così com'è, e quindi la semaforizzazione sarà realizzata
senza che l'incrocio venga modificato.
Per quanto concerne l'incrocio con la strada regionale di
Saint-Christophe, abbiamo già appaltato i lavori: abbiamo aperto le
buste martedì, l'impresa che ha vinto è l'impresa Montrosset, che
mercoledì ha già iniziato i lavori: di questo ringrazio
pubblicamente l'impresa, che avrebbe potuto aspettare una ventina
di giorni per la consegna, ma che ha voluto darsi subito da fare;
speriamo per Natale di avere ultimato questo tronco, dopodichè
verrà semaforizzato l'incrocio di Saint-Christophe.
L'ANAS prevede un altro semaforo, che non è detto che sia messo
in funzione, però viene apposto perché se ci sarà necessità verrà
attivato: è quello dell'aeroporto; ma noi abbiamo chiesto un quarto
semaforo, e c'è già una delibera di Giunta in proposito, quello al
Centre Amérique: perché? E' prevista una strada di servizio - è una
strada comunale, quindi ci penserà il Comune di Quart - che
dall'incrocio dell'aeroporto segue la rete di recinzione
dell'aeroporto stesso e serve la parte Sud del Centre Amérique
sempre lungo la recinzione, per poi uscire in fondo con un altro
incrocio: è qui che abbiamo richiesto un semaforo, che se ci sarà
necessità si metterà in funzione nei momenti di maggior traffico,
altrimenti si lascerà lampeggiare per segnalazione. So che l'ANAS
ha accettato la nostra richiesta di un quarto semaforo.
Per tornare alle domande poste nell'interpellanza, concordo con
il Consigliere Nebbia quando dice che era meglio la strada a due
corsie che non questa; sono d'accordo che con una strada così è
maggiore il rischio di incidenti, anche mortali, ma certamente se
si andasse alla stessa velocità che si teneva sulla strada a due
corsie, gli incidenti non avverrebbero: con la strada a quattro
corsie si va a 120 all'ora in quel tratto! Noi perciò invitiamo
tutti gli utenti della strada ad andare piano, a non attraversare
le righe continue, ma avvicinarsi agli incroci per attraversare.
Dobbiamo avere pazienza ancora due mesi, il tempo necessario per
avere i semafori in opera. Certamente, è parere della Giunta, e lo
abbiamo espresso all'ANAS, che anche con i semafori quella strada
sarà sempre molto veloce e quindi non è detto che un domani non
sarà la stessa Amministrazione regionale a chiedere di apporre un
guard-rail per la divisione dei due sensi di marcia; ma noi
riteniamo che la semaforizzazione rallenterà il traffico, e non
vorremmo fare un passo del genere perché voi sapete che mettere il
guard-rail vuol dire penalizzare di molto tutta la parte
commerciale. E' nostra intenzione aspettare che i semafori siano
apposti ed entrino in funzione: poi vedremo il da farsi.
Penso di aver risposto in linea generale alle domande; per
piccoli dettagli sarò più chiaro in separata sede con l'Architetto
Nebbia.
PRESIDENTE:
Il Consigliere Nebbia intende replicare? Ne
ha facoltà.
NEBBIA - (P.S.I.):
Avevo già premesso che le
responsabilità principali di questa situazione sono dell'ANAS, per
carenza di previsione e di progettazione. Però vorrei sollecitare
la Giunta a fare di più perché la pericolosità sia diminuita e
l'agibilità sia migliorata. Io ritengo indispensabile già da oggi
la posa del sicurvia centrale, perché credo che l'esperienza di
tutti i giorni permetta di verificare che l'attraversamento per
imboccare a sinistra i vari accessi sia un fatto non dico
quotidiano, ma di ogni minuto, e questo avviene sulla corsia di
sinistra che è quella più veloce! E' come se su una qualsiasi
autostrada l'automobilista si fermasse sulla corsia di sorpasso per
svoltare a sinistra e invertire il senso di marcia: i tamponamenti
sono garantiti! Perciò bisogna porre il sicurvia centrale in modo
da permettere l'inversione di marcia soltanto agli incroci.
L'altro punto da sottolineare, quello per migliorare
l'agibilità, è un problema non tanto dell'ANAS quanto
dell'Amministrazione regionale e delle Amministrazioni comunali: mi
riferisco alla realizzazione di piste ciclabili, di marciapiedi e
di spazi per le fermate degli autobus. Questa zona è diventata una
zona urbana, e si sta caricando dei problemi relativi: è una zona
pedonalmente inaccessibile, non c'è possibilità di attraversare la
strada se non rischiando l'investimento ogni momento; d'altra
parte, sia il pedone che il ciclista, tanto più essendo una zona
pianeggiante e sede di un gran numero di posti di lavoro, hanno
necessità di circolarvi, e quindi deve essere resa accessibile da
Aosta e al suo interno.
L'altro problema è quello dell'autobus, che deve avere piazzuole
di sosta per potersi fermare, altrimenti ingombra una delle due
corsie e quindi rallenta il traffico.
La mia sollecitazione è questa. Vorrei solo chiarire che quando
mi riferivo alla strada a due corsie non dicevo che quella fosse la
soluzione ottimale, dicevo semplicemente che era più sicura di
quella attuale: evidentemente paghiamo la maggiore velocità con
maggiori incidenti; quindi ci sarà probabilmente da rivedere tutta
la progettazione, per creare alla maniera dei corsi di Torino che
hanno le due corsie e i due controviali, possibilità di svincolo in
punti prefissati e di accesso invece continuo alle diverse utenze
laterali. Occorre quindi riconsiderare tutta la situazione, perché
effettivamente quella strada oggi è molto pericolosa e sarà pagata
ancora in futuro con numerose vittime.
PRESIDENTE:
Passiamo alla trattazione dell'oggetto
iscritto al n. 12 dell'ordine del giorno.
