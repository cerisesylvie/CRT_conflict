Classificazione
TRASPORTI E VIABILITÀ
Viabilità



Oggetto del Consiglio n. 1295 del 23 febbraio 2022 - Resoconto
OGGETTO N. 1295/XVI - Interrogazione: "Interventi per la
riapertura al traffico del tratto di strada regionale che collega
il comune di Saint-Nicolas con l'abitato di Vetan".
Marguerettaz (Président) -
Point n° 14 à l'ordre du jour.
La parola all'assessore Marzi.
Marzi (SA) -
Nel novembre del 2020 abbiamo affidato
la progettazione dell'intervento e a giugno del 2021 abbiamo
approvato il progetto dei lavori per un importo complessivo stimato
in euro 350 mila.
La progettazione prevede il consolidamento del corpo stradale
attraverso una struttura di sostegno posta a valle della strada che
conduce a Vetan costituita da micropali in acciaio con sovrastante
cordolo in cemento armato. I lavori comprenderanno inoltre il
rifacimento della pavimentazione della strada, l'ottimizzazione
della raccolta e dello smaltimento delle acque. A seguito
dell'intervento sarà quindi possibile ripristinare il doppio senso
di marcia che comunque oggi continua a garantire, ad esempio, il
passaggio degli autobus di linea. I lavori saranno avviati
presumibilmente nel corso del primo semestre del 2022, credo già
nella primavera, e si concluderanno entro il 2022 stesso, mi auguro
con la fine dell'estate-inizio dell'autunno.
Lo studio condotto dalla struttura Attività geologiche
dell'Assessorato ha accertato che la causa del cedimento, questo è
corretto dirlo, della parte marginale del viabile non è da
imputarsi però a un fenomeno franoso ma è da ricondursi a un
cedimento degli strati più superficiali del pendio a valle della
carreggiata.
Président -
La parole au collègue Lavy pour la
réplique.
Lavy (LEGA VDA) -
Assessore, le devo dire che mi era
piaciuto di più nel mese di novembre del 2020, non so se lo
ricorda, perché avevo già portato l'interrogazione e mi dispiace
dirle che però su quella strada gli autobus di linea non passano,
quella non è una strada in cui passano gli autobus di linea e non è
garantito il senso doppio di marcia. Questo glielo assicuro, un
giorno, se vuole, andiamo a vedere, lì due macchine vicine non
passano, ci sono i
jersey
che delimitano una parte della
carreggiata che è franata per cui il senso di marcia è unico.
Io mi ricordo che sempre in quell'interrogazione lì lei era
stato molto chiaro, se vuole le riporto il passaggio: "nell'ottobre
del corrente anno la struttura Viabilità e opere stradali ha
affidato la progettazione dell'intervento. Entro il primo semestre
2021, si procederà con l'approvazione del progetto esecutivo e
l'avvio della procedura di gara. L'inizio dei lavori è previsto
nell'autunno del medesimo anno", quindi autunno 2021.
Ora sono andato su l'altro giorno e i lavori non sono ancora
partiti, per carità, ci sarà stato un ritardo, è giusto che lei
adesso abbia dato dei nuovi termini che, entro la fine del 2022,
dovrebbe essere bene o male tutto a posto, io me lo auguro
veramente perché se si scavallasse nel 2023, significherebbe che
sono dieci anni che la strada è in queste condizioni e dieci anni
non è un bellissimo anniversario. Poi mi auguro per lei che a fine
2022 o nel 2023 possa andare su quella strada e finalmente tagliare
il nastro, cosa che significherebbe che la strada è di nuovo a
posto, sempre che sia ancora lei l'Assessore.
