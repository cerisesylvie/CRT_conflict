Classificazione
AMMINISTRAZIONE REGIONALE
CONTROLLI AMMINISTRATIVI



Oggetto del Consiglio n. 2781 del 28 settembre 2023 - Resoconto
OGGETTO N. 2781/XVI - Interpellanza: "Valutazioni sulle nuove
disposizioni organizzative per il funzionamento delle centrali di
committenza regionali per la gestione degli appalti di lavori e
servizi".
Bertin (Presidente) -
Punto n. 39.
Illustra
l'interpellanza il consigliere Marquis.
Marquis (FI) -
A seguito dell'entrata in vigore del
decreto legislativo 36/2023 - e mi scuso perché ho sbagliato e ho
scritto "2003" ma è un errore di battitura sull'iniziativa -, che
sostanzialmente va a innovare il Codice degli appalti, è stata
presa una deliberazione di Giunta regionale, la 752 del luglio
2023, che reca disposizioni organizzative per il funzionamento
delle centrali di committenza regionali (SUA) per l'affidamento dei
servizi di architettura e ingegneria e dei lavori... e invece della
CUC gestita dall'INVA. Con questa delibera si va a disciplinare un
regime transitorio nell'attesa di rivedere in modo organico la
materia per dare una risposta alla luce delle nuove innovazioni che
vanno nell'indirizzo di centralizzazione delle procedure di
appalto.
Credo che questa sia un'iniziativa importante che è stata presa
da questo Governo nazionale perché vuole dare una soluzione al
problema degli appalti, che è noto, anche in base alla letteratura,
che è uno dei problemi, la gestione della contrattualistica delle
gare di appalto, che determina poi anche delle sospensioni dei
lavori, dei contenziosi, tutta una serie di questioni che vanno ad
allungare i tempi di realizzazione dei lavori e si bloccano i
cantieri. Questo perché la legislazione è complessa, richiede delle
competenze tecniche e giuridiche sempre maggiori per gestire queste
pratiche di tipo amministrativo, quindi questo è giusto che vada a
essere organizzato con un nuovo modello più centralizzato. La
Regione era già andata in questa direzione con la legge regionale
del 2014, che aveva indicato agli Enti locali di rivolgersi alla
SUA per gli affidamenti dei lavori e dei servizi di architettura e
ingegneria e all'INVA invece per le gare di acquisizione delle
forniture proprio per andare in questa direzione. Invero in tutto
questo periodo ci sono state anche delle situazioni che non sono
state allineate a quelle che erano le previsioni della legge
regionale e quindi non sempre i Comuni si sono rivolti alla SUA per
organizzare la gestione degli appalti. Riteniamo che lo Stato dia
una sollecitazione alla nostra autonomia di organizzarsi meglio
perché la centralizzazione anche in Valle d'Aosta può portare delle
grosse economie di scala e soprattutto affrontare in modo più
sinergico ed efficiente la gestione degli appalti.
La legge regionale dice anche che invece le società partecipate
possono rivolgersi alla SUA. Secondo noi - e questo è un invito che
facciamo al Governo, tenuto conto che le partecipate e le
controllate dirette e indirette sono delle società che gravitano
nel sistema pubblico, meriterebbe il fare un ragionamento
complessivo per allestire una centrale unica di gestione degli
appalti che sia adeguatamente formata e anche adeguatamente
organizzata in termini numerici di consistenza di personale, perché
ci rendiamo conto del lavoro che c'è da fare, però andare in questa
direzione darebbe, secondo noi, una maggiore soluzione ai problemi
e un'efficienza gestionale superiore e favorirebbe anche la
realizzazione delle opere nei giusti tempi, perché ridurrebbe i
contenziosi che sono sempre molto significativi.
A questo riguardo si fanno due domande e si chiede nel periodo
2018-2022 quante sono le spese che sono state fatte dai Comuni che
non si sono rivolti alla SUA per gestire, in forma propria e
attraverso delle consulenze, l'organizzazione dei lavori e degli
appalti e se si ritiene che la nuova disciplina che è stata
prevista dal Governo nazionale "porti a razionalizzare e
ottimizzare la gestione degli appalti di lavori e servizi", se
questa è una buona cosa o se ritenete che possa essere una
criticità.
Presidente -
Risponde l'assessore Sapinet.
Sapinet (UV) -
Buon pomeriggio a tutti i colleghi. Un
grazie al collega Marquis che porta all'attenzione una tematica non
banale, una tematica complessa, come giustamente diceva anche lei.
A questo proposito già un problema l'ha centrato: quello del
personale, che è trasversale; un personale che oggi io voglio
ringraziare, quello della struttura stazione unica appaltante e
programmazione dei lavori pubblici, in particolar modo il Dirigente
con il Coordinatore per il grande lavoro di questi mesi e di
supporto in questo momento di transizione, un momento delicato, sul
quale però c'è la massima attenzione.
Come ricordava il collega Marquis, con l'entrata in vigore del
decreto legislativo 36/2023, il nuovo Codice dei contratti
pubblici, si rende appunto necessario rivedere e riorganizzare le
modalità di centralizzazione delle funzioni di committenza dei
contratti pubblici che erano disciplinate dall'articolo 12,
centralizzazione delle funzioni di committenza da parte dei Comuni
della legge regionale 13/2014, dove si stabiliva l'obbligo per i
Comuni valdostani e le forme associative degli Enti locali di
avvalersi della CUC per l'acquisizione di beni e servizi della
Stazione unica appaltante Valle d'Aosta per l'acquisizione di
lavori e di servizi attinenti all'architettura e all'ingegneria.
Dal 1° luglio 2023 le stazioni appaltanti, che chiameremo SA, e le
centrali di committenza devono quindi qualificarsi per la
progettazione, l'affidamento e l'esecuzione dei contratti pubblici,
secondo le procedure stabilite da ANAC sulla base di quanto
stabilito dagli articoli 62 e 63 del decreto legislativo 36/2023,
per poter effettuare in autonomia procedure di affidamento per
importi superiori a 500 mila euro in caso di lavori pubblici, 140
mila euro in caso di forniture e servizi. Abbiamo un po' di cifre e
un po' di numeri e come ci siamo detti prima, le farò avere una
copia.
La CUC, in quanto centrale di aggregazione, è qualificata
d'ufficio, mentre la stazione unica appaltante della Valle d'Aosta
e il Comune di Aosta sono qualificati inizialmente con riserva,
secondo la norma, finché non avranno completato la procedura di
qualificazione, che va completata entro il 30 giugno 2024, ma la
stazione unica appaltante della Valle d'Aosta ha già concluso la
procedura di qualificazione qualificandosi per gli importi massimi.
Per gli importi per i quali non è qualificata, la stazione
appaltante deve ricorrere a un'altra stazione appaltante o a
centrale di committenza qualificata ricorrendo a un elenco presso
ANAC.
Sulla base della normativa statale non esiste più alcun obbligo
di centralizzazione da parte degli Enti locali che possono
qualificarsi singolarmente; ricorrono a un'altra stazione
appaltante e qualificata per gli affidamenti al di sopra della
soglia di qualificazione posseduta. Con il CELVA si è pertanto
condiviso la concertazione dello svolgimento delle procedure di
affidamento dei lavori e dei servizi di ingegneria e architettura
presso la stazione unica degli appalti, presso appunto
l'Assessorato delle opere pubbliche, unitamente a quella dei
servizi e delle forniture presso la centrale unica di committenza,
che è gestita da INVA. Sia da parte delle strutture regionali che
dagli Enti locali ha consentito il tutto di rendere più razionale
ed efficiente lo svolgimento delle procedure stesse, riducendo a
pochissimi i contenziosi emersi, rendendo sicuramente omogenee, sia
per operatori economici che per le strutture, la partecipazione
agli affidamenti e semplificando le procedure nel loro complesso.
Inoltre nel settore dei lavori pubblici sono stati raggiunti anche
obiettivi rilevanti in termini di valorizzazione delle competenze
locali. Considerato però che il dibattito sull'applicazione del
nuovo codice è appena iniziato, si procederà quest'autunno, quindi
nell'immediato, con la modifica della normativa regionale per
aggiornare le modalità di centralizzazione per gli Enti locali
presso la Stazione unica appaltante e la CUC.
Nel frattempo si è provveduto, come ricordava anche lei, con la
deliberazione n. 752 del 6 luglio 2023 di concerto dopo un proficuo
confronto con il CELVA, che definisce una disciplina temporanea sia
per coordinare le modalità di centralizzazione da parte delle
strutture organizzative regionali e degli enti già convenzionati,
sia per adeguare le disposizioni organizzative dei relativi
procedimenti di gara per consentire alle centrali di committenza
regionali, INVA CUC e SUA, la continuità con il passato.
Rispetto al primo quesito, sempre con il CELVA, che in questi
mesi abbiamo incontrato più volte per diverse tematiche,
soprattutto anche in relazione alle problematiche del nuovo Codice
degli appalti e della qualificazione delle stazioni appaltate, è
emersa la necessità di disporre di quei dati che lei richiede. Si
tratta però di una spesa che viene effettuata da ciascun Ente
locale nell'esercizio delle proprie funzioni, quindi avviare la
raccolta di tali informazioni potrà richiedere sicuramente del
tempo e graverà interamente sugli uffici degli Enti locali, uffici
tecnici che speriamo in breve tempo si possano riprendere da questa
piccola rivoluzione rappresentata dal nuovo Codice degli appalti e
dall'aggravio di lavoro generato dalla necessità di raccordare le
procedure in essere in procinto di uscire con la nuova normativa,
uffici che riescono a farci avere del materiale utile alle
valutazioni necessarie.
Occorre precisare che gli oltre 80 tra Comuni e
Unités
hanno delle esigenze anche in relazione alla diversa strutturazione
degli uffici tecnici, vuoi per scelte organizzative, vuoi per
motivi contingenti quali la critica necessità di personale tecnico
specializzato. La spesa per la gestione degli appalti deve essere
quindi ponderata con l'eventuale risparmio o minor costo della
gestione interna, che, come detto, non è una scelta ma una
necessità.
Occorre poi valutare due dati importanti: la velocità nel
mettere in piedi delle procedure, cioè di affidare i lavori e i
servizi in tempi ragionevoli, e la capacità di saper evitare e
gestire i contenziosi. I costi dell'esternalizzazione del supporto
alla predisposizione degli atti per l'affidamento dei lavori è
variabile in funzione dell'entità dei lavori da realizzare, della
loro complessità e dei carichi di lavoro. Tali costi sono spesso
poi integrati nei costi di progettazione perché il progettista
fornisce gli elementi necessari. Nel 2022 la Stazione unica
appaltante Valle d'Aosta ha gestito, per conto dei Comuni
affidamenti per circa 40 milioni di euro, dei quali circa 28 di
importo superiore a 500 mila euro, potendo così ipotizzare i costi
di eventuali supporti giuridici di supporto per la predisposizione
di atti di gara di questi ultimi in meno dello 0,3% dei costi
totali, quindi circa 80 mila euro.
Sul secondo quesito abbiamo già evidenziato i benefici della
centralizzazione presso le due centrali di committenza, attraverso
la deliberazione n. 752 e il provvedimento legislativo in corso di
predisposizione, quindi si ribadisce la bontà e la qualità della
scelta operata anni fa. Tali risultati sono stati ottenuti anche
considerando che in questi anni non tutte le procedure di
affidamento sono state centralizzate presso la Centrale unica di
committenza e la SUA per motivi legittimamente previsti e
regolamentati dalla norma. La CUC tra il 1° gennaio del 2022 e il
30 giugno del 2023 ha gestito, su delega degli Enti locali, 124
procedure. Per quanto riguarda i lavori dal 1° luglio 2018 al 1°
giugno 2023, la Stazione unica appaltante ha gestito per conto
degli Enti locali 296 procedure di importo superiore a 150 mila
euro ciascuno, per un importo complessivo pari a euro
224.819.805,40. Nello stesso periodo gli Enti locali hanno gestito
direttamente 174 procedure di importo superiore a 150 mila euro
ciascuno, per un importo complessivo pari a euro 88.857.687. Come
dato di confronto gli Enti locali hanno gestito nello stesso
periodo 1.008 procedure di importo ciascuno inferiore a 150 mila
euro per un importo complessivo pari a euro 78.189.363,51. Gli
affidamenti di importo superiore ai 150 mila euro sono più
complessi e in genere è usuale che l'Ente locale si avvalga del
tecnico progettista quale consulente per impostare i documenti
progettuali. In generale gli Enti locali ricorrono a un consulente
per la predisposizione dei documenti di gara quando espletano
direttamente le procedure. La tendenza dal 2018 ad oggi è però
quella di concentrare, proprio per i benefici che ricordava anche
lei, presso la Stazione unica appaltante gli affidamenti di importo
superiore a 150 mila euro e a utilizzare i facsimili messi a
disposizione, che quindi guidano il tecnico nella predisposizione
dei documenti che saranno poi utilizzati per la procedura di
affidamento. In generale la Stazione unica appaltante e la CUC
rendono disponibili gli schemi di documentazione necessari per
l'avvio delle procedure di gara, documenti, ad esempio, che sono in
fase di aggiornamento alle nuove disposizioni che sono utilizzate
dagli Enti locali anche attraverso l'ausilio di esperti esterni.
L'iniziativa di rendere disponibili i documenti facsimili va
sicuramente nel senso di supportare al meglio gli Enti locali e
sarà oggetto di ulteriore attenzione e di ulteriore sviluppo.
Presidente -
Per la replica, ha chiesto la parola il
consigliere Marquis, ne ha facoltà.
Marquis (FI) -
Ci fa piacere aver ascoltato che anche lei
ha riconosciuto la validità del lavoro della SUA e della
specializzazione crescente che ha avuto in questi anni, così come
la CUC di INVA perché, come tutti sappiamo, il lavoro continuo crea
esperienza, crea competenza, quindi crea efficienza nello svolgere
le stesse mansioni e anche maggiore facilità nell'andare a seguire
gli aggiornamenti professionali che sono richiesti per poter
gestire delle pratiche così complesse.
Ci fa specie che ci sono tutta una serie di Enti locali che
hanno continuato nel tempo a non rivolgersi alla centralizzazione
per la gestione degli appalti e crediamo che vada fatta un'azione
forte sotto questo profilo, perché noi riteniamo che l'autonomia
dei Comuni e degli Enti locali deve essere rispettata per le scelte
politiche, ma sulla gestione di pratiche amministrative, che non
hanno nulla di politico ma hanno solo una valenza e un connotato
tecnico, che alla fine ricadono sulle spese della comunità, perché
lei ha detto: "Si sono avvalsi di consulenti e li hanno pagati
loro", però, quando noi abbiamo fatto l'assestamento, abbiamo
trasferito qualche mese fa dei soldi per colmare i buchi delle
spese correnti degli Enti locali, quindi alla fine sono tutti i
soldi che vanno messi nel calderone pubblico per gestire delle
situazioni.
Probabilmente lei non è non riuscito in questa sede a darci
conto delle spese che hanno dovuto sostenere i Comuni per delle
consulenze, per allestire la gestione di queste pratiche;
probabilmente quelle risorse potevano essere utili in una visione
di sistema per assumere diverse persone all'interno della SUA e
della CUC per migliorare ancora la qualità del servizio, per dare
più efficienza nella risposta anche temporale, perché forse mi
rendo conto che se le risorse sono limitate alle risorse umane a
disposizione, si formano anche delle code nella gestione delle
pratiche. Probabilmente bisogna dare una grande priorità e
attenzione a questo settore, perché noi qui parliamo sovente di
numeri e di bilanci, però alla fine i soldi vanno in circolo una
volta che sono appaltate le opere, quindi bisogna che poi queste
pratiche trovino completa attuazione.
Noi siamo profondamente convinti che vadano superate tutte le
resistenze che ci sono dagli Enti locali e la invitiamo, come
invitiamo il Governo, a fare questo ragionamento anche con le
partecipate, perché anche le partecipate gravano nella stessa sfera
pubblica laddove sono controllate da parte della Regione, quindi
non capiamo perché bisogna avere questa indipendenza amministrativa
che comporta delle grosse spese aggiuntive in termini di Pubblica
Amministrazione, di pubblico, quando si potrebbero ottenere
efficienza e grandi risparmi per la comunità valdostana. Vi
invitiamo a essere decisi, così come è stato il Governo nazionale,
nel cercare di andare su questa strada. Credo che noi, nella
gestione della nostra autonomia, avremmo dovuto arrivarci prima,
però questo non fa niente, cerchiamo di adeguarci agli indirizzi
che arrivano da Roma e che sono ottimali rispetto alla gestione
amministrativa di un ente.
