Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 312 del 20 novembre 1967 - Resoconto
OGGETTO N. 312/67 - Comitato regionale per la pesca.
Riduzione della quota annuale dovuta per il rilascio della licenza
pesca. Richiesta di informazioni. (Interrogazione)
Maquignaz (D.C.) -
In occasione della discussione del
bilancio di previsione del 1968 ho già avuto occasione di precisare
che le quote di associazione vengono stabilite dal Consiglio di
Amministrazione e questo ai sensi dell'articolo 5 della legge 10
maggio 1952, n. 2.
In quella sede il Consigliere Savioz, mi dispiace che oggi non
ci sia, aveva manifestato i suoi dubbi sul regolare funzionamento
di questo Consiglio di amministrazione, soprattutto per quanto
riguarda la validità delle sedute.
Io ho voluto accertarmene e per quanto riguarda le quote
associative posso dire che si è seguita la seguente prassi.
In data 4 del mese di dicembre dell'anno 1966, qui mi riferisco
all'aumento per il 1967, sono stati riuniti tutti i Presidenti
delle sezioni, mancava solo uno, gli altri erano tutti presenti
alla riunione. Lì si è discusso di tutti i problemi della pesca e
anche del problema dell'aumento delle quote.
Anzi qui risulta proprio a verbale, l'Assemblea all'unanimità
concorda sulla necessità di addivenire ad un congruo aumento delle
quote associative in generale e si dichiara soddisfatto
dell'operato del Consorzio in genere e in modo particolare per
quanto è stato fatto per il ripopolamento delle acque consorziali.
Quindi tutti i presidenti delle sezioni hanno concordato sulla
opportunità di fare questo aumento. Dopo di che si è riunito il
Consiglio di amministrazione in data 12 del mese di febbraio, il
quale ha deliberato, e anche qui con il numero dei votanti
sufficienti, in quanto ci sono sette elementi, sette membri nel
Consiglio ed erano presenti cinque. Perciò il Presidente
riconosciuta la validità dell'adunanza dichiara aperta la seduta.
Quindi mi pare che si sia proceduto in modo molto democratico.
Per quanto riguarda invece le quote del 1968, di cui ci si
riferisce alla presente interpellanza, ho voluto pure sentire il
parere del Consorzio pesca, cioè conoscere le sue intenzioni il
quale mi ha dato la seguente risposta che io voglio leggere:
"Per poter esprimere un'esatta opinione in merito all'oggetto,
ci troviamo nella necessità di conoscere se l'Amministrazione
regionale è in grado di aumentare il contributo annuo a favore di
questo Consorzio, da due milioni a dieci milioni. Ciò perché
l'abbassamento della quota associativa da dieci a sei mila lire
comporterebbe una minore entrata di otto milioni. Tenuto conto che
il bilancio di questo Consorzio è di entità tale da non consentire
la riduzione di simili entrate senza imporci una riduzione delle
spese di ripopolamento, proprio in un momento in cui il continuo
aumento degli amanti della pesca impone maggiori ripopolamenti. Si
ritiene opportuno fare presente che il ridimensionamento del costo
della tessera può essere imposto in aumento anche in caso di
concessione del contributo".
Quindi mi pare che la risposta sia molto chiara. Il Consorzio si
riserva, anche nel caso che noi gli concedessimo un maggiore
contributo, sulla questione della diminuzione della riduzione della
quota perché ci sono altri problemi, secondo il Consorzio e del
resto approvato da tutti i Presidenti di sezione, che sono più
importanti.
Casetta (P.C.I.)
- Ma il Consigliere Savioz è assente e
poi non aveva firmato lui l'interpellanza, è assente perché è
ammalato, è in Svizzera per cura. Il Consigliere Savioz però non
aveva detto che non fossero stati riuniti i Presidenti, il
Consigliere Savioz aveva detto che i Presidenti non hanno sentito
l'opinione dei loro associati. Questa è la diversità della cosa.
Infatti solo gli associati di Aosta hanno raccolto oltre 400 firme
per protestare contro questa imposizione. Il Comitato di Aosta,
presieduto da chi non so, ma è inutile fare polemiche perché so
anche da chi, non ha proprio tenuto niente in conto questa protesta
dei pescatori. Ora che i Presidenti, riuniti dal Comitato, qui
abbiamo in effetti avallato quello che il Comitato della Pesca
proponeva, non significa proprio per niente che siano stati
interpellati i soci, perché le Assemblee dei soci non sono
avvenute, su questo provvedimento. Si sono riuniti i Presidenti,
d'accordo con il Comitato della Pesca hanno deciso questo aumento
ma non hanno interpellato i soci che hanno solo pagato, questa è la
realtà. Ma questo problema, Assessore Maquignaz, è già venuto fuori
l'anno scorso, è stato poi ridiscusso in mozione, è stato discusso
in occasione del bilancio di previsione.
La conclusione però è che c'è un disinteresse su questo
problema. Noi diciamo, questo Ente Autonomo decide come vuole, però
i soldi li diamo e loro, ma che bravi ci vengono anche a dire che
se gliene diamo in più sono contenti e felici, però mangerebbero
l'aumento. Ora, a parte le firme che sono state raccolte ad Aosta,
c'è una ragione in questo, si vuole creare anche qui una categoria
di professionisti perché i ceti meno abbienti a queste cifre non
sono più accessibili. I pensionati, gli operai che possono andare
solo determinati giorni, determinate ore, non possono andare alla
pesca, le dieci mila lire pesano, mentre le sei mila lire
evidentemente pesavano meno.
Ora sarebbe molto bello che noi continuassimo ancora ad elargire
dei contributi, magari ad aumentarli in questa direzione.
La realtà è che questa gente ha del disinteresse, vuole creare
delle categorie di privilegiati o di pescatori professionisti,
vogliamo dire, meglio ancora, che poi forniscono anche i negozi di
Aosta, non solo le famiglie singole. Vendono il prodotto, vendono
quello che pescano, mentre a chi lo fa per hobby o a chi lo fa per
passione o chi lo fa per passatempo, questo sport non è più
accessibile. Questa è la realtà delle cose.
Maquignaz (D.C.)
- C'è poco da rispondere perché io posso
solo accertarmi che anche quest'anno vengano consultati i
Presidenti delle sezioni e che i Presidenti dovranno naturalmente
sentire i loro soci. Però faccio presente un'altra cosa: nel
Consiglio di amministrazione ci sono pure quattro, anzi cinque
rappresentanti dei pescatori, anche loro dovrebbero farsi portavoce
in seno al Consiglio, che è l'organismo che deve curare questi
problemi. Quindi non vedo come noi possiamo interferire su questo
organismo.
