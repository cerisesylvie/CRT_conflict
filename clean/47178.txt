Classificazione
LAVORO
Politica del lavoro



Oggetto del Consiglio n. 3472 del 3 aprile 2024 - Resoconto
OGGETTO N. 3472/XVI - Interrogazione: "Analisi delle cause
sui divari retributivi di genere, a parità di posizione lavorativa,
riscontrati dall'Osservatorio economico sociale regionale".
Marguerettaz (Presidente) -
Punto n. 13 all'ordine del
giorno. La parola all'assessore vicepresidente Bertschy.
Bertschy (AV-VdA Unie)
- Non riuscirò in
quest'interrogazione a dare una completa risposta a un tema così
complesso e credo che il collega Manfrin, che bene studia questi
argomenti, lo possa comprendere. Mi limiterò ad alcune osservazioni
e considerazioni generali, dando ovviamente la disponibilità a
continuare a confrontarci in merito. Il tema dello svantaggio
retributivo tra generi è un tema, come appunto dicevo, assai
complesso, che viene definito con termine inglese, ma io dico che è
bene che ne parliamo con i termini che più lo identificano. L'Istat
lo definisce, secondo le definizioni internazionali, come la
differenza percentuale tra la retribuzione lorda oraria percepita
tra uomini e donne in rapporto a quella maschile, direi che si può
definire anche come la differenza di trattamento economico tra
donne e uomini a parità di mansioni svolte e collocazione
gerarchica. È un tema molto complesso che mette soprattutto la
politica in condizioni di continuare ad approfondirlo per cercare
di mettere in campo quelle azioni che possano migliorare l'attuale
divario.
Il divario retributivo può essere inteso sotto svariate forme,
non solo dal punto di vista di un'effettiva disparità economica in
termini salariali, ma può anche riferirsi alle diverse possibilità
di crescita in ambito professionale e all'aspettativa di vita. La
letteratura in materia evidenza che i differenziali retributivi
sono certamente legati alle differenze di inquadramento, che si
portano dietro le differenze tabellari di retribuzione. In secondo
luogo le differenze derivano da orari di lavoro disomogenei; come è
anche emerso nel corso dello studio, le posizioni part-time sono
una di queste e sono prevalentemente femminili, ma tra le donne
hanno incidenza molto più elevata che tra gli uomini, vengono
contate come teste ma sono retribuite in proporzione all'orario e
quindi abbassano la media retributiva. Questo è uno dei dati che è
emerso dalla presentazione dello studio. Tuttavia, poiché è
possibile calcolare i divari retributivi sulla base della
retribuzione medio-oraria, si evince che le differenze complessive
scaturiscono in particolare da altri emolumenti, quali, ad esempio,
i superminimi, incentivi, le indennità, ovvero le componenti
accessorie del salario, che sono legate ad attività che nei fatti
vengono affidate prevalentemente agli uomini sulla base di criteri
di assegnazione non neutrali. Questa è un'area molto delicata della
contrattazione aziendale, che andrebbe ovviamente approfondita con
più calma.
È ovvio che la contrattazione non dovrebbe stabilire differenze
retributive in base al genere e la discrezionalità nella modalità
di attribuzione delle poste accessorie può però nella pratica
invece determinare differenze. A questo proposito dalla rilevazione
è emerso che, con riferimento alle componenti accessorie del
salario delle donne, le donne hanno uno svantaggio del 38%. Va
peraltro rilevato che questi risultati derivano a loro volta da un
complesso di fattori che ne costituiscono il presupposto, ovvero la
segregazione verticale orizzontale, i minori processi di
stabilizzazione, le minori opportunità di formazione e carriera,
specie nelle imprese più grandi, l'alta percentuale di part-time
spesso involontario. In generale, come ho potuto dire durante la
presentazione di questo studio, il tema del part-time è un tema che
va approfondito in generale perché se si tratta appunto di una
libera scelta, diventa una scelta che è indipendente dai generi, se
si tratta invece di una scelta obbligata per far fronte ai carichi
familiari, come sovente avviene, evidentemente questo poi produce,
nel corso della carriera lavorativa e della vita lavorativa delle
persone, uno svantaggio che poi diventa difficilmente recuperabile,
quindi a noi di provare a proporre dei modelli di lavoro, ma
soprattutto una rete di servizi e un complesso di sostegni e di
aiuti che possa arrivare a determinare la scelta libera piuttosto
che la scelta obbligata. Questo lo si può fare con un lavoro
pubblico privato che deve continuare nel suo confronto.
La domanda n. 2 chiede: "quali siano state, a fronte delle
risultanze, le azioni per aumentare la presenza di lavori con
disabilità". Senza entrare nel merito di queste percentuali, che
sono riferite alla pura incidenza sul totale degli occupati, è bene
ricordare che quel periodo era un periodo - il biennio 2020-2021
quello oggetto del rapporto - in cui, a causa della situazione
pandemica, per previsione normativa a carattere nazionale sono
stati sospesi gli obblighi di assunzione ai sensi della legge
68/1999 che avevamo anche in questo senso derogato come Consiglio
politiche del lavoro. In ogni caso nel piano triennale delle
politiche del lavoro 2021-2023, così come nei programmi annuali
degli interventi, abbiamo previsto diverse azioni strategiche per
accrescere le opportunità lavorative per le persone più
vulnerabili, tra queste azioni possiamo ricordare la realizzazione
dei percorsi di inclusione socio-lavorativi attraverso il progetto
"Password", che offre opportunità di accompagnamento
all'inserimento presso aziende valdostane per persone iscritte
nelle liste del collegamento mirato attraverso la realizzazione di
differenti interventi di sostegno personalizzati; gli incentivi
alle imprese per favorire l'inserimento di persone con disabilità
nel mercato del lavoro; il finanziamento di Progetti di Inclusione
Attiva (i PIA), che prevedono anche l'inserimento di persone con
disabilità; la qualificazione dei responsabili dell'inserimento
lavorativo, i
disability manager
, abbiamo da poco formato
ulteriori disability manager e arriviamo a 44 persone qualificate,
nel corso del mese di aprile verrà data questa qualifica nel corso
di un momento di confronto che ci permetterà di approfondire il
percorso che si sta facendo al riguardo; le azioni di
sensibilizzazione all'inclusione di persone con disabilità nei
contesti lavorativi attraverso la realizzazione di una campagna di
informazione e di comunicazione
ad hoc
sull'inclusione
lavorativa dei soggetti fragili direttamente alle imprese del
territorio regionale; la partecipazione ai programmi nazionali GOL
con avviso specifico per lavoro a inclusione; l'azione di
formazione per l'accrescimento delle competenze e la definizione
dei programmi di incontro con le aziende che stiamo svolgendo per
supportarle nell'assolvimento dell'obbligo attraverso una
conoscenza diretta delle realtà ed esigenze, consulenza
personalizzata e l'utilizzo degli strumenti di sostegno necessari.
Fornisco anche alcuni dati relativi al 2020: in quel periodo, ai
sensi della legge 68/1999, sono state assunte 34 persone, mentre
nel 2023 siamo a 92 persone assunte, nel senso di dire che in quel
periodo si era anche andati incontro a una situazione che era
quella evidenziata.
In generale quindi, per concludere, io credo che si tratti di
affrontare questi temi in maniera molto concreta, cercando di dare
un'idea complessiva del sistema lavoro, di affrontare questo
sistema cercando di creare le migliori condizioni perché alla base
di tutto questo ci deve essere l'obiettivo di raggiungere una
condizione di lavoro la migliore possibile per entrambi i generi,
ma soprattutto utile a creare coesione nella comunità e a dare
all'interno delle aziende la migliore risposta nell'interesse delle
aziende stesse. Le aziende più evolute in questo senso ci lavorano,
ci lavorano con attenzione, perché hanno colto l'opportunità di
creare le migliori condizioni per entrambi i generi, perché questo
è di fondamentale importanza anche per il loro lavoro. Stessa cosa
vale per l'inclusione lavorativa che deve diventare come stiamo
cercando di fare, anche con tutte le azioni che nel Consiglio
vengono sottoposte non tanto un mero obbligo ma una vera attenzione
politica da parte dei soggetti pubblici, dei soggetti privati e di
tutti coloro che possono concorrere a migliorare questi
obiettivi.
Presidente -
Per la replica, la parola al collega
Manfrin.
Manfrin (LEGA VDA) -
Grazie Assessore per la sua
risposta, perché la sua risposta ci permette... come anche hanno
fatto coloro i quali hanno dedicato una lettura più approfondita
degli articoli che hanno esaminato il vostro incontro, la
conferenza stampa, rispetto al famigerato... e mi ha fatto piacere
che lei utilizzasse termini italiani e non il
gender pay gap
che ci arriva oltre oceano, perché chi avesse letto in maniera
attenta e chi avesse ascoltato oggi le sue parole - e di questo la
ringrazio - avrebbe scoperto che in realtà stiamo parlando di
niente, perché? Perché lei lo ha detto, quello che incide su questi
dati che sono stati forniti è - da quello che ci ha riferito - la
questione part-time, cioè se la persona lavora meno ore, mezza
giornata invece che una giornata intera, perché è impossibile o se
avviene c'è uno strumento che si chiama legge, che ovviamente
permette di ricorrere contro il datore di lavoro che dice: "Tu sei
uomo e a parità di mansione, a parità di inquadramento con la tua
collega donna prendi di più". Se ci si trovasse in una condizione
di questo tipo, è evidente che è necessario denunciare questo
datore di lavoro, perché è l'unico strumento che abbiamo, è lo
strumento più efficace, perché è illegale pagare in maniera diversa
una persona non soltanto a seconda del suo genere, della sua età,
della sua provenienza o quello che vogliamo, è illegale, non si
possono pagare due persone con lo stesso inquadramento e la stessa
mansione con due stipendi diversi. Allora, per fare statistica e
anche qui fare notizia, c'è il dato del part-time, ma, come è stato
riportato dagli organi d'informazione che riportano il contenuto
della vostra conferenza stampa, l'analisi dei dati conferma l'ampio
utilizzo del part-time al femminile che sia una scelta volontaria,
e qui mi è venuto un piccolo sussulto, perché ho detto: "Caspita,
vuol dire che qualcuno è stato obbligato a prendere il part-time" o
imposta, per esempio, dalla necessità di conciliare famiglia e
lavoro, ma è sempre volontaria, non è che sono stato obbligato a
prendere il part-time, lo richiedo io per conciliare il lavoro, lo
sport, quello che voglio, ma, a prescindere che sia una donna o un
uomo, non può essere questo definito come divario retributivo di
genere, perché è evidente che se lavoro di meno, vengo pagato di
meno. Diverso è creare le condizioni affinché tanto le donne quanto
gli uomini possano gestire la famiglia e in contemporanea poter
lavorare; questo è differente e su questo siamo assolutamente
concordi, anche perché questo porta ad avere sicuramente la
possibilità di incrementare le nascite. Una persona che ha tutta
una serie di servizi che gli consentano a questo punto di poter
gestire una famiglia e andare a lavorare è evidente che avrà una
maggiore propensione verso la creazione di una famiglia.
Per fortuna, un po' questa narrazione si sta perdendo ma credo
che dare una giusta e corretta informazione, soprattutto su questo
tema, sia opportuno, quindi su questo possiamo cancellare dal
tavolo tutte le opzioni che qualcuno si è fatto: "Ma come, allora
volete dirmi che in Valle d'Aosta, a parità di mansione e
inquadramento, l'uomo viene pagato l'11 in più? ". No, non è così e
se succede, lo diciamo pubblicamente, denunciate il vostro datore
di lavoro se vi rendete conto che è successa una cosa del
genere.
Diverso è invece, e la ringrazio di questo, Assessore, il
discorso che riguarda le persone con disabilità, perché lei ha
detto una cosa che è importante da una parte e grave dall'altra,
non ovviamente commessa dal Governo, ma una cosa che dice che
quando, in situazioni di pandemia, viene meno l'obbligo di
assunzione della persona con disabilità, quindi si sospende la
legge, allora a quel punto non si assume più, cioè la scelta di
molti è: "Non c'è più l'obbligo? Non assumo più persone con
disabilità". Questo è un preconcetto che va spezzato, questo è un
preconcetto che va spazzato via perché questo è profondamente
sbagliato. Chi c'era, e alcuni colleghi c'erano ieri, ad assistere
alla celebrazione per la Giornata della consapevolezza
sull'autismo... abbiamo avuto un esempio davvero importante da
parte del professor Tittarelli, che ci ha illustrato una realtà di
fattorie sociali che viene condotta in Umbria nella quale persone
con disabilità, nello specifico ovviamente con disturbi dello
spettro autistico, che hanno potuto fare della propria disabilità
un vantaggio, impiegando con le proprie doti e con le proprie
competenze questa propria condizione nel potere avere una
professione e un impiego che ha reso anche un valore al territorio.
Questo è, secondo noi, il tema che va tutelato e questo è un tema
su cui insistere, invece di inseguire fantomatici gender gap che ci
arrivano da oltre oceano.
