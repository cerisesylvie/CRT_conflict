Classificazione
ORDINE PUBBLICO - FORZE ARMATE


Resoconto integrale del dibattito dell'aula
Oggetto del Consiglio n. 2380 del 22 gennaio 1997 - Resoconto
SEDUTA POMERIDIANA DEL 22 GENNAIO 1997
OGGETTO N. 2380/X Disapprovazione della decisione governativa di
sopprimere la brigata alpina "Cadore" e auspicio per il
potenziamento del Corpo degli Alpini. (Non approvazione di
risoluzione)
Risoluzione Vista la soppressione della Brigata Alpina "Cadore"
decisa dal Governo italiano nel piano di riordino delle Forze
Armate, che non trae beneficio apprezzabile dalla riduzione delle
relative spese di mantenimento;
Considerato che la fulgida storia, le lunghe tradizioni radicate
fra la gente, lo spirito di abnegazione e l'attaccamento alle
proprie terre, soprattutto alle proprie montagne, hanno fatto del
Corpo degli Alpini un punto di riferimento per le popolazioni
dell'arco alpino e di tutte le zone in cui essi prestano
servizio;
Evidenziato come la storia di guerra e la storia di pace di
questo Corpo contano pagine di eroismo silenzioso a difesa ed aiuto
delle comunità locali, che gli Alpini hanno sempre inteso come veri
centri della vita sociale;
Verificato come ogni qualvolta una zona sia stata colpita da una
calamità naturale, o più semplicemente quando una comunità abbia
avuto bisogno di aiuto, sia gli Alpini in servizio che gli Alpini
in congedo sono sempre stati pronti a dare il loro fondamentale
aiuto;
Accertato come i solidi valori morali, disponibilità e
attaccamento alle popolazioni servite hanno reso gli Alpini amati e
rispettati da tutti;
Considerati anche i limitati costi di mantenimento delle Brigate
Alpine, di molto inferiori ad altri reparti operativi e la loro
validità come reparti tatticamente fondamentali in territori
morfologicamente difficili come quelli serviti;
il Consiglio regionale della Valle d'Aosta
Disapprova
la soppressione della Brigata Alpina "Cadore" decisa dal Governo
nel piano di riordino delle Forze Armate;
Auspica
per il futuro un potenziamento del Corpo degli Alpini,
riconoscendone l'importanza fondamentale non solo dal punto di
vista strategico, ma anche da quello sociale.
F.to: Linty
Presidente Ha chiesto la parola il Consigliere Linty.
Linty (LNPIAP) Credo che le motivazioni e la parte dispositiva
siano sufficientemente riportate sulla risoluzione; mi riservo
eventuali secondi interventi se ce ne saranno da parte di altri
consiglieri, altrimenti si mette in votazione.
Presidente Qualcuno chiede la parola? Se nessuno chiede la
parola, pongo in votazione la risoluzione in oggetto:
Presenti: 17
Votanti e favorevoli: 13
Astenuti: 4
Il Consiglio non approva
Presidente Manca il numero legale, la risoluzione non viene
approvata.
Con questa votazione si chiudono i lavori del Consiglio
regionale.
La seduta è tolta.
