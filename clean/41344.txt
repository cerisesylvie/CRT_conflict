Classificazione
BENI CULTURALI
Interventi vari
Musei, biblioteche, archivi storici e aree di interesse archeologico



Oggetto del Consiglio n. 489 del 7 marzo 2019 - Resoconto
OGGETTO N. 489/XV - Interpellanza: "Interventi per la messa
in sicurezza e la valorizzazione della strada romana delle Gallie
nel tratto compreso tra i comuni di Bard e Donnas".
Distort (Presidente)
- Punto n. 39 dell'ordine del
giorno. La parola al collega Manfrin, prego.
Manfrin (LEGA VDA)
- Sarò molto breve. Come tutti
sappiamo, la strada delle Gallie, sita tra i comuni di Bard e
Donnas, è chiusa da ormai sette anni e porta con sé un'annosa
questione che ha necessità di essere affrontata. Per affrontare
quest'annosa questione, è necessario che gli organi tecnici, oltre
che gli organi politici, possano confrontarsi per approfondire
tutte le varie tematiche, per fare in modo che un vero gioiello
della storia di questo Paese e di questa Regione possa essere
restituito alla sua fruibilità. Durante il Governo Spelgatti, e più
precisamente il 2 ottobre del 2018, le Amministrazioni comunali dei
Comuni di Bard e Donnas avevano inviato una lettera con cui si
richiedeva la convocazione di una conferenza di servizi per la
valutazione e l'approfondimento delle tematiche relative alla messa
in sicurezza e alla valorizzazione della strada da me testé citata.
Ricordo che, proprio a seguito di quella lettera, si tenne quindi
il primo incontro della conferenza dei servizi in data 18 ottobre
2018 ma da allora nessuna altra azione è stata posta in essere per
arrivare a una soluzione definitiva. Per avere aggiornamenti in
merito, chiedo quindi all'Assessore competente se vi sia
l'intenzione di "
proseguire gli incontri oggetto della richiesta
e con quali tempistiche; quali siano gli intendimenti
dell'Amministrazione regionale relativamente alla messa in
sicurezza e valorizzazione della strada romana delle Gallie nel
tratto interessato tra i comuni di Bard e Donnas
".
Presidente
- Per la risposta, la parola all'Assessore
Borrello.
Borrello (SA)
- Il collega Manfrin ha ben illustrato la
situazione relativa alla problematica della tutela dal punto di
vista infrastrutturale e del dissesto idrogeologico di un bene
culturale importante che la Regione Valle d'Aosta si pregia di
poter avere nel proprio territorio. Proprio dal punto di vista
tecnico, c'è stata una riunione incardinata sotto la Presidenza
della Regione; l'allora Presidente Spelgatti aveva fatto convocare
questa riunione per un primo approccio rispetto alla tematica. La
riunione, svoltasi il 18 di ottobre, dal punto di vista tecnico, è
avvenuta alla presenza dei Sindaci ed è stata coordinata dal
collaboratore del Presidente della Giunta il dottor Andrione, con
il quale mi sono confrontato recentemente per andare a richiedere
alcune informazioni rispetto all'andamento della riunione stessa.
Al di là degli aspetti di carattere tecnico, la valutazione è più
di carattere politico, e non era un caso che la riunione fosse
incardinata all'interno della Presidenza, perché vi sono più
settori che vengono coinvolti: quello della difesa del suolo per
quanto riguarda la messa in sicurezza del sito, settore sotto la
mia responsabilità; c'è il discorso forse ancor più importante
della valorizzazione del bene culturale che è di competenza
dell'Assessorato della cultura; c'è un aggiornamento legato anche
al confrontarsi con la Comunità europea all'interno di un contesto
di progettualità europea della tutela dei beni culturali a livello
della nostra Regione, e quindi è coinvolto anche l'Assessorato la
cui responsabilità ricade sul collega Bertschy.
Nel ringraziare rispetto all'attenzione che lei ha posto, quindi
io annuncio che sarà nostra cura continuare questo percorso,
ripeto, incardinato su più settori, che devono comunicare tra di
loro al fine di cercare di valorizzare il bene stesso, partendo dal
presupposto che bisogna andare a determinare le risorse a
disposizione. Una potenzialità di risorsa alla quale noi potremmo
accedere - l'ho citato nella mia precedente risposta - è quel
contesto, quel macro contenitore denominato "Progetto Italia", dove
c'è una quota parte di 7 milioni di euro per i beni culturali.
Allora noi ci confronteremo, ci concerteremo con la Sovrintendenza
ai beni culturali, con l'Assessore alla cultura e con l'Assessore
Bertschy per quanto riguarda gli affari europei per cercare di
trovare un
modus operandi
per affrontare questa tematica.
Dopo aver preso consegna del lavoro svolto il 18 ottobre con il
dottor Andrione, continueremo questo procedimento, ovviamente
nell'intento di cercare di confezionare una strada
percorribile.
Dalle ore 16:17 riassume la presidenza il Presidente
Rini.
Rini (Presidente)
- Per la replica, la parola al collega
Manfrin.
Manfrin (LEGA VDA)
- Ringrazio l'Assessore per aver messo
l'accento, per aver sottolineato la necessità soprattutto della
valorizzazione di un bene culturale che chiunque si trovi a passare
da quelle parti non può non fermarsi ad ammirare estasiato. Questo
bene però, oltre a essere un valore assoluto in fatto di cultura,
di bellezza, di identità, è anche fonte di preoccupazione e vi è la
necessità di risposte da parte delle Amministrazioni locali. Va
bene quindi l'idea di coinvolgere anche l'Unione europea sulla
questione specifica, ne sono felice, questo è un qualcosa che non
avevo preventivato: il fatto che vi fosse questo specifico fondo
anche per quello che abbiamo trattato ieri che è la messa in
sicurezza dell'Italia. C'è un capitolo di spesa di 7 milioni di
euro; sicuramente, visto che, dai documenti che ho potuto
verificare, si tratta comunque anche di un'opera anche molto
onerosa, sarà necessario poter attingere anche a piene mani da
questo fondo. Credo sia prioritario però ricominciare in maniera
celere, con tempi certi e anche serrati un dialogo con le
Amministrazioni locali e con il tavolo tecnico per fare in modo di
poter mettere nero su bianco un percorso che abbia delle date e
poter così effettivamente poi arrivare a una risoluzione del
problema.
