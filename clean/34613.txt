Classificazione
ASSISTENZA SOCIALE
TRASPORTI E VIABILITÀ
Trasporti



Oggetto del Consiglio n. 2364 del 18 aprile 2012 - Resoconto
OGGETTO N. 2364/XIII - Interpellanza: "Introduzione di
agevolazioni sotto forma di sconto sull'acquisto di carburanti a
favore dei residenti in Valle d'Aosta".
Interpellanza
Preso atto con preoccupazione del continuo aumento del prezzo
alla pompa dei carburanti per i mezzi di trasporto, con la benzina
e il gasolio prossimi ormai a superare la soglia dei 2 euro al
litro e con conseguenti gravi danni per gli automobilisti in una
fase di dura crisi economica come quella attuale;
Considerato che la quota delle tasse pesa per il 52% del
prezzo della benzina e per il 56% di quello del gasolio, e che
quindi le casse regionali hanno beneficiato in questi ultimi mesi
di un netto aumento degli introiti derivanti dalle accise;
Sottolineato come la Provincia autonoma di Bolzano abbia
messo in atto da qualche tempo il progetto "Carta sconto benzina e
gasolio", che prevede la riduzione del prezzo della benzina e del
gasolio per i cittadini privati residenti nei comuni di confine con
Svizzera e Austria, situati entro una fascia di 20 chilometri, e
per effetto del quale i residenti hanno diritto ad una riduzione
del 95% della differenza tra i prezzi medi dei carburanti in Italia
e nei Paesi confinanti (pari a una riduzione effettiva dai 3 ai 28
centesimi al litro);
Ricordato come anche la Regione autonoma Friuli Venezia
Giulia abbia introdotto da più di un anno un sistema di
contribuzione sugli acquisti di carburanti per autotrazione a
beneficio della popolazione residente, con sconti sui prezzi alla
pompa che vanno dai 9 ai 27 centesimi al litro, con un ulteriore
incentivo di 5 centesimi al litro qualora l'autoveicolo interessato
dal rifornimento sia dotato di almeno un motore a emissioni zero in
abbinamento o coordinamento a quello a propulsione a benzina o
gasolio (veicoli ibridi);
Considerata inoltre la mozione presentata dal Senatore
Antonio Fosson finalizzata ad ottenere dal governo italiano
un'agevolazione delle accise sulla benzina per le zone di confine,
agevolazione che sarebbe giustificata anche dal maggior dispendio
di carburante nelle regioni di montagna, come la nostra;
i sottoscritti Consiglieri regionali
Interpellano
la Giunta regionale per sapere:
1) a quanto ammontano negli ultimi due bilanci regionali le
entrate derivate dalle accise sui carburanti, e quale sia la
prospettiva per il 2012 stante i continui aumenti del prezzo della
benzina e del gasolio alla pompa;
2) se intenda utilizzare almeno una parte di tali introiti
per proporre una forma di sconto o di contributo sul costo della
benzina per i residenti sul territorio valdostano, con forme e
metodologie analoghe a quelle applicate dalla Provincia autonoma di
Bolzano e dalla Regione autonoma Friuli Venezia Giulia.
F.to: Carmela Fontana - Donzel - Rigo
Presidente
- La parola alla Consigliera Carmela
Fontana.
Fontana (PD)
- Grazie Presidente.
Fra gli effetti più preoccupanti della grave crisi economica che
colpisce l'Italia, dobbiamo registrare l'impennata dell'inflazione
con aumenti generalizzati dei prezzi anche per i beni di più largo
consumo. Alla base di una serie di aumenti, che riguardano in
particolare i generi alimentari e che vanno a colpire in maniera
pesante il potere di acquisto delle fasce più deboli della
popolazione, lavoratori precari, cassaintegrati, pensionati, c'è
soprattutto il continuo aumento del prezzo alla pompa dei
carburanti per i mezzi di trasporto, con la benzina ed il gasolio
prossimi ormai a superare la soglia dei 2 euro al litro. I continui
aumenti del prezzo della benzina, oltre alle ricadute indirette
sull'aumento del carrello della spesa, hanno anche gravi
conseguenze dirette per le tasche degli automobilisti, in
particolare in una fase di dura crisi economica come quella
attuale. La quota delle tasse pesa per il 52 percento sul prezzo
finale della benzina e per il 56 percento al litro del gasolio. Non
stiamo qui a ricordare tutte le accise, alcune delle quali vecchie
di 70 anni e mai abolite, ma contribuiscono a gonfiare il prezzo
alla pompa per i consumatori. Registriamo tuttavia con l'aumento di
benzina e gasolio che le casse regionali hanno beneficiato in
questi ultimi mesi di un netto aumento degli introiti derivanti
dalle accise; una parte di queste entrate è effettivamente
utilizzata per finanziare il
bon chauffage
, ma non
sufficiente.
Il Partito Democratico chiede di utilizzare tutte le entrate
derivanti dalle accise per applicare sconti sul prezzo finale della
benzina e del gasolio a favore dei cittadini residenti in Valle.
Gli esempi in questo campo non mancano: la Provincia autonoma di
Bolzano ha messo in atto da qualche tempo il progetto "Carta sconto
benzina e gasolio", che prevede la riduzione del prezzo della
benzina e del gasolio per i cittadini privati residenti nei comuni
di confine con Svizzera ed Austria e situati entro una fascia di 20
chilometri dalla frontiera, per effetto del quale i residenti hanno
diritto ad una riduzione del 95 percento della differenza tra i
prezzi medi dei carburanti in Italia e nei Paesi confinanti (pari a
una riduzione effettiva dai 3 ai 28 centesimi al litro). Anche la
Regione autonoma Friuli Venezia Giulia ha introdotto da più di un
anno un sistema di contribuzione sugli acquisti di carburanti per
autotrazione a beneficio della popolazione residente, con sconti
sui prezzi alla pompa che vanno dai 9 ai 27 centesimi al litro, con
un ulteriore incentivo di 5 centesimi al litro qualora
l'autoveicolo interessato dal rifornimento sia dotato di almeno un
motore ad emissioni zero in abbinamento o coordinamento a quello a
benzina o a gasolio. Perché non dotarci anche noi di un progetto
simile?
Ricordo che anche il Senatore Fosson ha recentemente presentato
una mozione finalizzata ad ottenere dal Governo italiano
un'agevolazione delle accise sulla benzina per le zone di confine,
agevolazione che sarebbe giustificata anche dal maggior dispendio
di carburante nelle Regioni di montagna, come la nostra. Secondo il
PD una tale agevolazione potrebbe e dovrebbe essere messa in atto
direttamente dalla Regione, utilizzando i maggiori introiti
derivanti dalle accise. Per questo motivo chiediamo in primo luogo
alla Giunta di conoscere a quanto ammontano negli ultimi due
bilanci regionali le entrare derivate dalle accise sui carburanti,
e quale sia la prospettiva per il 2012, stante i continui aumenti
del prezzo della benzina e del gasolio. Chiediamo inoltre di
conoscere se la Regione intenda utilizzare almeno una parte di tali
introiti per proporre una forma di sconto o di contributo sul costo
della benzina per i residenti sul territorio valdostano, con forme
e metodologie analoghe a quelle applicate dalla Provincia autonoma
di Bolzano e dalla Regione autonoma Friuli Venezia Giulia. Questa
sì che sarebbe una risposta concreta di aiuto alle spese delle
famiglie, strozzate dal costo ormai insostenibile di un pieno di
benzina! Grazie.
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente.
La Regione Friuli e la Provincia autonoma di Bolzano hanno
introdotto, con proprie leggi, dei sistemi di contribuzione sugli
acquisti dei carburanti sui rispettivi territori e lo hanno fatto
con strumenti diversi, ma con finalità analoghe, che non sono -
come parrebbe - il perseguimento della felicità economica dei loro
concittadini, ma per ragioni più pragmatiche. Infatti, nell'uno
come nell'altro caso, la ragione di quei provvedimenti è stata
quella di introdurre un calmiere dei prezzi dei carburanti senza il
quale continuerebbe l'esodo oltre il confine degli utenti per
rifornirsi di benzina in Austria ed in Slovenia, dove il costo del
carburante è più conveniente rispetto ai costi praticati sui
rispettivi territori. Le due realtà hanno assistito negli ultimi
anni all'incremento del fenomeno di pendolarismo per
l'approvvigionamento di carburante oltre confine: ciò ha causato
ingenti perdite economiche all'intero settore, oltre che ad una
riduzione delle accise derivata dalla contrazione dell'erogato
degli impianti di distribuzione. Per la diminuzione delle entrate
relative alle accise la sola Provincia di Bolzano rischia di vedere
sfumare oltre 20.000.000 di euro l'anno: questa è stata la vera
ragione che ha indotto la Provincia di Bolzano ad introdurre questi
contributi, nella speranza di ridurre l'esodo per il rifornimento e
di vedere, con la conseguente chiusura delle sue pompe, la drastica
riduzione delle entrate. Si noti però che lo sconto non equivale al
prezzo inferiore praticato nei paesi limitrofi, ma ad un sagace
calcolo per rendere non redditizio il costo del viaggio oltre il
confine per fare il pieno.
Per quanto riguarda il Friuli, la Regione è andata oltre ed ha
esteso il contributo a tutti i residenti, ma questo pare essere
stato un calcolo avventato, se lo stesso Assessore alle finanze ed
il Vicepresidente della Giunta regionale del Friuli che inizia ad
essere stremata dal salasso alle casse pubbliche, hanno richiesto
l'intervento del Governo per l'adozione di misure ad hoc per
scongiurare la fuga di risorse verso la Slovenia, in considerazione
del fatto che la Regione non è in grado di sostenere il peso delle
risorse investite per calmierare il costo. In sostanza, la politica
di sconto messa in atto dalla Regione mostra la corda, poiché le
risorse non sono infinite, e se si prende il denaro per metterlo da
una parte, questo viene a mancare dall'altra. Infatti la Regione
Friuli, in mancanza delle necessarie misure correttive del Governo,
ha dovuto ridurre dal primo aprile lo sconto aggiuntivo sulla
benzina che aveva introdotto a febbraio.
Ma vediamo quali sono gli sconti delle due realtà in esame. Essi
si riferiscono alle tariffe in essere nei paesi confinanti (posso
fornirgliele, perché se le cito non rimango più nei tempi). Tutte e
due le realtà hanno legiferato in materia di introduzione di sconti
sui carburanti facendo riferimento alla legge n. 549/1995, che
prevede la possibilità di ridurre in modo graduato i prezzi di
carburante per i residenti nelle Regioni di confine in maniera
inversamente proporzionale alla distanza dal confine.
La Provincia di Bolzano ha introdotto questo sconto sotto forma
di una riduzione del prezzo alla pompa, del gasolio per
autotrazione e della benzina. La disposizione prevede un contributo
differenziato per i singoli Comuni in ragione della distanza del
Comune, fissata in 20 chilometri, autostrade escluse, nel limite
massimo del confine di Stato, entro il quale i residenti solo di
quelle zone possono beneficiare dello sconto, e sono state
individuate due fasce di distanza: una che va fino a 10 chilometri
e l'altra da 10 a 20, con uno sconto del 95 percento per i primi e
70 percento per i secondi rispetto ai prezzi praticati nelle
Regioni di confine. Si noti che coloro che sono confinanti con la
Svizzera si trovano ad avere un beneficio quasi nullo, un bel
principio di eguaglianza per i cittadini all'interno dello stesso
territorio! Il contributo è usufruibile solo presso quei
distributori di carburanti attraverso l'attivazione di una carta
sconto.
La Regione Friuli ha invece finora optato per un sistema di
contribuzione esteso a tutti i residenti tramite una legge
regionale; i contributi sono concessi a persone fisiche ed a Onlus,
individuando un'area di confine con un contributo maggiorato per i
beneficiari che sono residenti in quelle zone. Ma ora la tanto
decantata "cuccagna" dei residenti in Friuli pare avviarsi ad un
severo ridimensionamento, perché l'estensione del contributo a
tutti i residenti è stata oggetto per due volte di un avvertimento
da parte dell'Unione europea, che configura la riduzione dei prezzi
dei carburanti come un indebito aiuto di Stato e come un elemento
di concorrenza sleale nei confronti della Slovenia, che è paese
membro dell'Unione europea. Oltre alle difficoltà segnalate prima,
vi è anche il concreto rischio per la Regione dell'apertura di un
procedimento di infrazione da parte dell'Unione europea, insomma
pare che la Regione Friuli si stia avviando a chiudere la vicenda
dello sconto alla pompa per le stesse ragioni che hanno imposto
alla Valle d'Aosta la conclusione della vicenda dei buoni benzina,
nonostante ci fosse stato fatto sovente osservare la lungimiranza
del Friuli che aveva saputo sgusciare fra le "maglie proibitive"
delle regole dell'Unione europea.
Venendo alla nostra realtà, se l'elemento di introduzione dei
contributi dovesse applicarsi con i criteri della legge n.
549/1995, ad esempio Alto Adige, tenendo conto che la fascia
chilometrica come quella individuata dalla Provincia di Bolzano
coinvolgerebbe un numero percentualmente esiguo di residenti, fino
al Comune di La Salle per quanto riguarda il confine della Francia,
fino al Comune di Gignod per quanto riguarda il confine svizzero...
questo può essere, e non altro, proprio visto quanto sta accadendo
a tal proposito ai nostri amici del Friuli. Si consideri che per 8
mesi circa all'anno l'unica possibilità per il passaggio verso gli
Stati confinanti è attraverso i due trafori, con un aumento di
spesa che vanificherebbe il beneficio dell'eventuale introduzione
di uno sconto, che dovrebbe riferirsi al minor costo del carburante
in quei territori, e che non può essere definito in termini
assoluti ed a piacere. Se poi facciamo conto che questo potrebbe
avvenire d'estate con l'apertura dei valichi, due conti fanno
capire che tutto questo beneficio verrebbe assorbito nel solo
viaggio di andata, senza contare il ritorno.
Per contro voglio ricordare, come ha fatto anche la collega
Fontana, la scelta di questa Amministrazione a seguito dell'obbligo
dell'Unione europea e dello Stato di eliminare i buoni carburanti;
noi abbiamo scelto di individuare soluzioni alternative allo sconto
alla pompa per favorire un numero più ampio possibile dei
valdostani: il
bon chauffage
, lo sconto del 30 percento
sulla bolletta elettrica, gli sconti autostradali ancora in essere,
e ricordo che in passato abbiamo speso tanti soldi con la legge
sulla rottamazione per consentire l'acquisto di mezzi poco
inquinanti poco energivori.
Per quanto riguarda il gettito sulle accise, esso sarà reso noto
nel corso del consuntivo 2011 e riguarderà il gettito 2010, perché
andiamo con degli anni che sono scansionati, ma posso dire che nel
primo anno senza esenzioni, appunto il 2010, il reddito si aggirerà
intorno ai 52.000.000 di euro. Si consideri che l'aumento delle
accise, a seguito dell'abolizione dei buoni benzina, ha portato ad
un incremento fra il 50 e il 60 percento di quanto si percepiva
dall'entrata delle accise precedenti e che i provvedimenti quali il
bon chauffage
, in testa, hanno assorbito in larga misura
questo incremento. Per contro va ricordato che le entrate sono
complessivamente diminuite, come abbiamo verificato recentemente
con l'ultima variazione di bilancio, che ci ha portato a dover
lasciare sul campo ulteriori 50.000.000 di euro (fattore, questo,
non proprio insignificante).
Voglio poi citare un dato che la scorsa settimana non avevo a
disposizione; è interessante notare che la recente indagine del
Centro studio sintesi - di cui avete inteso parlare - fotografa
meglio di ogni altra considerazione quale sia stato l'impatto delle
varie manovre sulla Valle d'Aosta e come queste abbiano assorbito
più dell'incremento eventuale delle accise. Infatti il peso su ogni
cittadino per il 2011 è stato di ulteriori 1.389 euro a persona
calcolati sul bilancio regionale. Insomma il bilancio regionale ha
un ulteriore peso di spesa di 1.389 euro a persona residente in
Valle, rispetto a tutte le riduzioni che sono state fatte nel corso
delle recenti manovre. Un calcolo rapidissimo fissa a circa
200.000.000 di euro di minori entrate, quindi quando parliamo di
accise dobbiamo tenere conto di tutte le riduzioni di cui siamo
stati oggetto.
Per quanto riguarda le premesse dell'interpellanza, non è esatto
sostenere che le casse regionali beneficeranno di un netto aumento
degli introiti derivanti dalle accise, perché il maggior reddito
derivante dall'incremento delle accise disposte dall'articolo 15
del decreto legge 2011 è riservato all'Erario per i prossimi cinque
anni, quindi qualsiasi aumento si farà, non entrerà nelle casse
regionali, ma rimarrà a disposizione dello Stato. Quindi oltre alle
riduzioni già ricordate, mettiamoci il cuore in pace sulle accise
che non incasseremo!
Poi è stata citata la questione del Senatore Fosson che ha
presentato una iniziativa...siamo assolutamente d'accordo. Voglio
infatti ricordare che il problema dei costi dei carburanti deve
prevedere una soluzione organica, siamo tutti d'accordo, infatti lo
chiedono anche le Regioni citate prima, che si stanno dissanguando
per sostenere costi improponibili, al fine di limitare la
concorrenza delle zone di confine. Ma l'unica soluzione sarebbe che
lo Stato, anziché sostenere l'aumento dei carburanti per
alimentarsi con le accise, intervenisse per ridurre la pressione
fiscale sui carburanti per quanto riguarda l'Italia. Concludo
ricordando che l'Italia è il secondo paese in Europa in cui i
carburanti sono i più cari, superata solo dalla Norvegia, e il
terzo paese al mondo in cui i carburanti sono i più cari: questo
non lo decide la Regione Valle d'Aosta, ma la politica dello
Stato!
Presidente
- La parola alla Consigliera Carmela
Fontana.
Fontana (PD)
- Grazie Presidente.
L'Assessore oggi mi ha fatto l'elenco della spesa...io non
volevo una lezione, in quanto la mia proposta era quella di andare
incontro ai cittadini proprio in un momento così difficile che sta
attraversando la Regione. Abbiamo fatto tanti interventi sul
"pacchetto anticrisi" per andare incontro ai valdostani...adesso
sappiamo che tante famiglie si stanno vendendo la macchina, i
negozianti che vendono auto sono allarmati perché non riescono più
a venderne, perché la gente cerca di capire come deve fare, abbiamo
l'autostrada dove sappiamo i costi che ci sono...non ne sto facendo
una colpa alla Regione, ma siamo anche una Regione autonoma e,
secondo me, un po' di buona volontà anche da parte sua,
Assessore...siamo a fine legislatura, cerchiamo di vedere...anche
solo in questo periodo di crisi che stiamo attraversando.
Lo so, Presidente, sembra assurdo perché le spese sono tante, ma
mettiamoci nei panni di questi cittadini...lei provi a sentire,
fuori...sono massacrati! Allora i furti, il caro benzina, il caro
spesa, non sanno più dove girarsi; mi sembra che adesso avere una
macchina sia un lusso che se lo può permettere solo chi ha i soldi,
mentre i poveri pendolari o la gente che va a lavorare...si rischia
che adesso si devono comprare una bicicletta, ma non si può manco
fare questo, perché adesso ci sono dei furti di biciclette a non
finire!
Era questo il mio intento, cioè se anche solo quando si mette in
piedi il bilancio...vedere se sul pacchetto anticrisi sono avanzati
dei soldi che non sono stati spesi...solo che anche in questo
periodo ci sia la buona volontà di vedere se si può fare qualcosa,
perché anche un piccolo sconto alle famiglie sarebbe comodo.
Grazie.
