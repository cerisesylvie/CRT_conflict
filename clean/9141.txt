Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3663 del 7 aprile 1988 - Resoconto
OGGETTO N. 3663/VIII - PROPOSTA PER LA CREAZIONE DI UN
CONVITTO UNIVERSITARIO PER GLI STUDENTI VALDOSTANI A
TORINO.
(Ritiro di mozione).
PRESIDENTE
: Do lettura della mozione in oggetto,
presentata dai Consiglieri Cout, Mafrica, Millet, Bajocco e
Tonino.
MOZIONE
Una precedente mozione del 23 aprile 1987 del Gruppo comunista,
che chiedeva di impegnare la Giunta regionale a predisporre una
proposta per dare adeguata soluzione ai problemi incontrati dagli
studenti valdostani nel trovare un alloggio nelle città sedi di
università e in particolare per ricercare una sede, in proprietà o
in locazione, da adibire a Convitto Universitario Valdostano nella
città di Torino, in cui confluisce la maggior parte degli
universitari valdostani, era stata respinta dalla maggioranza
consiliare.
Alcuni dati sulla iscrizione degli studenti valdostani
ripropongono con forza il problema ed in particolare:
il confronto della percentuale di studenti iscritti in rapporto
alla globalità della popolazione in età per iscriversi alla
Università in Valle d'Aosta, rispetto alla stessa percentuale delle
altre regioni d'Italia o nazioni europee, ci indica la Valle
d'Aosta come una regione in cui la iscrizione degli studenti
all'università è in numero decisamente minore.
Infatti tale percentuale, rilevata per il 1987 dagli uffici
dell'Assessorato, è stata del 13,9% (nati nel periodo 1964/1969:
9273; studenti universitari: 1291), mentre per l'Italia arriva a
quasi il 25%, in Francia al 27%, in Germania Federale quasi al
30%.
Alle Facoltà universitarie di Torino risultano iscritti
nell'anno accademico 1986/87 ben 1164 studenti valdostani su un
totale di 1291 studenti, escludendo quelli iscritti ad Università
estere.
Indubbiamente le cause delle relativamente poche iscrizioni di
giovani valdostani alla università possono essere diverse. La causa
principale può essere fatta risalire ai disagi e ai problemi molte
volte insormontabili, rispetto a quelli di altre regioni: un
pendolarismo insostenibile per i disagi nelle ferrovie ed i costi
elevati dell'uso di un mezzo proprio portano alla necessità di una
ricerca di un alloggio a Torino, difficile da reperire e di costo
elevato, anche se in parte coperto da sussidi dell'Amministrazione
regionale.
La proposta è quindi quella di partire dai dati che si
riferiscono alle iscrizioni degli studenti valdostani per ricercare
una soluzione, intanto ai problemi principali di coloro che
frequentano a Torino, per arrivare ad interventi che risolvano i
problemi di tutti gli studenti frequentanti le varie
Università.
Per coloro che frequentano a Torino la proposta è di reperire in
quella città o nelle immediate vicinanze una struttura da
acquistare o costruire, per rispondere alle esigenze di coloro che
devono alloggiarvi per motivo di studio.
Non si pensa che ciò sia un problema, visto che in Valle ed
anche fuori (ricordiamo l'acquisto dell'Eremo di San Romolo in
Liguria) numerosi, per destinazioni diverse e per svariati
miliardi, sono stati gli acquisti e le ristrutturazioni della
Regione Valle d'Aosta.
L'intervento proposto, assieme ad altri potrebbe favorire la
realizzazione effettiva del diritto allo studio e la preparazione
di coloro che guideranno il futuro della nostra Regione.
Ciò premesso, il Consiglio regionale della Valle
d'Aosta
DELIBERA
di impegnare la Giunta regionale a predisporre entro il più
breve tempo possibile una proposta per una soluzione dei problemi
che incontrano gli studenti nella ricerca di un alloggio nelle
varie sedi di Università ed in particolare a ricercare a Torino un
edificio, in proprietà, da ristrutturare, da costruire o in
locazione, da adibire a Convitto Universitario per gli studenti
della Valle d'Aosta.
PRESIDENTE
: La Presidenza non intende comprimere il
dibattito o limitare gli interventi, ma se esiste la volontà di
terminare i lavori nella seduta antimeridiana, bisogna che gli
interventi siano ridotti al minimo indispensabile.
Ha chiesto la parola il Consigliere Cout; ne ha facoltà.
COUT (P.C.I.):
Cercherò di essere molto breve, anche
perché mi sembra che si possa trovare un accordo per discutere il
problema in sede di Commissione.
Vorrei solo far presente la ragione per la quale abbiamo
riproposto ancora una volta la questione dell'alloggio degli
studenti universitari valdostani a Torino. Dai dati che siamo
riusciti a reperire, abbiamo constatato che la situazione dei 1100
studenti universitari valdostani iscritti in quella Università è
abbastanza critica: solo 12 valdostani sono risultati vincitori, su
26 che avevano presentato domanda, per occupare qualcuno tra i 400
posti letto a disposizione nei convitti universitari pubblici e gli
altri 700 presso il convitto "L. Einaudi". In lista d'attesa ce ne
sono 8, mentre 2 hanno rinunciato e 4 hanno avuto esito
negativo.
Da un'inchiesta fatta a Torino tra i 60.000 studenti
universitari, dei quali hanno risposto 30.000, è emersa una
richiesta di almeno 2_000 posti-letto, ma la città di Torino ne può
soddisfare solo 1.100. Il problema, quindi, si pone soprattutto per
gli studenti universitari provenienti dalle altre regioni e che
sono costretti a risiedere a Torino, anche per non sottostare ai
disagi dei trasferimenti ed a quelli di altro genere. È effettiva,
quindi, l'esigenza di trovare dei posti-letto.
La nostra proposta, ripresentata anche oggi, sollecita la
Regione alla ricerca di una soluzione in tempi piuttosto brevi,
perché non ci risulta che l'Amministrazione comunale di Torino
abbia in corso iniziative per incrementare i posti-letto a
disposizione degli studenti universitari, se non in misura limitata
(una trentina di posti-letto circa) grazie ad una ristrutturazione
in corso d'attuazione. Si parla, addirittura, di alleviare le
difficoltà degli studenti che non possono accedere ai posti-letto a
disposizione, integrando la differenza del costo-letto, che non è
certo indifferente per chi deve cercare degli alloggi.
Noi, quindi, sollecitiamo la Giunta a trovare una soluzione, ad
esempio attraverso l'acquisto di una struttura da mettere a
disposizione di un ente di gestione, composto, al limite, da una
compartecipazione mista pubblico-privato. Da un colloquio avuto con
l'Assessore, mi è parso di capire che ci sia una certa
disponibilità da parte della Giunta e che la Commissione consiliare
competente dovrebbe riunirsi tra breve per esaminare una questione
analoga. Nel caso fosse possibile discutere anche questo argomento
in quella sede, noi non avremmo alcuna difficoltà a ritirare la
mozione.
Ripetiamo, comunque, di aver riproposto l'argomento per i motivi
che ho enunciato e per altri che ho taciuto per non dilungare
ulteriormente la discussione che potrebbe svolgersi con più
tranquillità in altra sede. C'è, in ogni caso, l'esigenza di
risolvere con urgenza questo problema.
PRESIDENTE
: Ha chiesto la parola l'Assessore alla
Pubblica Istruzione, Faval; ne ha facoltà.
FAVAL (U.V.):
Je demande au Conseiller Cout de bien
vouloir surseoir à la discussion de cette motion puisqu'on est en
train, au bureau de l'Assessorat, de vérifier la possibilité
d'introduire dans la loi qu'on va discuter, je crois dans la
dernière séance du Conseil régional, la loi dont on avait discuté
auparavant, une solution à ce problème.
Nous croyons que ce qu'on est en train d'étudier peut satisfaire
aux exigences qui ont été manifestées dans cette motion et on
demande, donc, de bien vouloir attendre la réunion de la
Commission, qui très probablement se tiendra la semaine prochaine,
comme d'après les accords que j'ai pris avec le président de la
Commission elle-même. Merci.
PRESIDENTE
: Ha chiesto la parola il Consigliere Cout; ne
ha facoltà.
COUT (P.C.I.):
Concordiamo con la sospensione della
discussione e, quindi, ritiriamo la mozione per discutere questo
problema in sede di Commissione, dove, oltre a presentare altri
dati dei quali siamo in possesso e che ci sembrano importanti,
avanzeremo anche delle proposte più precise.
PRESIDENTE:
Colleghi Consiglieri, dopo l'intervento del
Consigliere Cout, la mozione in oggetto deve intendersi
ritirata.
IL CONSIGLIO prende atto.
PRESIDENTE
: Siccome ieri è stata rinviata ad oggi la
discussione di una legge, io, come Presidenza, anche in base al
Regolamento, che prevede che le leggi siano discusse prima delle
mozioni, propongo che si proceda con l'esame dell'oggetto n.
26.
