Classificazione
FINANZA REGIONALE E LOCALE



Oggetto del Consiglio n. 1005 del 4 novembre 2021 - Resoconto
OGGETTO N. 1005/XVI - Interpellanza: "Azioni dirette ad
evitare che gli indennizzi regionali COVID a favore delle partite
Iva siano automaticamente incamerati dal fisco".
Bertin (Presidente) -
Punto n. 55. Per l'illustrazione
dell'interpellanza il Consigliere Sammaritani ne ha facoltà.
Sammaritani (LEGA VDA) -
Trattiamo di un argomento
delicato, importante, perché coinvolge una nostra legge, una nostra
disposizione della legge 15/2021, all'articolo 9, il famoso
articolo 9, dove si prevedono i bonus alle Partite Iva.
Abbiamo appreso dagli stessi destinatari di questi benefici che
il fisco - quindi l'agente della riscossione - dal primo settembre
di quest'anno ha iniziato non solo a notificare ai contribuenti le
cartelle esattoriali arretrate, quindi migliaia e migliaia se non
milioni di cartelle, come sapevamo, in giacenza, ma addirittura a
pignorare - con una procedura speciale prevista da un'apposita
norma che s'innesta sul DPR 602/73, quella sulla riscossione dei
tributi, ma che è successiva, che non consente il controllo del
Giudice - le somme messe a disposizione con legge regionale alle
Partite Iva danneggiate dall'emergenza Covid, quindi va a pignorare
queste somme.
Rilevato che si tratta di somme riconosciute agli imprenditori a
titolo d'indennizzo e che risulta immediato valutare - prima che
giuridicamente anche moralmente - se sia corretto che tali somme -
destinate a rifondere chi ha incolpevolmente subito gli effetti di
una pandemia che ha portato il Governo a coattivamente sospendere o
fortemente rallentare le attività dei danneggiati - vengano
incamerate dal fisco a soddisfacimento di crediti pregressi.
Ricordato quindi che la Regione Valle d'Aosta, come abbiamo già
accennato prima, è intervenuta con misure di sostegno e contributi
a fondo perduto per indennizzare le attività danneggiate
dall'emergenza sanitaria per effetto delle chiusure e limitazioni
dovute al Covid-19 e ha concesso appunto un bonus ai titolari di
Partita Iva, quello previsto dall'articolo 9 della legge 15 di
quest'anno; si tratta di un contributo una tantum a fondo perduto
in conseguenza delle perdite di reddito derivanti dalla riduzione o
dalla limitazione dell'attività conseguente al perdurare
dell'emergenza epidemiologica a favore dei soggetti titolari di
Partita Iva. Il bonus, tanto per ricordare i tratti essenziali,
viene concesso alle Partite Iva che hanno registrato una riduzione
del fatturato almeno pari al 30% per i mesi dal primo ottobre 2020
al 31 marzo 2021, rapportata al fatturato del medesimo semestre
2019/2020. Il contributo viene concesso in riferimento a diverse
griglie di fatturato complessivo, partendo da un'erogazione minima
di 2 mila euro fino a una soglia massima di 25 mila. Le istanze per
ottenere il bonus dovranno essere presentate, predisposte e inviate
appunto attraverso la piattaforma regionale dedicata, presente sul
sito Internet della Regione Valle d'Aosta, a partire dalle ore
14:00 del giorno 19 luglio 2021 e non oltre le ore 23:59 del 30
settembre.
Appreso che in questi giorni... - ormai è passato un po' di
tempo perché questa interpellanza era prevista già per il Consiglio
che poi non si tenne - appreso che dal primo di settembre del 2021
i funzionari regionali stanno accogliendo le domande sospendendo
automaticamente quelle che superano la soglia di 5 mila euro di
bonus; i funzionari infatti, prima di pagare gli indennizzi, in
applicazione dell'articolo 48 bis DPR 602/73 che ha ripreso vigenza
dal primo settembre di quest'anno, perché prima era sospeso a
livello statale, devono chiedere al fisco se vi siano pendenze che
magari sono puro oggetto di contenzioso in attesa di varie
rottamazioni o pace fiscale, o siano state notificate cartelle
esattoriali.
Quindi il funzionario pubblico, a partire dal primo settembre,
prima di erogare l'indennizzo, chiede all'Agenzia delle Entrate se
vi siano pendenze superiori a 10 mila euro o notifiche di cartelle
esattoriali e il fisco, a questo punto, pignora le somme facendo
applicazione dell'articolo 72 del DPR 602/73 che abbiamo già
citato. Si tratta di una procedura speciale, veloce, che consente
di fare a meno del Giudice, quindi non è il classico pignoramento
presso terzi, è una procedura speciale prevista appunto da questa
norma introdotta negli anni 2000 e che si è innestata sul DPR
602.
L'effetto è quello che chi ha diritto a indirizzi superiori a 5
mila euro, perché ha subito danni più ingenti, subisce la falcidia
del fisco che incamera l'importo in luogo del povero imprenditore
danneggiato e quindi chi ha subito danni maggiori non ottiene
nulla.
Quindi interpelliamo il Presidente, o l'Assessore competente,
per conoscere se il Governo regionale sia a conoscenza della
situazione sopra descritta - immagino di sì, ormai - e delle
conseguenze per i destinatari degli indennizzi.
Se sia intenzione dell'Amministrazione regionale mettere in atto
azioni dirette per evitare che gli indennizzi vengano incamerati
dal fisco o azioni presso l'ente di riscossione al medesimo
scopo.
Presidente -
Risponde l'assessore Marzi, ne ha
facoltà.
Marzi (SA) -
Spesso capita, nel momento in cui ci si
trova nella condizione di dover rispondere a certi tipi
d'iniziative come questa -  iniziative nelle quali si
riportano delle questioni legislative, come tra l'altro
splendidamente rappresentato dal collega Sammaritani - di farsi
venire a mente i primi momenti nei quali ci troviamo a dover fare
delle valutazioni e normalmente torniamo tutti alle scuole
elementari, quando la nostra maestra di turno ci ha insegnato che i
temi si sviluppano con l'introduzione, lo sviluppo del tema e poi
la conclusione. Però quando si cambia mestiere nel corso degli
anni, oppure addirittura ci si trova a dover rispondere in
Consiglio regionale, è anche corretto fare delle valutazioni
rispetto al fatto che se si parte da un sillogismo logico con una
tesi, un'antitesi e si arriva alla conclusione, ci si trova nella
condizione di non, per forza di cose, aver risposto nella maniera
corretta, nel senso che, soprattutto dopo la presentazione della
sua iniziativa, pare assolutamente chiaro che lei sappia benissimo
quale sarà la risposta che il Governo o l'Assessore deputato, nel
caso preciso il sottoscritto, può riportare o non scegliere di
riportare.
Per fortuna però nel frattempo è trascorso, scusi il gioco di
parole, del tempo e quindi a tutti gli effetti abbiamo anche avuto
la possibilità d'interrogare direttamente l'agente riscossore e
chiedere conferma di una tesi di riferimento da lei degnissimamente
rappresentata.
Per cui comincio con il rispondere al primo interpello in
maniera tecnica: si è certamente a conoscenza della situazione
descritta nell'interpellanza, che vede il decreto legge n. 99/2021,
recante le misure urgenti in materia fiscale di tutela del lavoro
dei consumatori di sostegno alle imprese, cosiddetto decreto
lavoro, fissare al 31 agosto 2021 il termine finale di sospensione
dell'attività di riscossione e controllo dell'esistenza di debiti
nei confronti di Equitalia. Questo ha determinato che a decorrere
appunto dal primo settembre 2021, prima di disporre pagamenti a
qualunque titolo d'importo superiore a 5 mila euro, le pubbliche
Amministrazioni hanno dovuto riprendere nei confronti dei
beneficiari di aiuti le verifiche d'inadempienza dei pagamenti
d'imposte fiscali, ottemperando all'obbligo previsto appunto
dall'articolo 48bis del DPR 602/73.
La procedura prevista dalla normativa nazionale non è in alcun
modo una disposizione discrezionale né per le pubbliche
Amministrazioni che dispongono pagamenti né per l'agente della
riscossione di debiti fiscali e previdenziali, insomma per
l'agenzia delle riscossioni e delle entrate.
A seguito dell'interpellanza, per poter confermare quanto
evidenziato dagli uffici, l'Assessore ha inviato ad Agenzia Entrate
e Riscossione una richiesta di precisazioni sui pignoramenti
effettuati sui pagamenti delle pubbliche Amministrazioni.
La risposta formulata dall'agente della riscossione ha chiarito
che l'intera procedura è puntualmente disciplinata da norme che
regolano i rapporti con i debitori e con gli enti impositori - e
cioè i creditori - e non esiste alcun margine di discrezionalità
sull'opportunità o meno di procedere all'esecuzione del
pignoramento.
Le modalità di effettuazione dei pignoramenti presso terzi sono
precisamente indicate dall'articolo 72bis DPR 602/1973, come
appunto da lei richiamato.
Il pignoramento non viene effettuato sui conti correnti dei
debitori, bensì attuato nei confronti del terzo pagatore - nel caso
specifico quindi della Regione - e il pignoramento è eseguito nei
limiti di pignorabilità previsti dalla normativa vigente a seconda
della natura del credito.
Con riferimento ai dati sulle verifiche effettuate dagli uffici
della Regione, emerge che dal primo settembre al 12 ottobre 2021
sono stati ammessi 8.749 mandati di pagamento, che le verifiche
effettuate sono state 1.992 e che a seguito di queste sono
risultati coinvolti 114 soggetti.
A tale proposito, credo che sia utile e opportuno descrivere nel
dettaglio la suddetta procedura di verifica che viene effettuata
dagli uffici, anche se accennata dal collega Sammaritani.
La verifica d'inadempienza deve essere effettuata sull'apposito
sito immediatamente prima dell'emissione del mandato per tutti i
pagamenti d'importo superiore ai 5 mila euro netti: ne sono esclusi
i pagamenti a favore di altre pubbliche Amministrazioni, delle
società partecipate e i sussidi di natura previdenziale,
assistenziale e sanitaria. Naturalmente questo tipo di valutazione
non distingue né titolo I né titolo II della spesa per quello che
riguarda le questioni inerenti alla pubblica amministrazione
italiana.
La verifica fornisce una risposta immediata, indicando se il
soggetto controllato non è inadempiente oppure è inadempiente.
A seguito della risposta dell'agenzia delle entrate, si possono
presentare quindi due casi: il primo riguarda inadempienze
inferiori all'importo del pagamento da effettuare al creditore. In
tale caso viene comunicato alla struttura competente alla
concessione della somma da corrispondere l'indicazione di pagare la
parte non oggetto di inadempimento al creditore; la struttura
competente può quindi inserire subito la nuova liquidazione. Quando
perviene all'Amministrazione l'atto di pignoramento, il medesimo
viene formalmente trasmesso alla struttura competente alla
liquidazione e, per conoscenza, all'Avvocatura regionale. La
struttura competente dovrà liquidare entro 60 giorni dalla
notifica, con pagamento a favore dell'Agenzia delle Entrate
Riscossioni, la quota soggetta a pignoramento. Il creditore viene
quindi liberato dal sistema, al fine di consentire l'inserimento di
altre liquidazioni.
Quando l'inadempienza è invece superiore a 5 mila euro, viene
immediatamente comunicato alla struttura competente che il
pagamento è sospeso per inadempienza. Quando perviene
all'Amministrazione l'atto di pignoramento, si inviano due distinte
trasmissioni: una alla struttura competente, che dovrà liquidare
entro 60 giorni dalla notifica l'intero importo a favore
dell'Agenzia delle Entrate e Riscossioni, e una all'Avvocatura
regionale per comunicare l'obbligo di custodia per 5 anni della
parte di somma eccedente quella al pignoramento.
Viene quindi mantenuto bloccato il creditore consentendo, in
caso di ulteriori liquidazioni, anche di importi inferiori a 5 mila
euro e previa verifica con l'Avvocatura regionale o con ulteriori
verifiche sempre sul sito, di versare ancora all'Agenzia delle
Entrate il dovuto nel caso di eventuale permanenza in capo al
soggetto della situazione di inadempimento.
Veniamo alla seconda domanda: preme richiamare l'attenzione sul
fatto che la riscossione coattiva è effettuata dall'agente delle
riscossioni per i crediti affidatigli dallo Stato e dalle altre
pubbliche Amministrazioni ed è materia di esclusiva competenza
dello Stato. Pertanto resta escluso che un ente territoriale come
qualsiasi Regione possa intervenire in maniera di pignoramento di
somme da parte dell'agente delle riscossioni, così come su altri
aspetti inerenti al recupero coattivo effettuato dall'agente della
riscossione in applicazione della normativa vigente.
La Regione Valle d'Aosta non ha pertanto competenza per poter
intervenire nell'escludere o modificare i criteri per la
definizione dei pagamenti da sottoporre a verifica né potestà
legislativa per prevedere l'impignorabilità di contributi regionali
in quanto la cosa determinerebbe un mancato introito sulle imposte
riscosse a livello centrale.
Questo vale anche nel caso del carattere di eccezionalità delle
misure a sostegno delle famiglie e del mondo produttivo che la
Regione ha messo in campo nel contesto emergenziale che la pandemia
ha rappresentato.
Si rammenta anche che i crediti tributari ed ex tributari della
Regione, se in fase coattiva, possono essere compresi nelle
cartelle esattoriali dell'agenzia delle riscossioni.
Si precisa, inoltre, che, una volta affidate le somme all'agente
delle riscossioni, i crediti regionali seguono le regole degli
altri crediti a ruolo, che peraltro è in fase di previsione da
parte del legislatore statale, stando al contenuto della bozza di
delega in materia fiscale che in parte abbiamo già analizzato in
Consiglio.
Nel D.L. n. 41/2021, all'articolo 1 comma 5bis, lo Stato ha
previsto l'impignorabilità del contributo statale erogato per
sostenere gli operatori economici colpiti dall'emergenza
epidemiologica da Covid-19. Da parte dello Stato ciò è stato
possibile in quanto il medesimo ha legiferato su una norma propria
per cui lo Stato è intervenuto sui propri contributi per escluderli
dal ritorno all'applicazione del 48bis del DPR richiamato. Non lo
ha fatto, ahimè, su tutto ciò che riguarda le Regioni.
Rispetto al secondo quesito posto nell'iniziativa, da parte
nostra è già stato fatto quanto possibile: sia nell'anno 2020 che
nell'anno 2021, infatti, attraverso le deliberazioni di Giunta
regionale n. 1092/2020 e n. 1047/2021 si è sospeso di fatto sino al
31 dicembre 2021 il meccanismo di compensazione legale a
regolazione contabile tra debiti e crediti.
Abbiamo così evitato, nel contesto emergenziale, d'incamerare a
compensazione i contributi regionali concessi per l'emergenza
Covid, evitando di sottrarli a imprese e cittadini che versano in
posizioni debitorie per marcato versamento di debiti.
Naturalmente di tutto ciò abbiamo, come Governo regionale, dato
comunicazione il 15 di ottobre del 2021 con un comunicato stampa
dedicato ed è assolutamente a disposizione anche la risposta che è
arrivata il 2 novembre 2021 tramite PEC da parte dell'Agenzia delle
Entrate rispetto al fatto che quanto richiamato nella
deliberazione, quanto da lei accennato nelle premesse,
fondamentalmente, nonostante sia assolutamente corretto darne
visione in Consiglio regionale, non è possibile, ahimè.
Presidente -
Per la replica, consigliere Sammaritani.
Sammaritani (LEGA VDA) -
Lei ha chiuso con un ahimè e
ahinoi, ma soprattutto ahiloro, cioè coloro che questi soldi
potevano averli e non li hanno avuti.
La risposta è naturalmente una risposta prettamente burocratica,
la comprendo, non mi aspettavo una soluzione diversa, ma non
condivido assolutamente, nel senso che in certe situazioni,
soprattutto quando ci sono degli appigli normativi rilevanti, come
in questo caso, bisogna avere coraggio, nel senso che se lo Stato
ha dato degli indennizzi e ha previsto che quegli indennizzi non
andassero a finire nelle sue stesse casse, quindi nelle casse degli
enti impositori, la motivazione era precisa: si trattava di
un'emergenza particolare, un'emergenza sanitaria, sociale ed
economica e quindi era giusto - come ha detto il presidente Draghi
- dare i soldi e non prenderli in quel momento.
È successo invece che - con gli stessi tipi d'indennizzi che ha
dato lo Stato, ma erogati dalle Regioni, nel caso specifico la
Regione Valle d'Aosta - lo Stato o chi per lui, l'agente
riscossore, invece che darli li ha presi i soldi, o meglio, sono
soldi della Regione, sono soldi nostri, dei cittadini valdostani
che sono stati dati per uno scopo ben preciso e sono finiti invece
nelle casse del fisco.
Quindi abbiamo disatteso totalmente la ratio della norma, perché
l'articolo 9 della legge 15/2021 dice espressamente che questi
soldi vengono dati per sopperire, adesso qui sono testuale: "alle
esigenze di liquidità necessaria ad assicurare la continuità
operativa".
Quindi sono stati dati per far sì che gli imprenditori
continuassero a operare: pagare affitti, pagare forniture eccetera.
Se finiscono nelle casse del fisco non servono proprio a niente,
quindi non sono dati per lo scopo per cui è stata prevista la
norma.
Allora c'erano dei sistemi per evitare che chiaramente si
andasse a chiedere all'oste se il vino era buono, cioè andare a
chiedere all'agente riscossore se sta facendo le cose fatte bene mi
sembra una domanda abbastanza retorica, il problema era cercare di
evitare che accadesse questo, in parte con un principio, quello dei
diritti quesiti, perché in realtà se questa norma noi l'abbiamo
fatta a luglio, quando la sospensione ancora c'era e quindi non
c'era il dovere di comunicare questa cosa all'agenzia, cioè dire:
"Guarda che sto erogando questa somma, quindi dimmi se ci sono
delle tue pendenze, delle pendenze nei tuoi confronti", è un
principio già importante, perché se io il diritto lo maturo nel
momento in cui questa norma è ancora di questo modo, cioè se è
quella statale che ci sta dicendo: "Per adesso sospendiamo questo
aspetto di riscossione", era importante dire che valeva anche per i
cittadini valdostani che incassano magari dopo, ma hanno acquisito
il diritto prima. Primo principio.
Secondo: c'è una circolare della Ragioneria dello Stato che
interpretava proprio questi principi, cioè a seguito dell'entrata
in vigore di queste norme - 48bis e 72bis del DPR 602 - che parlano
proprio di questa procedura particolare, che è una procedura
abbreviata che prescinde dall'intervento del Giudice, quindi c'è un
pignoramento presso terzi, cioè il creditore pignora presso il
debitore del suo debitore, anche se sembra complicato, e lo fa
saltando il Giudice, quindi evitando che ci sia un giudizio, una
valutazione di pignorabilità dei beni.
Ebbene, proprio a questo proposito la Regione avrebbe potuto
tranquillamente, nei sessanta giorni previsti per il pagamento - e
li ha citati anche lei, Assessore - in questa procedura abbreviata,
sospendere i pagamenti e dire: "No, aspetta, prima di darli a te
caro agente della riscossione, io voglio sapere se questi crediti
sono pignorabili", primo: perché appunto sono degli indennizzi pari
a quelli che dava lo Stato e quindi che non erano dichiarati
pignorabili, che lo Stato stesso ha voluto non pignorare, e
secondo: perché c'è una circolare, appunto di qualche anno fa, dove
la Ragioneria dello Stato diceva che, per certi tipi d'indennizzi,
d'indennità e di pagamenti, non si dovesse procedere alla
comunicazione all'Agenzia delle Entrate. Per esempio una di queste
figure era espressamente il pagamento di spese concernenti
interventi di ordine pubblico, nonché per fronteggiare situazioni
di calamità. E questa non è una calamità? Siamo in stato di
emergenza ancora adesso, fino al 31 dicembre, allora la Regione
avrebbe potuto dire: "No, aspetta caro agente della riscossione, io
nei sessanta giorni non ti liquido niente, i soldi non te li do,
aspetto e poi andiamo a vedere". L'agente della riscossione avrebbe
dovuto fare il pignoramento normale, passare attraverso il Giudice,
l'avente diritto avrebbe potuto esporre queste sue valutazioni,
queste sue deduzioni dicendo: "Secondo me questa è un'indennità che
non mi puoi pignorare perché è data in ragione di calamità
naturale" e all'articolo 9 della legge regionale lo dice anche lei,
quindi a questo punto la Regione avrebbe potuto tranquillamente
tutelare i suoi cittadini, non l'ha fatto.
Questi soldi finiscono nelle casse dell'Agenzia delle Entrate,
nella cassa del riscossore, peraltro come sappiamo bene, e ho qui
degli esempi, purtroppo molto spesso sono solo interessi e diritti
di riscossione, manco capitale. Quindi abbiamo fatto due danni: non
abbiamo ridotto il debito di chi aveva diritto a questi soldi, non
abbiamo consentito a queste persone di avere un indennizzo che noi
abbiamo fatto in legge proprio per uno scopo diverso da quello di
dare i soldi al fisco.
