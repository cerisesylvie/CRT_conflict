Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 584 del 11 novembre 1981 - Resoconto
OGGETTO N. 584/81 - INTERVENTI A FAVORE DELLE ENTRATE
FINANZIARIE DEGLI ENTI LOCALI. (Approvazione di mozione)
Presidente
- Do lettura della mozione presentata dai
Consiglieri Mafrica, Carral, Tonino, Cout, Péaquin e Bajocco:
MOZIONE
Considerato che il Governo ha più volte dichiarato la propria
volontà (come appare peraltro in modo esplicito dal bilancio dello
Stato per il 1982) di mantenere per il 1982, le entrate dei Comuni
allo stesso valore monetario del 1981, penalizzando quindi di fatto
le risorse dei Comuni di una percentuale almeno pari al tasso di
inflazione);
Verificato che anche le restanti quote finanziarie dovute
dallo Stato ai Comuni per il 1981 saranno corrisposte in misura
fortemente ridotta, creando difficoltà agli Enti locali di base,
parte dei quali dovrà ricorrere a costosi prestiti bancari per far
fronte a spese indilazionabili;
Ricordato che i Comuni valdostani hanno già dal maggio scorso
richiesto che parte delle risorse provenienti dalla revisione del
riparto fiscale fosse destinata al decentramento finanziario e che
tale richiesta è stata recentemente ribadita in incontri che i
rappresentanti dei Comuni valdostani hanno avuto con la Giunta
regionale e con alcuni Gruppi consiliari;
Constatato che la corresponsione, ormai da numerosi anni, di
una cifra bloccata ai 2 miliardi e mezzo, attraverso una legge
annuale, non corrisponde più alle esigenze dei Comuni valdostani,
vista la continua svalutazione della somma stessa;
Al fine di avviare un primo decisivo passo in materia di
decentramento di mezzi finanziari, competenze e personale agli Enti
locali valdostani;
Il Consiglio regionale
DELIBERA
1)
di impegnare il Presidente della Giunta ad
esprimere al Governo, attraverso una documentata e formale
protesta, l'opposizione della Regione Valle d'Aosta ai deleteri
tagli previsti nel bilancio dello Stato a carico delle entrate
degli Enti locali;
2)
di impegnare la Giunta Regionale a predisporre
opportuni disegni di legge che destinino ai Comuni e alle Comunità
Montane della Valle d'Aosta una percentuale fissa ed adeguata delle
entrate ordinarie della Regione.
Presidente
-
La parola al Consigliere Mafrica.
Mafrica (PCI)
- È proprio in questi giorni in discussione
in Parlamento - e la discussione, per lo meno per quello che se ne
sa dai giornali, non appare ancora definita - la questione della
legge finanziaria. In questa legge finanziaria ci sono alcuni
elementi di rilievo che interessano i Comuni ed in particolare
quelli valdostani.
L'orientamento del Governo che, come è accaduto altre volte,
potrà anche essere modificato dal Parlamento e comunque comincia ad
essere incerto, è quello di mantenere le entrate per i Comuni per
il 1982 allo stesso livello monetario del 1981. Questo significa,
in poche parole, penalizzare i Comuni almeno di una quantità di
risorse pari all'inflazione. Questo è un primo elemento di una
certa gravità, perché i Comuni non hanno mai avuto risorse
abbondanti. Andare a tagliare, di fatto, queste risorse, significa
tagliare dei servizi che i Comuni fanno; il personale, in qualche
modo, dovrà essere pagato e quindi se ci saranno dei tagli saranno
sui servizi sociali a favore degli anziani o sulla scuola
materna.
Un altro elemento particolarmente grave di questa situazione è
la riduzione delle quote già decise per il 1981: infatti, rispetto
alle ultime rate, c'è stata una decurtazione di queste cifre. È
questa una situazione che può creare difficoltà immediate agli
stessi Comuni, che si troveranno a ricorrere al credito e quindi a
dover, poi, pagare rilevanti interessi passivi su queste somme.
Poiché nella nostra Regione la sensibilità ai problemi dei
Comuni è in aumento, anche perché i Comuni hanno fatto sentire le
proprie esigenze, noi chiediamo con questa mozione due cose: da una
parte, che il Consiglio regionale si pronunci contro questi tagli
nei confronti dei Comuni, e dall'altra che il Presidente della
Giunta esprima con un proprio documento da far conoscere al
Consiglio, la protesta del Consiglio Regionale della Valle d'Aosta
rispetto a queste iniziative antiautonomistiche. Inoltre, chiediamo
che si dia una prima risposta, per lo meno a livello di indirizzo,
alle richieste dei Comuni valdostani.
I Comuni valdostani nel mese di maggio avevano chiesto che,
qualora fosse stato approvato il riparto fiscale, fosse destinata
una percentuale del 10% delle entrate ordinarie della Regione ai
Comuni e del 5% alle Comunità Montane. Queste richieste credo siano
state ribadite, non dico come cifre, ma come esigenze, alla Giunta
regionale, in un incontro che l'Associazione dei Sindaci ha avuto
con il nostro Gruppo. Riteniamo che, visto che il riparto fiscale è
stato approvato, si debba prendere un impegno per andare questa
direzione. L'impegno che chiediamo è quello di stabilire una quota
percentuale fissa, sia per i Comuni che per le Comunità Montane, di
cui questi organismi abbiano libera disponibilità.
Come Regione molto spesso ci lamentiamo nei confronti dello
Stato, che ci trasferisce delle risorse già finalizzate, magari non
immediatamente utilizzabili Nella nostra Valle. Siamo dell'idea che
una parte da determinare, di cui i Comuni e le Comunità Montane
possano disporre liberamente, sia un indirizzo che, a nostro
avviso, la Giunta Regionale dovrebbe accogliere e mettere alla base
di un provvedimento che dovrà comunque essere approvato.
Voglio ricordare che a questo proposito esiste anche
un'iniziativa popolare che dovrà essere discussa entro l'inizio
dell'anno prossimo.
Occorre dare una risposta a questa cose, perché i due miliardi e
mezzo, ormai, da numerosi anni sono insufficienti. Pertanto, con
questa mozione, chiediamo un pronunciamento delle forze politiche
del Consiglio per dare un'indicazione di lavoro alla Giunta e allo
stesso Consiglio, nell'affrontare questo problema.
Presidente
- Ha chiesto di parlare il Consigliere
Carlassare; ne ha facoltà.
Carlassare (DPROL)
- Indubbiamente sono d'accordo sulla
proposta fatta dal Partito Comunista ed ora illustrata dal
Consigliere Mafrica. Vorrei solo far rilevare nella giusta misura
l'importanza dei due disegni di legge popolari a cui faceva cenno
prima Mafrica.
A parte che è la prima volta che in Valle d'Aosta si fa ricorso
a questo strumento previsto dallo Statuto, c'è da far rilevare che
tutta una serie di forze politiche e sociali si sono dichiarate
favorevoli all'iniziativa nel suo indirizzo politico; a questo
proposito faccio presente una mozione votata all'unanimità del
Congresso del Partito Socialista, una mozione votata all'unanimità
dal Congresso della CISL e mozioni che sono state votate nei
Consigli Comunali di Aosta e di altri paesi della Valle. C'è poi un
consenso sull'iniziativa (se non nel merito dell'iniziativa, cioè
sulle percentuali da ripartire fra i vari Comuni) data
l'Associazione dei Sindaci, tutte le organizzazioni sindacali
interpellate singolarmente.
Intendo perciò sottolineare l'impegno che deve essere di questo
Consiglio nell'affrontare il tema del decentramento, in modo da
garantire un'autonoma capacità economica di intervento ai Comuni ed
alle Comunità Montane.
Presidente
- Ha chiesto di parlare il Presidente della
Giunta; ne ha facoltà.
Andrione (UV)
- Lo spirito di questa mozione ci trova
consenzienti; chiederemmo però alcune modifiche che sono, a nostro
avviso, importanti e che vorremmo esplicitare per far capire come
andiamo ad agire in questo campo.
Devo ribadire ancora una volta che, ai termini della
legislazione vigente, i Comuni non sono competenza della Regione e
che un disegno di legge, presentato in questo Consiglio e votato a
maggioranza, è finito in qualche misterioso cassetto e non va
avanti. Devo altresì ribadire che la Regione è cosciente che di
fronte alla latitanza dello Stato, latitanza che si verifica a
tutti i livelli, ivi compreso quello di tagliare l'entrata del
Comune, è dovere della Regione sostituirsi, dando ai Comuni, primo
Ente territoriale, la possibilità di effettuare un'amministrazione
che non sia soltanto l'anagrafe e la guardia campestre.
Quindi, per quanto riguarda il punto 1), lo votiamo così com'è.
Per quanto riguarda il punto 2), una riunione di Giunta ci ha
dimostrato che non possiamo, prima della pubblicazione della legge,
presentare una variazione di bilancio che dia qualcosa ai Comuni;
mancano infatti i tempi tecnici, perché dovremmo farla entro la
fine del mese e non sarà ancora promulgata.
La nostra intenzione è di presentare con il nuovo bilancio, una
legge che incominci ad attribuire 5 miliardi ai Comuni; 2500
milioni per quest'anno e 2500 milioni per l'avvenire, facendo, poi,
successivamente una serie di leggi che danno ai Comuni delle
possibilità finanziarie comparabili, non solo alla loro effettiva
importanza territoriale, ma anche alla loro effettiva assunzione di
responsabilità. È avvenuto, purtroppo, che diversi Comuni non
abbiano fatto quanto dovevano per l'assegnazione dei fondi
integrativi dello Stato e non abbiano contratto i mutui ad
interesse zero che permettevano loro di fare delle opere pubbliche,
perché al di sotto di certi parametri. Mentre crediamo che
l'intervento immediato sia indispensabile, non crediamo che ci
possa essere trasferimento finanziario senza trasferimento di
responsabilità. Riteniamo che questo sia uno dei punti
fondamentali.
D'altra parte, pensiamo che debba essere approfondito dal
Consiglio un vasto discorso sulle Comunità Montane, quali Enti di
programmazione e non di spesa.
La nostra richiesta è perciò di impegnare la Giunta Regionale a
predisporre opportuni disegni di legge che destinino ai Comuni
della Valle d'Aosta una percentuale dell'entrata ordinaria della
Regione. Non accettiamo la questione della "fissa e adeguata"
perché "fissa" vorrebbe dire stabilire una percentuale comunque
volontaria. Noi sosteniamo che la legge finanziaria annuale deve
dire quello che la Regione trasferisce, per il momento come
sostituto; infatti, non è possibile che la Finanza comunale
continui ad essere in Italia così ignorata.
La nostra legge non deve essere completamente avulsa; deve
essere una legge cosciente della situazione effettiva e che quindi
viene a sostituire una carenza effettiva.
Su questo punto, voteremo la mozione con l'eliminazione delle
parole che ho detto e saremo disposti, sia con chi ha presentato la
mozione, sia con l'Associazione dei Sindaci che coi Comuni, ad un
vasto confronto per ottenere: primo, la massima
responsabilizzazione dei Comuni con entrate e garanzie di
finanziamenti sufficienti agli scopi comunali; secondo, il massimo
disimpegno della Regione dai problemi comunali. Evidentemente,
quando si ha un problema regionale, deve intervenire la Regione su
questi due punti e penso che potrebbe essere possibile, non in sede
di discussione di mozione, ma in sede di approfondimento di
particolari, trovare un accordo. Ciò risulta anche da un incontro
informale avvenuto con l'Associazione dei Sindaci.
Noi faremo questa mozione completamente nostra, con queste
modifiche, ritenendo che il presentatore della mozione e Carlassare
- che non l'ha firmata ma che ha detto di essere d'accordo -
debbano essere presenti alla discussione che vogliamo avere quanto
prima con l'Associazione Sindaci e con i Comuni per stabilire
questi principi.
In sostanza, quale ci sembra essere il punto fondamentale?
Quello di garantire a livello comunale la propria responsabilità e
la certezza dei finanziamenti relativi a quelle responsabilità. Chi
sceglie di fare qualcosa, deve essere sicuro di poter avere i
finanziamenti per farcela.
D'altra parte, non vorremmo che il bilancio regionale venisse
irrigidito, non in maniera conforme alla legislazione attuale,
perché purtroppo non è la sua competenza, ma in maniera tale che
comunque vadano la cose, tutti i Comuni ricevano in fretta il
denaro regionale semplicemente per il gusto di dire che si sono
distribuiti quei soldi. Ci troveremmo di nuovo di fronte a quei
contributi a pioggia sui quali non siamo d'accordo.
Credo che i presentatori della mozione possano accettare le
nostre proposte, liberi di approfondire il problema e di presentare
interpellanze e mozioni su questo punto.
È nostro convincimento che i Comuni della Valle d'Aosta debbano
essere rivitalizzati, anche per fare - lo dico anche se so di non
essere molto popolare - la prova della vitalità dei Comuni, per non
avere semplicemente l'etichetta "Comune" dietro la quale si
nasconde il vuoto assoluto.
Presidente
- Prima di dare la parola ai Consiglieri che
la chiederanno, mi rivolgo ai presentatori della mozione per sapere
se accettano la proposta di modifica fatta dal Presidente della
Giunta. Tale modifica consiste nell'inserimento dell'inciso
"che
destinino per il momento ai Comuni"
e la soppressione delle
parole
"e alle Comunità Montane"
.
Ha chiesto di parlare il Consigliere Tonino; ne ha facoltà.
Tonino (PCI)
- Prima di esprimerci sulla richiesta, credo
sia necessario precisare brevemente perché abbiamo parlato di
Comuni e Comunità Montane, e perché parlavamo di percentuale "fissa
e adeguata".
Intanto, una cosa che condividiamo perché è sempre stata la
nostra impostazione, è che ci deve essere un intervento affinché la
finanza locale sia adeguata in tutto il Paese; è necessario cioè
fare finalmente la riforma della finanza locale.
Abbiamo sempre detto che per i Comuni della nostra Regione sono
necessari due interventi: un primo intervento, che abbiamo chiamato
"decentramento finanziario", è quello che oggi diciamo
insufficiente dei 2500 milioni e che deve essere adeguato.
Il secondo intervento è molto più importante del mero
"decentramento finanziario", ed è quello di responsabilizzare a
livello di Comunità locale, delegando delle funzioni che oggi sono
impropriamente svolte dalla Regione. È questa concetto della delega
che ci fa parlare di Comunità Montane perché, secondo noi, esse
sono un'espressione dei Comuni; se vogliamo fare in modo che ci
siano delle funzioni delegate dalla Regione ai Comuni, è necessario
trovare il momento organizzativo dei Comuni in cui si possa
esercitare la delega.
Quando andremo a discutere di come responsabilizzare i Comuni,
sono convinto che ci scontreremo sulla necessità che alcuni Comuni
esercitino alcune funzioni in modo associato. In caso contrario,
avremo sempre la giustificazione per non decentrare nulla in fatto
di responsabilità. Accettiamo la richiesta del Presidente della
Giunta di discutere concretamente, anzi preannunciando che
presenteremo proprio in questi giorni le nostre proposte di delega
di funzioni, nel campo della forestazione e delle opere pubbliche,
ai Comuni e alle Comunità Montane. In esse si individua un
meccanismo che non è quello della dispersione a pioggia, ma che è
quello della partecipazione e della responsabilizzazione dei Comuni
nelle scelte.
Con questo, mi riallaccio alle infinite discussioni che abbiamo
fatto in quest'aula e fuori da essa sui parametri per dividere i
due miliardi e mezzo. Perché è sempre stato molto difficile trovare
un accordo? Perché si pretende, con un intervento di decentramento
finanziario, di risolvere anche i problemi di squilibrio che ci
sono tra diversi Comuni. È necessario, secondo noi, effettuare il
decentramento finanziario affinché i Comuni svolgano le funzioni
primarie; e poi, la delega di funzioni per altri settori deve
tenere conto di piani fatti dal Comune, dalle Comunità Montane e
decisa con la partecipazione degli stessi. È inutile, credo sia
anche ingiusto, iniziare adesso questo tipo di discussione, perché
ci arriveremo presto con le nostre proposte.
Quello che proponiamo con la mozione e, in sostanza, presentare
delle proposte che vadano in questo senso; il bocciare a priori le
Comunità Montane ci sembra sbagliato. Possiamo, forse, tener conto
delle contraddizioni che ci sono in questa maggioranza sul ruolo
delle Comunità Montane per le quali il Presidente della Giunta ha
affermato che "visto che non abbiamo ancora deciso, per adesso non
parliamo di Comunità Montane"; però dovete cercare di superare
queste contraddizioni più in fretta possibile, in modo che anche
voi abbiate una posizione sulle Comunità Montane. Credo che sia
urgente che come maggioranza, perché so che nella maggioranza ci
sono posizioni diverse, prendiate una decisione.
La nostra richiesta di lasciare "Comunità Montane" ha questo
fondamento: non è concepibile oggi pensare ad una
responsabilizzazione dei Comuni che sia degna di questo nome, se
non si individuano anche i momenti organizzativi del Comune.
Per quanto concerne, poi, la percentuale fissa e adeguata,
secondo noi, essa deve essere adeguata, se è valido quel discorso
che facevo prima. Possiamo essere disposti a discutere "fissa",
perché se va avanti un processo di delega, anche il decentramento
finanziario deve rispondere a dei programmi di spesa, dei progetti
di pianificazione regionale; la Regione deve svolgere sempre il suo
ruolo, ma resta il fatto che bisogna dare anche ai Comuni il segno
che si vuole andare decisamente in quella direzione.
Presidente
- Ha chiesto di parlare l'Assessore ai Lavori
Pubblici, Borbey; ne ha facoltà.
Borbey (DC)
- Come Democrazia Cristiana, siamo d'accordo
con il Presidente e voteremo questa mozione emendata come l'ha
proposta il Presidente. Desideriamo però precisare alcune cose,
cioè che lo spirito nel quale noi votiamo questa mozione non è uno
spirito sic et simpliciter, come dice Tonino. Siamo favorevoli a
delegare ai Comuni le opere pubbliche, perché la maggior parte dei
lavori che eseguiamo come Regione sono per l'80% di competenza dei
Comuni, salvo le strade regionali e arginature, mentre le
arginature dei torrenti, sono di competenza comunale.
Inoltre riteniamo che ci debba essere una programmazione
regionale della forestazione e che essa vada delegata ai Comuni.
Ogni Comune parte per la propria tangente su una politica della
forestazione, e se ho ben capito il Partito Comunista intende che
un domani i vari Comuni gestirebbero direttamente i cantieri di
lavoro, senza più avere a monte degli ispettori forestali.
Non mi dilungo oltre come ha detto giustamente anche Tonino. A
nome della D.C. siamo pronti a confrontarci con la maggioranza e
siamo aperti a confrontarci anche con la minoranza, perché il
problema non è soltanto un trasferimento di competenze, ma è una
questione di personale in grado di svolgere tutte queste mansioni.
Se il Comune non può assumere tecnici, mi spiegate come potrà
provvedere alla direzione dei lavori o all'assistenza? E del
personale della Regione, cosa ne facciamo? Siamo disponibili e
aperti, ma vorremmo evitare di trovarci poi paralizzati. A questo
proposito ci sono i fondi a residuo passivo che voi, giustamente,
avete sempre criticato e che sono già enormi: io qui vi dichiaro
che la maggior parte dei fondi, dove abbiamo residui passivi forti,
sono già quelli per i quali noi diamo dei contributi al Comune.
Presidente
- Ha chiesto di parlare il Presidente della
Giunta; ne ha facoltà.
Andrione (UV)
- Il mio tentativo non era quello di
imporre una scelta, ma quello di scegliere all'interno di una
mozione i punti sui quali pensavo che il Consiglio avrebbe potuto
votare unanime. Qui non si tratta di differenze all'interno della
maggioranza o di differenze di opinioni, perché evidentemente la
discussione potrebbe continuare adesso per delle ore senza riuscire
ad andare a fondo in un Consiglio dove si parla con un certo stile
e attraverso certi canali.
Mi sia permesso, però, dire che la mia proposta salvava il
principio della responsabilizzazione e dell'intervento regionale a
favore dei Comuni. Per quanto riguarda le Comunità Montane, ognuno
è libero di pensare quello che vuole, però l'art. 1 della legge
1102 dice: "la valorizzazione delle zone montane favorisce la
partecipazione delle popolazioni presso le Comunità Montane alla
predisposizione e all'attuazione dei programmi di sviluppo dei
piani territoriali dei rispettivi comprensori montani, ai fini di
una politica generale di riequilibrio economico e sociale nel
quadro dell'indicazione del programma economico nazionale e dei
programmi regionali". A questo punto, o questa legge salta, e per
quanto mi riguarda sono dispostissimo a farla saltare e a porre il
problema in maniera differente, o altrimenti questa legge non può
essere trasformata in una legge sostitutiva del 1934, riguardante
l'ordinamento comunale. Questa è un'opinione personale, ma sono
dispostissimo a discuterne, anche se non oggi in questa sede.
Siamo anche disponibili, mantenendo le affermazioni fatte a nome
della D.C. e della maggioranza a votare contro la mozione,
rimanendo fermo il nostro impegno in questa materia.
La mia proposta era quella di salvare un'immagine del Consiglio
che si impegna in maniera unanime a favore della
responsabilizzazione dei Comuni e del trasferimento di
responsabilità; per quanto mi riguarda, le deleghe sono esattamente
lo stesso errore della programmazione settoriale del governo. Noi
dobbiamo infatti dare dei finanziamenti e responsabilizzare, non
semplicemente delegare.
Comunque, non anticipiamo adesso discussioni che sono future; il
livello supercomunale anche nella legislazione attuale, perché il
Consorzio dei Comuni non l'ha inventato questa Giunta né quelle
passate, è possibilissimo; è vero che in Valle d'Aosta, data la
testa dei valdostani, quando si fa una scuola media bisogna poi
fare il Consorzio obbligatorio, firmato dal Prefetto, perché
altrimenti non si trova l'accordo sull'ubicazione. Bisogna tener
conto anche questi fatti e casomai ci dovessero essere delle
possibilità di una differente organizzazione del territorio, è
chiaro che ci devono essere delle competenze che salgono, e che
oggi sono comunali, e delle competenze che scendono, e che oggi
sono la ex-Provincia assorbita dalla Regione.
La nostra proposta rimane valida con l'intesa che questa mozione
non chiude l'argomento, in quanto siamo tutti intenzionati ad
approfondirlo, proprio in relazione a quanto è alla base di questa
mozione: il fatto cioè che la Regione oggi deve avere disponibilità
finanziarie per intervenire in questa materia, per non occuparsi
soltanto di quello che è lo stretto compito regionale di spese
correnti.
Presidente
- Ha chiesto di parlare il Consigliere
Mafrica; ne ha facoltà. Prima di dargli la parola, chiederei al
Consigliere Mafrica, che è uno dei firmatari della mozione, di
voler esprimere in termini chiari quale sia la formulazione della
mozione che intende portare in Consiglio.
Mafrica (PCI)
- Rispetto alle cose che ha detto il
Presidente della Giunta in questo secondo intervento, credo non sia
necessario ricordargli, anche se può essergli sfuggito in questo
momento, che c'è una seconda legge per le Comunità Montane, mi
sembra del marzo di quest'anno, che amplia i compiti delle stesse,
arrivando anche alla possibilità di forme di gestione. Tale legge
prevede fin da ora la possibilità di utilizzare del personale; le
Comunità Montane entro la fine dell'anno devono fare determinati
adempimenti per avere la possibilità di avere del proprio
personale. Da conteggi che abbiamo fatto, sarebbero 43 persone per
le 7 Comunità Montane che dovrebbero essere assunte
direttamente.
Le Comunità Montane, secondo la nostra impostazione, sono una
forma di aggregazione dei Comuni per svolgere determinati compiti e
non sono più soltanto quanto previsto dalla legge 1102. Intendiamo
che queste Comunità Montane abbiano un ruolo: siamo pronti a
discutere su cosa e come esattamente devono lavorare, ma nella
mozione intendevamo ricordarle per questo scopo.
Continuiamo perciò a conservare le nostre riserve, per
rispondere a Faval, e ciò che abbiamo detto fino ad ora rappresenta
la nostra posizione. Poiché, comunque, ci interessa impegnare la
Giunta a fare un passo in avanti, crediamo che, pur mantenendo la
nostra posizione, l'accettare la formulazione del Presidente della
Giunta rappresenti un impegno della stessa rispetto a questo
problema del decentramento che, pertanto, possiamo accogliere.
Oggi noi conserviamo, sulla questione delle Comunità Montane,
della percentuale fissa e adeguata, le nostre impostazioni e
continueremo a sostenerle; riteniamo però utile che, queste cose
che sono state dette, abbiano in tempi brevi qualche significativo
frutto e possiamo quindi accettare le modifiche con queste finalità
e in questo senso proposte dalla Giunta.
Presidente
- Ha chiesto di parlare il Consigliere
Carlassare; ne ha facoltà.
Carlassare (DPROL)
- Mi trovo d'accordo con le cose che
ha detto Mafrica. Ritengo che le Comunità Montane possano svolgere
un ruolo molto importante in un'ipotesi di decentramento effettivo,
di deleghe, di funzioni, di capacità di operare dei Comuni e degli
Enti periferici in genere.
Pertanto, il problema non si esaurisce con questa mozione, ma
ritengo che essa, anche se parzialmente modificata dall'intervento
del Presidente della Giunta, possa essere il primo passo per aprire
quella discussione in un modo generalizzato, in modo da coinvolgere
il Consiglio, i Sindaci, l'Associazione dei Sindaci, gli
Amministratori Comunali e, in genere, tutte quelle persone che si
interessano della condizione della cosa pubblica. Sono perciò
disponibile a dare il mio voto favorevole alla mozione, come
modificata dall'intervento del Presidente della Giunta.
Presidente -
Nessuno chiede più la parola. Do lettura
della nuova formulazione della parte dispositiva della mozione:
"2) di impegnare la Giunta regionale a predisporre opportuni
disegni di legge che destinino per il momento ai Comuni della Valle
d'Aosta una percentuale adeguata delle entrate ordinarie della
Regione.".
Presidente
- Non ci sono dichiarazioni di voto.
Metto in votazione la delibera testé letta nel suo testo
emendato.
Esito della votazione:
Presenti, votanti e favorevoli: 30
Maggioranza richiesta: 16
Il Consiglio approva all'unanimità.
Presidente
- A questo punto, essendo esaurita la
trattazione degli argomenti all'ordine del giorno della seduta
odierna, possiamo passare alla trattazione dell'oggetto inserito
d'urgenza su richiesta del Consigliere Pedrini.
