Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI


Resoconto integrale del dibattito dell'aula
Oggetto del Consiglio n. 2417 del 19 febbraio 1997 - Resoconto
SEDUTA ANTIMERIDIANA DEL 19 FEBBRAIO 1997
OGGETTO N. 2417/X Coordinamento di interventi in relazione agli
eventuali pericoli di frane sul versante nord-occidentale della
Becca di Nona. (Interpellanza)
Interpellanza Visti alcuni articoli apparsi sui mezzi di
informazione inerenti ad eventuali pericoli di frane sul versante
nord-occidentale della Becca di Nona;
Avuto notizia dell'incarico di monitoraggio affidato alla ditta
"ISMES" di Bergamo;
Preso atto che i Comuni di Charvensod e Pollein, che potrebbero
essere eventualmente interessati da tale evento non sono stati ad
oggi informati dettagliatamente sull'argomento;
Considerato che sarebbe comunque logico prevedere in accordo con
i comuni interessati gli effetti, le conseguenze e quindi un piano
di intervento nell'eventualità che tale frana si verifichi.
I sottoscritti Consiglieri regionali
Interpellano
l'Assessore competente per conoscere:
1) qual è ad oggi la reale situazione;
2) se la procedura adottata, senza una precisa informazione e un
preciso coordinamento con i comuni interessati, non pregiudichi un
intervento più efficace e tempestivo;
3) se l'Amministrazione regionale non ritiene necessario
redigere uno studio accurato che permetta di conoscere quali siano
le zone che potrebbero essere eventualmente interessate da tale
frana sia direttamente che indirettamente.
F.to: Viérin M. - Collé - Marguerettaz
Presidente Ha chiesto la parola il Vicepresidente Viérin
Marco.
Viérin M. (PpVA) Con quest'interpellanza non si vogliono creare
allarmismi di sorta o altro. In maniera molto onesta il
sottoscritto, prima che gli organi di informazione dessero questa
notizia, aveva avuto modo di accertarsi di cosa si trattava - anche
perché visivamente questa fessura si vede da Aosta - telefonando
alla protezione civile. Mi è stato detto che si stava procedendo a
verificare cosa era successo successivamente, ho appreso dagli
organi di informazione che è stato dato un incarico di
monitoraggio.
A questo punto il problema, come ho già detto ai Dirigenti della
protezione civile, è quello di sapere cosa succede un domani se
quest'enorme frana si dovesse staccare dalla Becca di Nona perché
su quel versante c'è il torrente Combué che è situato fra i Comuni
di Charvensod e di Pollein. Se la frana si verifica in inverno, non
crea grossi problemi perché c'è il tempo sufficiente per
intervenire in maniera consona ed adeguata; se si verifica in
estate, quando la portata del torrente è enorme, si potrebbe creare
una specie di lago a monte e questa frana potrebbe fare da barriera
in fondo al torrente. Il problema è quello di capire in primo luogo
quando il peso dell'acqua sarà superiore alla diga naturale che
verrà a formarsi perché questo potrebbe portare dopo un certo
numero di ore il tutto a valle e in questo caso di comprendere cosa
potrebbe succedere per la parte interessata dei Comuni di
Charvensod e di Pollein.
In merito a questa considerazione, mi stupisce che la protezione
civile non abbia messo al corrente in maniera ufficiale i due
Comuni interessati per prevedere eventualmente un piano di
intervento perché, se l'intervento lo fa solo la protezione civile
regionale, è un discorso, se c'è un piano coordinato, il risultato
è migliore anche perché i cittadini dei due Comuni sono già situati
in loco.
È giusto fare il monitoraggio, ma ritengo doveroso predisporre -
e spero che l'Assessore mi dia conferma di questo - un piano di
intervento o un piano che permetta di capire cosa potrà succedere
se quest'evento avverrà. Ribadisco, non è un discorso di
allarmismo, è un discorso di prevenzione, però va fatta prevenzione
anche sugli eventuali effetti. Quali potranno essere le procedure
di intervento per fare un intervento più preciso e più
concreto?
Si dà atto che, dalle ore 12,02, riassume la Presidenza il
Presidente Stévenin.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Il centro operativo della protezione civile ha
ricevuto il 19 giugno dell'anno scorso la segnalazione da parte di
un cittadino riguardo all'esistenza di questo dissesto, sono
intervenuti immediatamente il geologo e gli uomini della stazione
forestale di Aosta.
Il dissesto è situato alla base della parete nord occidentale
della Becca di Nona, nel Comune di Charvensod, sul versante
orografico destro del medio corso del torrente Combué, tra i 2400 e
gli 1800 metri di quota.
Il pendio dissestato è costituito da ripide falde detritiche con
pendenze prossime al 45%, sottostanti le pareti rocciose della
montagna, e si presenta boscato da conifere fino al limite della
vegetazione.
L'area della frana ha una superficie rilevata, tramite accurate
osservazioni, prossima agli 8 ettari e si presenta nettamente
delimitata ai piedi della parte rocciosa da una fenditura continua,
con lacerazioni anche della cotica erbosa di una lunghezza
superiore ai 300 metri, indicante senza dubbio un abbassamento di
tutto il settore a valle di almeno 3-4 metri.
All'interno del corpo di frana sono molto evidenti alcune zone
con diverse velocità di scivolamento, alcune delle quali
coinvolgenti estese porzioni boscate e accumuli detritici di
rilevanti proporzioni.
Verso il basso il dissesto evolve infine con una colata di
detrito, incanalata in un ripido canalino, che è attraversato dalla
mulattiera per Morion prima di sboccare sui prati dell'Alpe Pontey.
In base ad una stima prudenziale del materiale in movimento, si
ipotizza che il volume dello stesso non sia inferiore al milione di
metri cubi.
In base alla consultazione dei documenti di archivio e delle
fotografie aeree più recenti disponibili nella zona, che risalgono
al 1991, dalle quali non appare testimonianza o evidenza di
movimenti pregressi, nonché in base alle relazioni verbali degli
agenti del corpo forestale che conoscono a fondo la zona, si ha
ragione di ritenere che il movimento franoso si sia individuato
nelle attuali dimensioni solo in tempi molto recenti: autunno del
'95 o addirittura primavera del '96, anche se fenomeni piccoli e
superficiali si erano verificati sin dall'estate del '95, tant'è
che il servizio già intervenne nel mese di agosto del '95 per
sgomberare il sentiero per Morion dal materiale di una piccola
frana.
Per quanto riguarda l'informazione e i rapporti avuti con i
Comuni di Charvensod e di Pollein, è vero che non c'è una
corrispondenza ufficiale agli atti, ma è doveroso dire che comunque
i tecnici del servizio di sistemazione idraulica della protezione
civile sono stati e sono tuttora in contatto con i Sindaci e con un
Assessore del Comune di Pollein dai mesi di luglio-agosto del
1996.
La dinamica del fenomeno è stata tenuta sotto controllo, al
momento visivo, durante tutta l'estate, finché la neve non ha più
permesso di fare quest'osservazione. Durante questo lasso di tempo,
quindi durante circa 4 mesi, non sono stati notati incrementi della
fenditura perimetrale, mentre è continuata l'evoluzione degli
scivolamenti superficiali dei detriti.
Per quanto riguarda il secondo punto, ovvero la richiesta da
parte del Consigliere di avere rapporti stretti e, se del caso, di
prevedere l'organizzazione di interventi in collaborazione con i
Comuni, evidentemente sarà nostra cura fare questo non appena, con
la stagione favorevole, avremo avuto occasione di collocare in sito
il sistema di monitoraggio che è stato previsto, tenuto conto del
fatto che - come mi dicono i tecnici, il geologo in particolare -
data la natura del luogo e data la situazione, non è ipotizzabile
fare al momento nessun tipo di intervento attivo per rimuovere il
problema.
È importante invece avere sempre la situazione sotto controllo,
in modo da poter intervenire o comunque da poter prendere, se del
caso, tutte le precauzioni possibili per la salvaguardia della
sicurezza degli abitati che si trovano ai piedi della conoide del
Combué. Il problema che si potrebbe verificare, nel caso in cui ci
fosse un improvviso collasso della frana, è l'ostruzione del
torrente Combué che, se non tempestivamente ripulito per permettere
il decorso delle acque, potrebbe riversare grosse quantità di fango
ai piedi della conoide.
Ribadisco il mio impegno personale e l'impegno del servizio a
definire con i Comuni interessati tutto quanto c'è da definire, non
appena avremo dei dati sicuri e certi che ci deriveranno
dall'installazione del sistema di monitoraggio.
Presidente Ha chiesto la parola il Vicepresidente Viérin
Marco.
Viérin M. (PpVA) Forse, come ha detto il collega Marguerettaz,
oggi è una giornata speciale perché anche il sottoscritto, in
merito alle ultime due interpellanze da parte degli Assessori
competenti, ha avuto soddisfazione. Gli Assessori hanno infatti
ammesso, seppure in maniera diversa, che alcune situazioni esistono
e che vanno affrontate in una certa maniera, come anche noi
proponiamo.
Nel caso particolare posso ringraziare l'Assessore, che mi
garantisce l'analisi di tutta la questione in maniera diretta anche
con i due Comuni interessati, proprio per far fronte a quello che
ho detto nell'illustrazione dell'interpellanza.
Ribadisco però all'Assessore che è molto importante che, quando
la neve si sarà sciolta in quella zona e quindi vi si potrà
accedere, si inizi a fare quel famoso piano di studio accurato
per...
(... intervento dell'Assessore Vallet, fuori microfono...)
... esatto, da quello che ho capito mi pare che l'Assessore
ritenga utile fare questo piano, per vedere quali saranno gli
interventi da fare in merito alle due zone interessate oppure, se
l'Assessore vuol rispondermi meglio al terzo quesito, mi riservo di
reintervenire dopo.
Presidente Stévenin, l'Assessore si è dimenticato di rispondere
al terzo punto...
Presidente ... va bene, risponda... non c'è problema... Ha
chiesto la parola l'Assessore all'agricoltura, forestazione e
risorse naturali, Vallet.
Vallet (UV) Mi scuso con il Presidente del Consiglio, ho omesso
la risposta al terzo quesito. I tecnici mi hanno detto che non si
ritiene opportuno affidare o realizzare sul fenomeno uno studio
perché quest'ultimo, pur potendo essere interessante, poco potrebbe
aggiungere, se non niente, alla conoscenza del fenomeno che si ha
già e che a maggior ragione si avrà con il sistema di
monitoraggio.
Un altro discorso è invece quello di programmare e quindi di
prendere in considerazione tutti gli scenari possibili di rischio,
in modo da essere pronti ad intervenire nel caso in cui il rischio
dovesse concretizzarsi. Questo intendevo, quando ho detto che con i
Comuni verrà definito un programma di interventi, finalizzato ad
operare nel caso in cui ce ne sia la necessità.
Presidente Ha chiesto la parola il Vicepresidente Viérin
Marco.
Viérin M. (PpVA) Ringrazio l'Assessore. Su questo secondo
aspetto ho qualche riserva perché l'Assessore ha detto che il
monitoraggio dovrebbe prevedere anche alcuni riflessi indiretti,
non solo il discorso di sapere le masse e le quantità che si
potrebbero staccare, oltre che la tempistica. Altrimenti, se così
non fosse, ritengo che sia doveroso fare uno studio per sapere la
quantità che cade a valle, perché è diverso se la frana si verifica
in inverno o in estate, in quest'ultimo caso i problemi sarebbero
seri. Infatti, per casi similari successi altrove, il peso
dell'acqua che verrebbe a crearsi dietro questa frana farebbe
partire dopo alcune ore, non so quante, una massa di acqua, terra e
piante che porterebbe dei seri danni alla conoide, e potrebbe anche
espandersi su alcune frazioni di Pollein e sulle due Frazioni di
Fedina alta e Fedina bassa di Charvensod. Quindi è più in questo
senso che ritengo che sia doveroso fare uno studio in merito alle
conseguenze indirette, pertanto chiedo all'Assessore di contattare
nuovamente gli uffici perché questi si attivino; si danno tanti
incarichi per centinaia di milioni, in questo caso ritengo sia
doveroso spendere alcune decine di milioni e fare uno studio che
tenga conto anche di queste necessità.
