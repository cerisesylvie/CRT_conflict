Classificazione
CACCIA E PESCA


Resoconto integrale del dibattito dell'aula
Oggetto del Consiglio n. 2069 del 24 luglio 1996 - Resoconto
SEDUTA POMERIDIANA DEL 24 LUGLIO 1996
OGGETTO N. 2069/X Disegno di legge: "Modificazioni alla legge
regionale 11 agosto 1976, n. 34 (Nuovi provvedimenti in materia di
pesca e nel funzionamento del Consorzio regionale per la tutela,
l'incremento e l'esercizio della pesca in Valle d'Aosta)".
Articolo 1 (Sostituzione dell'articolo 1)
1. L'articolo 1 della legge regionale 11 agosto 1976, n. 34
(Nuovi provvedimenti in materia di pesca e nel funzionamento del
Consorzio regionale per la tutela, l'incremento e l'esercizio della
pesca in Valle d'Aosta) è sostituito dal seguente:
"Articolo 1
1. Le attribuzioni del Ministero delle risorse agricole,
alimentari e forestali in materia di pesca, nel territorio della
Regione, sono assunte dall'Amministrazione regionale che le
esercita a mezzo dell'Assessorato dell'agricoltura, forestazione e
risorse naturali, ai sensi dell'articolo 2 della legge
costituzionale 26 febbraio 1948, n. 4 (Statuto speciale per la
Valle d'Aosta), dell'articolo 66 del decreto del Presidente della
Repubblica 22 febbraio 1982, n. 182 (Norme di attuazione dello
statuto speciale della regione Valle d'Aosta per la estensione alla
regione delle disposizioni del decreto del Presidente della
Repubblica 24 luglio 1977, n. 616 e della normativa relativa agli
enti soppressi con l'articolo 1-bis del decreto-legge 18 agosto
1978, n. 481, convertito nella legge 21 ottobre 1978, n. 641)."
Articolo 2 (Sostituzione dell'articolo 3)
1. L'articolo 3 della legge regionale 34/1976 è sostituito dal
seguente:
"Articolo 3
1. L'attività che il Consorzio svolge è rivolta al conseguimento
dei seguenti fini:
a) promuovere la conservazione e la propagazione del patrimonio
ittico dando la preminenza alle specie pregiate indigene;
b) favorire la piscicoltura e curare il ripopolamento ittico
mediante:
1) la costruzione e l'esercizio di impianti ittici, avvalendosi
della consulenza di un ittiopatologo;
2) la gestione dell'attuale stabilimento regionale ittico di
Morgex e di La Salle in base ad apposita convenzione da stipularsi
con l'Amministrazione regionale, nella quale dovranno essere
specificate le rispettive competenze sia tecniche che
amministrative;
3) la gestione di acque pubbliche avute in concessione di
piscicoltura;
4) la costituzione di bandite di pesca e zone di ripopolamento e
recupero;
c) promuovere ricerche idrobiologiche ed idrologiche dirette
alla creazione di nuovi impianti di piscicoltura ed al reperimento
di nuove aree di pesca nel territorio della Regione;
d) attuare programmi di sperimentazione con la collaborazione di
esperti nel settore con competenze specifiche, dando la preferenza
ai residenti nella regione, per i quali il Consorzio sollecita e
promuove la loro specializzazione;
e) effettuare e disporre studi ed indagini su quanto attinente
l'ittica e la pesca, relazionandone alla struttura regionale
competente per eventuali interventi in materia;
f) promuovere l'effettuazione da parte delle strutture
competenti di periodici prelevamenti d'acqua per gli opportuni
controlli sul tasso d'inquinamento, ai fini dell'adozione di
adeguati provvedimenti a salvaguardia del patrimonio ittico e
dell'equilibrio ecologico;
g) vigilare sulle opere di semina e ripopolamento ittico su
acque date in concessione a terzi in adempimento di obblighi
ittiogenici;
h) curare l'osservanza delle norme di legge sulla pesca
avvalendosi dell'opera volontaria di pescatori, con qualifica di
guardie ittiche, sia in materia di vigilanza che di
ripopolamento;
i) emanare regolamenti relativi all'esercizio della pesca
sportiva;
l) valorizzare la pesca quale attrattiva turistica, istituendo
in zone idonee opportune riserve consorziali e svolgendo adeguata
opera in collaborazione con gli organi turistici della Regione;
m) svolgere attività didattico-divulgativa al fine di diffondere
la conoscenza dei problemi dell'ittica e della pesca;
n) dare impulso alla pesca sportiva, mediante la creazione di
particolari riserve da utilizzare esclusivamente a fini
agonistici;
o) allacciare rapporti con altre organizzazioni ittiologiche,
alieutiche e sportive, sia nazionali che estere, allo scopo di
approfondire la conoscenza sull'ittiologia e sulla pesca;
p) eseguire tutti gli altri compiti ed incarichi che
l'Amministrazione regionale riterrà di affidargli nell'interesse
dell'ittica e della pesca."
Articolo 3 (Sostituzione dell'articolo 4)
1. L'articolo 4 della legge regionale 34/1976 è sostituito dal
seguente:
"Articolo 4
1. Costituiscono il Consorzio:
a) tutti i pescatori in regola con le prescritte autorizzazioni,
residenti nella regione, che abbiano versato la quota associativa.
All'atto dell'iscrizione, il socio viene assegnato di diritto alla
sezione del comune di residenza;
b) associazioni, enti e società che abbiano motivo di aderire al
Consorzio esclusivamente per scopi agonistici;
c) i pescatori in regola con le prescritte autorizzazioni, non
residenti nella regione. Ad essi è riconosciuta la qualifica di
soci aggregati secondo le modalità che annualmente sono stabilite
dal consiglio di amministrazione."
Articolo 4 (Sostituzione dell'articolo 6)
1. L'articolo 6 della legge regionale 34/1976 è sostituito dal
seguente:
"Articolo 6
1. Le entrate ed il patrimonio sociale sono costituiti:
a) dalle quote sociali;
b) da eventuali contributi dello Stato e della Regione;
c) dai contributi di associazioni, enti, società ed imprese;
d) da altre eventuali entrate ed attività;
e) dai beni immobili e mobili di proprietà del Consorzio;
f) dai proventi delle tasse di concessione per il rilascio delle
licenze di pesca di cui alla legge regionale 23 maggio 1973, n. 30
(Istituzione di tasse di concessione per il rilascio delle licenze
per l'esercizio della pesca nel territorio della Regione Valle
d'Aosta)."
Articolo 5 (Sostituzione dell'articolo 8)
1. L'articolo 8 della legge regionale 34/1976 è sostituito dal
seguente:
"Articolo 8
1. Il consiglio di amministrazione è composto da tredici membri
così nominati:
a) otto rappresentanti dei pescatori designati dagli stessi,
come indicato dall'articolo 23, nel numero di un rappresentante per
ogni Comunità montana;
b) cinque rappresentanti delle strutture regionali competenti in
materia di gestione del patrimonio ittico, designati dalla Giunta
regionale, di cui uno appartenente al Corpo forestale valdostano e
uno all'Agenzia regionale per la protezione dell'ambiente
(ARPA).
2. I membri del consiglio di amministrazione durano in carica
quattro anni e possono essere rieletti.
3. Il consiglio di amministrazione deve essere rinnovato entro
il mese successivo allo scadere del quadriennio. I membri del
consiglio che, senza giustificato motivo, non intervengano a tre
riunioni consecutive, decadono dalla carica.
4. I membri del consiglio possono essere inoltre revocati da
coloro che li hanno nominati, con mozione di sfiducia presentata
dai due terzi dei componenti l'assemblea dei pescatori delle
singole Comunità montane e approvata a maggioranza assoluta dai
soci della circoscrizione.
5. Ai fini di cui al comma 4, entro trenta giorni dalla
presentazione, il consiglio di amministrazione controlla la
regolarità della documentazione relativa alla mozione di sfiducia,
designa il comitato elettorale presso una delle sezioni della
Comunità montana e fissa la data per la votazione della mozione
stessa.
6. Verificandosi vacanze tra i componenti del consiglio di
amministrazione, qualunque ne sia la causa, si procede alla nomina
di nuovi membri. Questi durano in carica sino alla scadenza del
quadriennio e possono essere rieletti o riconfermati."
Articolo 6 (Sostituzione dell'articolo 9)
1. L'articolo 9 della legge regionale 34/1976 è così
sostituito:
"Articolo 9
1. Il consiglio di amministrazione si riunisce su convocazione
del presidente almeno quattro volte all'anno, per deliberare sulle
materie di cui all'articolo 10. Il presidente può convocare il
consiglio quando ne ravvisi la necessità o quando ne è fatta
richiesta dall'Assessore all'agricoltura, forestazione e risorse
naturali, o da almeno un terzo dei componenti il consiglio stesso o
dal collegio dei revisori dei conti, mediante lettera raccomandata
con ricevuta di ritorno, in cui sono indicati gli argomenti da
trattare, spedita almeno otto giorni prima di quello fissato per
l'adunanza.
2. Per la validità delle riunioni è necessaria la presenza della
maggioranza dei componenti il consiglio.
3. Le deliberazioni sono adottate a maggioranza di voti."
Articolo 7 (Sostituzione dell'articolo 10)
1. L'articolo 10 della legge regionale 34/1976 è sostituito dal
seguente:
"Articolo 10
1. Il consiglio di amministrazione, nel massimo rispetto delle
proposte formulate dalle assemblee sezionali dei soci di cui
all'articolo 20:
a) determina i criteri, gli indirizzi e le direttive per il
funzionamento del Consorzio;
b) stabilisce i programmi di attività del Consorzio;
c) predispone ed approva i bilanci preventivi e consuntivi da
sottoporre all'esame della Giunta regionale;
d) predispone i regolamenti interni del Consorzio;
e) ratifica le deliberazioni del comitato esecutivo di cui
all'articolo 14, comma 1, lett. c);
f) delibera le norme generali relative all'assunzione, allo
stato giuridico ed al trattamento economico del personale del
Consorzio;
g) predispone il regolamento per il funzionamento delle sezioni
e le eventuali modificazioni.
2. Le deliberazioni adottate dal consiglio di amministrazione
sono sottoposte all'esame di legittimità dell'organo regionale di
controllo entro i termini previsti dalla vigente legge in
materia."
Articolo 8 (Sostituzione dell'articolo 14)
1. L'articolo 14 della legge regionale 34/1976 è sostituito dal
seguente:
"Articolo 14
1. Il comitato esecutivo:
a) dà esecuzione alle deliberazioni del consiglio di
amministrazione e cura le altre attribuzioni che gli siano delegate
dal consiglio stesso;
b) adotta i provvedimenti riguardanti il personale, diversi da
quelli di cui all'articolo 10, comma 1, lett. f);
c) delibera sulla stipulazione dei contratti che non eccedano
l'importo di lire 5.000.000. Le delibere relative ai contratti
devono essere sottoposte alla ratifica del consiglio di
amministrazione, nella sua prima adunanza;
d) applica tutte le sanzioni previste a carico dei pescatori,
enti o persone che abbiano violato norme di disciplina e
organizzative relative all'esercizio della pesca o comunque dannose
per il patrimonio ittico o per l'equilibrio ecologico."
Articolo 9 (Sostituzione dell'articolo 22)
1. L'articolo 22 della legge regionale 34/1976 è sostituito dal
seguente:
"Articolo 22
1. Competono ai comitati sezionali:
a) l'amministrazione dei fondi sezionali di cui all'articolo
5;
b) la formulazione di proposte da presentare al consiglio di
amministrazione del Consorzio tramite i propri rappresentanti;
c) lo svolgimento dell'attività loro demandata dal Consorzio
stesso sulle acque e sul territorio di loro competenza, secondo le
norme che saranno stabilite con apposito regolamento;
d) la promozione e l'attuazione di ogni altra iniziativa per la
valorizzazione dello sport della pesca e del patrimonio ittico,
che, nell'ambito delle proprie competenze, non contrasti con i
compiti e le finalità generali del Consorzio."
Articolo 10 (Sostituzione dell'articolo 23)
1. L'articolo 23 della legge regionale 34/1976 è sostituito dal
seguente:
"Articolo 23
1. Alla nomina degli otto rappresentanti dei pescatori del
consiglio di amministrazione del Consorzio si procede mediante
elezione diretta da parte dei soci di cui all'articolo 4, comma 1,
lett. a), suddividendo il territorio della Regione in otto
circoscrizioni corrispondenti alla delimitazione delle Comunità
montane.
2. Le elezioni dei rappresentanti dei pescatori nel consiglio di
amministrazione si svolgono ogni quattro anni, contemporaneamente
all'elezione del comitato di sezione.
3. Ogni circoscrizione di Comunità montana è tenuta a comunicare
al consiglio di amministrazione del Consorzio, almeno trenta giorni
prima dell'elezione, la sezione compresa nel proprio territorio
presso la quale si costituisce il comitato elettorale competente
per l'elezione dei rappresentanti.
4. I rappresentanti di ciascuna circoscrizione di Comunità
montana devono riunire almeno due volte l'anno i comitati di
sezione compresi nel loro territorio, per riferire sul loro operato
e sull'attività del Consorzio, pena la decadenza dall'incarico.
5. Per la sostituzione si segue la procedura dettata in materia
dall'articolo 24."
Articolo 11 (Sostituzione dell'articolo 24)
1. L'articolo 24 della legge regionale 34/1976 è sostituito dal
seguente:
"Articolo 24
1. L'elezione diretta degli otto rappresentanti dei pescatori
del consiglio di amministrazione avviene nell'ambito di ciascuna
circoscrizione di Comunità montana su presentazione di una o più
liste, firmate da un solo candidato.
2. Le liste devono essere depositate almeno trenta giorni prima
dell'elezione presso il consiglio di amministrazione del Consorzio.
Le liste presentate sono definitive.
3. Nel caso di presentazione di più liste, risulta eletto il
candidato della lista che abbia ottenuto il maggior numero di
voti.
4. Non sono eleggibili i soci che, nel biennio precedente le
elezioni, abbiano commesso una violazione delle vigenti leggi sulla
pesca punita da una sanzione amministrativa; essi decadono dal loro
mandato elettivo qualora la violazione seguita da sanzione
amministrativa avvenga in un qualunque momento del periodo di detto
mandato. Lo stesso dicasi per le infrazioni alle leggi sulla pesca
aventi rilevanza penale, che, ove seguite da condanna sia pure coi
benefici di legge, determinano la radiazione del responsabile
dall'elenco dei soci e la perdita di qualunque incarico per un
periodo di tempo almeno pari a quello stabilito nella sentenza di
condanna.
5. La sostituzione dei consiglieri decaduti in conseguenza di
dette sanzioni o condanna o per altri motivi avviene mediante nuove
elezioni da tenersi entro sessanta giorni dalla scadenza."
Articolo 12 (Norme transitorie)
1. La nuova composizione del consiglio di amministrazione di cui
all'articolo 8 della legge regionale 34/1976, come modificata dalla
presente legge, ha decorrenza dalla naturale scadenza di quello
esistente alla data di entrata in vigore della presente legge.
2. Il regolamento per il funzionamento delle sezioni comunali di
cui agli articoli 10 e 22 della legge regionale 34/1976, come
modificata dalla presente legge, dev'essere predisposto dal
consiglio di amministrazione entro sei mesi dall'entrata in vigore
della presente legge. In caso di inadempienza il regolamento è
predisposto dall'Assessore all'agricoltura, forestazione e risorse
naturali.
Presidente Ha chiesto la parola il relatore, Consigliere
Borre.
Borre (UV) Sono delle modeste modificazioni alla legge n. 34,
dovute a modifiche di normative e della nuova legge regionale n.
45. Aumentando le comunità montane si deve quindi aumentare anche
la rappresentanza di un membro all'interno del consorzio, e si
aggiunge un rappresentante delle strutture dei servizi interessati
all'ittiofauna.
Per quanto riguarda invece il contenuto della legge, si è
cercato di dividere i compiti fra consorzio e sezioni e per meglio
definire anche i ruoli delle sezioni si è fissato un termine per il
quale venga messo in atto il regolamento, quindi si sono dati al
consorzio sei mesi di tempo dall'approvazione della legge per
fissare il regolamento del funzionamento delle sezioni.
Presidente Ha chiesto la parola il Consigliere Linty.
Linty (LNPIAP) Per riproporre in quest'aula quanto avevo già
chiesto alla II Commissione consiliare, che ha esaminato questa
modifica di legge, e per annunciare la presentazione di due
emendamenti che passerò ad illustrare più tardi, quando si arriverà
alla votazione.
Presidente Invito il Consigliere Linty a presentare alla
Presidenza gli emendamenti.
Ha chiesto la parola il Vicepresidente Viérin Marco.
Viérin M. (PpVA) Intervengo anch'io per presentare un
emendamento, che avevo già presentato in commissione, che voglio
ripresentare qui in aula, e che illustrerò quando arriveremo
all'articolo 5.
Presidente Ho apprezzato il silenzio del Vicepresidente Viérin
su tutti gli argomenti che riguardavano l'Assessore Vallet; credo
ci stia riproponendo di nuovo una presentazione di emendamenti,
pertanto ritorna nella consuetudine.
Ci sono altri che intendono chiedere la parola? Se nessun altro
chiede la parola, dichiaro chiusa la discussione generale.
Si passa all'esame dell'articolato nel nuovo testo predisposto
dalle Commissioni II e III. Pongo in votazione l'articolo 1:
Presenti, votanti e favorevoli: 30
Presidente Pongo in votazione l'articolo 2:
Presenti, votanti e favorevoli: 30
Presidente Pongo in votazione l'articolo 3:
Presenti, votanti e favorevoli: 30
Presidente Pongo in votazione l'articolo 4:
Presenti, votanti e favorevoli: 30
Presidente All'articolo 5 vi è un emendamento presentato dal
Consigliere Viérin Marco. Ne do lettura:
Emendamento Articolo 5
Il comma 1 del nuovo articolo 8 della legge regionale 34/1976 è
così sostituito:
"1. Il consiglio di amministrazione è composto da tredici membri
così nominati:
a) nove rappresentanti dei pescatori designati dagli stessi,
come indicato dall'articolo 23, nel numero di due per la Comunità
montana Monte Emilius, di cui uno in rappresentanza della
circoscrizione di Aosta e l'altro delle circoscrizioni degli altri
comuni, e di uno per ciascuna delle altre Comunità montane;
b) cinque rappresentanti delle strutture regionali competenti in
materia di gestione del patrimonio ittico, designati dalla Giunta
regionale, di cui uno appartenente al Corpo forestale valdostano e
uno all'Agenzia regionale per la protezione dell'ambiente
(ARPA)."
Presidente Ha chiesto la parola il Vicepresidente Viérin Marco
per illustrare l'emendamento.
Viérin M. (PpVA) L'emendamento è molto chiaro. Innanzitutto devo
chiedere scusa ai colleghi perché per un errore di battitura è
stato mantenuto il discorso di 13, è chiaro che l'emendamento, se
verrà accolto, deve riportare che il consiglio di amministrazione è
composto da 14 membri. In fondo all'articolo c'è una precisazione a
penna, perché avevano preparato l'emendamento riferendoci al testo
proposto dall'Assessore e non a quello approvato dalla III
Commissione.
L'emendamento riguarda la rappresentanza diversificata
all'interno della comunità montana Monte Emilius. Come tutti
sapete, la composizione di questa comunità sta creando in vari
campi alcune problematiche, perché la realtà di Aosta è molto
diversa rispetto alla realtà degli altri 11 comuni e le istanze che
i vari rappresentanti di questi organismi possono portare sono
diverse. Il significato dell'emendamento quindi è solo questo: uno
per comunità montana, ad eccezione della comunità montana Monte
Emilius, per la quale uno è nominato dal Comune di Aosta e l'altro
dagli altri comuni facenti parte della comunità montana Monte
Emilius.
Ci sarebbe anche il fatto che comunque più del 30 percento dei
pescatori attualmente sono presenti e risiedono nella comunità
montana Monte Emilius, ma questo può anche essere un aspetto
secondario. L'aspetto che mi ha indotto a presentare questo
emendamento è soprattutto il fatto che i problemi e le visioni di
chi risiede ad Aosta sono completamente diverse dai problemi e
dalle visioni su altri aspetti di questo sport che si hanno nei
vari comuni limitrofi ad Aosta.
Per non far perdere altro tempo, gli emendamenti agli articoli
10 e 11 sono degli emendamenti di riflesso, se viene accolto
l'emendamento proposto all'articolo 5.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Pour dire qu'on n'acceptera pas les amendements
proposés par M. Viérin, parce qu'en ce qui concerne la
représentativité des pêcheurs des 8 communautés de montagne le sens
de cette représentativité est lié à un aspect gestionnaire qui a
trait à l'extension des cours d'eau, des torrents et des fleuves.
Donc il nous paraît que, jusqu'à où la ville d'Aoste fera partie de
la communauté de montagne du Mont Emilius, aussi les exigences des
pêcheurs de la communauté seront très bien représentées.
En ce qui concerne la proposition d'ajouter un représentant de
l'ARPA, là je dois dire que l'ARPA c'est un instrument technique
qui est au service de l'Administration régionale ou des
administrations. En ce sens nous croyons que les 5 représentants
des services de l'Administration, des différents Assessorats qui
ont à faire avec qui a trait au problème de la pêche, sont
suffisants pour définir les problèmes techniques.
Presidente Ha chiesto la parola il Vicepresidente Viérin
Marco.
Viérin M. (PpVA) Per dire che non ritirerò l'emendamento. Forse
l'Assessore Vallet si è confuso: il discorso dell'ARPA è
l'emendamento che è passato in commissione, ed è chiaro che è una
cosa diversa dalla mia proposta. Nel mio emendamento ho dovuto
riscrivere completamente l'articolato, altrimenti non sarebbe stato
consono a sostituire quello approvato dalla III Commissione.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Si j'étais présent en commission, j'aurais fait la
même observation que j'ai faite ici au Conseil, étant donné que je
respecte les décisions de la IIIème Commission, qui a fait une
évaluation différente. Vu que les commissions et le Conseil sont
souverains, je ne comprends pas, mais quand même je prends
acte.
Presidente Pongo in votazione l'emendamento presentato dal
Vicepresidente Viérin Marco:
Presenti: 29
Votanti: 5
Favorevoli: 3
Contrari: 2
Astenuti: 24 (Agnesod, Aloisi, Bavastro, Bionaz, Borre, Dujany,
Florio, Lanivi, Lavoyer, Linty, Louvin, Mafrica, Parisi, Perrin C.,
Perrin J.C., Perron, Piccolo, Riccarand, Rini, Squarzino, Vallet,
Vicquéry, Viérin D. e Voyat)
Il Consiglio non approva.
Presidente Pongo in votazione l'articolo 5 nel testo predisposto
dalla II e III Commissione:
Presenti: 29
Votanti e favorevoli: 26
Astenuti: 3 (Marguerettaz, Tibaldi e Viérin M.)
Il Consiglio approva.
Presidente Pongo in votazione l'articolo 6:
Presenti, votanti e favorevoli: 30
Presidente All'articolo 7 è stato presentato un emendamento da
parte del Consigliere Linty. Ne do lettura:
Emendamento Articolo 7
Tra il comma 1 e il comma 2 dell'articolo 10 della legge
regionale 34/1976 è aggiunto il seguente comma 1.bis:
"Quando le decisioni da assumere concernono i punti a), b) e g)
del presente articolo, il Consiglio di Amministrazione, al fine di
ottemperare a quanto disposto dal comma 1, comunica anticipatamente
alle Assemblee sezionali, con lettera raccomandata, gli oggetti
sottoposti al vaglio dello stesso. Le Assemblee sezionali, entro
quindici giorni dal ricevimento della comunicazione, formulano e
trasmettono al Consiglio di amministrazione le eventuali
osservazioni e proposte in merito".
Presidente Ha chiesto la parola il Consigliere Linty per
l'illustrazione dell'emendamento.
Linty (LNPIAP) Come ho già detto in commissione, ritengo sia
opportuno inserire questo emendamento nel testo della legge, anche
se di fatto i rapporti fra Consiglio di amministrazione e Assemblee
sezionali vengono determinati con successivo regolamento.
Perché inserirlo nel testo di legge e non demandarlo al
successivo regolamento? Per il semplice fatto che il successivo
regolamento è di stretta competenza del Consiglio di
amministrazione del Consorzio pesca, quindi inserendo questo
emendamento nel testo di legge si garantisce quel criterio di
trasparenza e soprattutto di comunicazione fra il Consiglio di
amministrazione e le Assemblee sezionali.
Non dimentichiamo che gli attriti nati anche dalla difficoltà di
comunicazione fra il Consiglio di amministrazione e le Assemblee
sezionali avevano generato all'inizio dell'anno una serie di
dimissioni di massa di alcuni pescatori della media Valle, quindi
credo sia indispensabile dare questa indicazione come legge
regionale, anche perché l'impegno che viene chiesto al Consiglio di
amministrazione mi pare alquanto esiguo.
Le Assemblee sezionali non sono in grado di incidere sulle
determinazioni del Consiglio di amministrazione, però vengono messe
al corrente degli argomenti trattati, qualora questi riguardino i
punti a), b) e g) - che sono i punti che riguardano anche le
Assemblee sezionali dell'articolo 10, al primo comma -,
anticipatamente; questo per evitare che alle Assemblee sezionali
venga calata dall'alto la decisione già presa dal Consiglio di
amministrazione.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Pour répéter les considérations que j'avais faites
en IIIème Commission: pour régler le problème qui avait été soulevé
par M. Linty au cours de la discussion d'une interpellation, on a
inséré dans la loi la prévision de prédisposer un règlement pour le
fonctionnement des sections.
Il est évident que ce règlement devra prévoir toute une série de
règles et non pas seulement cette règle. Donc il s'agit ici d'une
question qui est de nature réglementaire et qui ne doit pas être
prévue dans un texte de loi, là pour respecter un principe de bonne
et correcte technique législative.
Pour venir au mérite de la question, puisque le Conseil
d'administration prévoit à son intérieur une majorité large de
représentants de pêcheurs mêmes, il m'est difficile de comprendre
quel pourrait être l'intérêt du Conseil d'administration de définir
des règles, qui aillent contre une transparente et correcte gestion
des rapports entre Conseil d'administration et sections. Donc la
majorité s'abstiendra sur cette proposition.
Presidente Ha chiesto la parola il Consigliere Linty per
l'illustrazione dell'emendamento.
Linty (LNPIAP) Prendo la parola per due motivi. Il primo, per
ricordare all'Assessore che il 14 febbraio 1996 diceva che sarebbe
stato completato il testo di legge - quindi non sarebbe stato
demandato ad un regolamento - secondo le linee indicate dai
consiglieri che a suo tempo lo interpellarono al riguardo. Prendo
atto che dopo si è ritenuto che per salvaguardare la buona tecnica
legislativa occorre far l'accordo, però stante quanto da lui
dichiarato il 14 febbraio 1996 oggi si pensa in un altro modo.
Ammetto che in sette mesi possa succedere di tutto, però c'è
un'altra questione.
Questo emendamento non voleva essere un emendamento che va ad
incidere solo sul regolamento, questo era un indirizzo, o meglio è
e rimane un indirizzo da dare al Consorzio pesca. Perché questo?
Perché se i rapporti fra Consiglio di amministrazione del Consorzio
pesca e Assemblee sezionali fossero stati così trasparenti e di
trasmissione e di ricezione, come si vuol dire dicendo che
all'interno del consorzio ci sono i rappresentanti delle comunità
montane, probabilmente non si sarebbero verificate le situazioni
che abbiamo avuto tutti sotto gli occhi.
Quindi è chiaro che se io demando ad un consiglio di
amministrazione la predisposizione di un regolamento, che prevederà
mille cose fra cui anche il fatto di comunicare anticipatamente
alle Assemblee sezionali questa cosa, si può fare e si può anche
non fare, è a discrezione del Consiglio di amministrazione.
In questo caso, e ripeto la lieve entità dell'impegno che si
chiede al Consiglio di amministrazione, perché si tratta solo di
informare le Assemblee sezionali prima che venga presa una
determinata decisione, non vedo come l'inserimento di un
emendamento, viste le leggi regionali, e ne approfitto per dire che
più di un commissario in commissione e mi pare anche il Presidente
fece notare come sia giunto il momento di evitare di modificare la
modifica della modifica della modifica della legge regionale, ma di
cominciare a legiferare, voltando pagina, con un testo unico,
quindi - dicevo - dopo aver sentito questi discorsi in commissione,
non vedo come questo emendamento possa andare ad inficiare la buona
tecnica legislativa. Poi se non lo si vuole accettare, prendo atto
della volontà di questo Consiglio di demandare tutto al Consiglio
di amministrazione e ai membri che lo compongono.
Presidente Pongo in votazione l'emendamento presentato dal
Consigliere Linty:
Presenti: 29
Votanti e favorevoli: 5
Astenuti: 24 (Agnesod, Aloisi, Bavastro, Bionaz, Borre, Chenuil,
Dujany, Ferraris, Florio, Lanivi, Lavoyer, Louvin, Mafrica, Parisi,
Perrin C., Perrin J.C., Perron, Piccolo, Riccarand, Rini,
Squarzino, Vallet, Vicquéry e Viérin D.)
Il Consiglio non approva.
Presidente Pongo in votazione l'articolo 7 come predisposto
dalla II e III Commissione:
Presenti: 29
Votanti e favorevoli: 25
Astenuti: 4 (Lanièce, Linty, Tibaldi e Viérin M.)
Il Consiglio approva.
Presidente Pongo in votazione l'articolo 8:
Presenti, votanti e favorevoli: 30
Presidente All'articolo 9 vi è l'emendamento presentato dal
Consigliere Linty, che recita:
Emendamento All'articolo 9, tra la lettera a) e la lettera b)
dell'articolo 22 della legge regionale 34/1976 è aggiunta la
seguente lettera: "a-a) lo studio dei problemi locali inerenti la
pesca".
Presidente Ha chiesto la parola il Consigliere Linty.
Linty (LNPIAP) Pur prevedendo la fine che farà questo
emendamento, volevo far presente a tutti i consiglieri regionali un
piccolo particolare. Sicuramente da questo testo di legge, con
quello che è stato inserito e con quello che non è stato inserito,
sicuramente i pescatori avranno di che giovarsi di questa grande
considerazione che il Consiglio regionale ha di loro, perché è
stato tolto dalla legge n. 34/76 lo studio dei problemi locali
inerenti la pesca, questo dato ai Comitati sezionali. Però nella
nostra magnanimità gli abbiamo lasciato:
- l'amministrazione dei fondi sezionali di cui all'articolo 5:
poiché un comitato sezionale ha mediamente da gestire 500mila lire
all'anno, è un impegno gravoso;
- la formulazione di proposte da presentare al Consiglio di
amministrazione del Consorzio: guardando indietro negli anni
abbiamo visto che fine hanno fatto le proposte presentate dai
comitati sezionali;
- lo svolgimento dell'attività loro demandata dal Consorzio: ad
oggi attività demandata zero;
- la promozione e l'attuazione di ogni altra iniziativa: l'unica
cosa che rimane ai Comitati sezionali che li impegna un po' è la
promozione e l'attuazione di ogni altra iniziativa per la
valorizzazione dello sport della pesca.
Ergo, così facendo, noi diciamo: signori pescatori della Valle
d'Aosta, quando dobbiamo seminare le trote, dovete venire con le
vostre belle spalle perché vi carichiamo le gerle e vi spediamo su
per i torrenti; quando si tratta di coinvolgervi nelle decisioni su
che trote seminare, su quante seminarne, in breve
nell'informazione, voi non contate più nulla ad oggi. Poi cosa farà
il Consiglio di amministrazione sarà tutto da vedere, ma ad oggi
con questo testo di legge non interessa a questo Consiglio cosa ne
pensano i Comitati sezionali.
Ho un piccolo presentimento: il tenore di questo disegno di
legge mi pare sia quello, perché poi parliamoci chiaro, lo studio
dei problemi locali inerenti la pesca non significa - anche perché
con 500mila lire all'anno da spendere dubito che si possa fare -
organizzare un simposio sulla fauna ittica presente in Valle
d'Aosta, magari nella sezione di Gressoney, però ho l'impressione
che questo disegno di legge continui a dare ampi poteri al
Consiglio di amministrazione del Consorzio e a toglierli invece ai
Comitati di sezione, alle Sezioni periferiche.
Non voglio parlare di prendersi a cuore i problemi che in questo
Consiglio tutti dovremmo prenderci a cuore, almeno per quanto
professiamo, però a questo punto, visto le cose come stanno, non mi
restano altre considerazioni da fare di fronte ad un disegno di
legge di questo genere.
Magari togliamogli ancora qualcosa, anche le 500mila lire
all'anno, e il problema si risolve del tutto; non so se è questa
l'intenzione, ma almeno ci sia la responsabilità e la
determinazione di presentarla. Qui stiamo snaturando i Comitati
sezionali nei comuni della Valle d'Aosta.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Il y a parfois la tendance de la part de M. Linty à
dramatiser un peu les situations. La volonté de la Junte, de la
commission et du Conseil n'est pas absolument celle d'enlever
aucune compétence aux Comités de section. Il s'agit seulement avec
cette modification de la loi d'attribuer à chacun sa compétence, et
les compétences que la loi attribue aux Comités de section sont des
compétences d'organisation. Il est prévu aussi que les Comités de
section puissent présenter des propositions au Conseil
d'administration.
Pour venir au cas spécifique, vu que M. Linty dit: nous avons
bien vu quelle fin ont fait les propositions du Comité de section
de Châtillon, je me permets de dire que ce n'est pas si escompté
que ces propositions étaient de bonnes propositions. Elles ont été
évaluées par le Conseil d'administration qui, dans son autonomie, a
décidé comme il a décidé.
Il faut donc tâcher d'éviter que de petits problèmes ou
peut-être encore de problèmes de caractère personnel puissent être
chargés d'un relief qu'ils n'ont pas.
Je propose à la majorité de s'abstenir sur cet amendement.
Presidente Per dichiarazione di voto ha chiesto la parola il
Consigliere Linty.
Linty (LNPIAP) Ogni tanto non so se parlo cinese... io Châtillon
non l'ho mai menzionato, se vogliamo, ho parlato di media Valle, ma
è lunga la media Valle! Sembra che qui faccia l'avvocato dei
pescatori di Châtillon... non ho capito!
Ho citato un caso prima di dimissioni, non ho detto che le
proposte fatte dalla Sezione pesca di Châtillon sono state respinte
dal Consiglio di amministrazione: mi ricordo benissimo delle parole
che dico nell'arco di dieci minuti, magari dopo sette mesi posso
anche dimenticare gli impegni che faccio in quest'aula di fronte
agli altri consiglieri perché ormai con i precedenti in mano sono
abbastanza tranquillo, non ho paura di essere tacciato di mancanza
del mantenimento di una parola data in quest'aula.
Però Châtillon non l'ho citato, invece ho detto che nei rapporti
fra Consorzio pesca e sezioni comunali dei pescatori vi è sempre
stato attrito e poca comunicazione. E non vedo chi debba studiare i
problemi locali inerenti la pesca meglio delle sezioni locali;
invece no, in questo caso diciamo: ci sono i problemi locali da
studiare, venga il Consiglio di amministrazione del consorzio pesca
a studiarli.
Prendo atto di questa volontà, che però si scontra con tanti
principi sentiti qui dentro.
Presidente Pongo in votazione l'emendamento presentato dal
Consigliere Linty:
Presenti: 30
Votanti e favorevoli: 5
Astenuti: 25 (Agnesod, Aloisi, Bavastro, Bionaz, Borre, Chenuil,
Dujany, Ferraris, Florio, Lanivi, Lavoyer, Louvin, Mafrica, Parisi,
Perrin C., Perrin J.C., Perron, Piccolo, Riccarand, Rini,
Squarzino, Vallet, Vicquéry, Viérin D. e Voyat)
Il Consiglio non approva.
Presidente Pongo in votazione l'articolo 9 come predisposto
dalla II e III Commissione:
Presenti: 31
Votanti e favorevoli: 26
Astenuti: 5 (Lanièce, Linty, Marguerettaz, Tibaldi e Viérin
M.)
Il Consiglio approva.
Presidente All'articolo 10 vi è l'emendamento presentato dal
Vicepresidente Viérin Marco di cui do lettura:
Emendamento Articolo 10
Nel comma 1 del nuovo articolo 23 della legge regionale 34/1976
sostituire le parole "otto rappresentanti" con le parole "nove
rappresentanti".
Presidente Poiché l'emendamento decade non essendo stato
recepito l'emendamento presentato all'articolo 5, pongo in
votazione l'articolo 10:
Presenti: 31
Votanti e favorevoli: 27
Astenuti: 4 (Lanièce, Marguerettaz, Tibaldi e Viérin M.)
Il Consiglio approva.
Presidente All'articolo 11 vi è l'emendamento presentato dal
Vicepresidente Viérin Marco di cui do lettura:
Emendamento Articolo 11
Nel comma 1 del nuovo articolo 24 della legge regionale 34/1976
sostituire le parole "otto rappresentanti" con le parole "nove
rappresentanti".
Presidente Poiché l'emendamento decade non essendo stato
recepito l'emendamento presentato all'articolo 5, pongo in
votazione l'articolo 11:
Presenti: 31
Votanti e favorevoli: 27
Astenuti: 4 (Lanièce, Marguerettaz, Tibaldi e Viérin M.)
Il Consiglio approva.
Presidente Pongo in votazione l'articolo 12:
Presenti: 31
Votanti e favorevoli: 27
Astenuti: 4 (Lanièce, Marguerettaz, Tibaldi e Viérin M.)
Il Consiglio approva.
Presidente Pongo in votazione la legge nel suo complesso:
Presenti: 30
Votanti e favorevoli: 26
Astenuti: 4 (Lanièce, Linty, Tibaldi e Viérin M.)
Il Consiglio approva
