Classificazione
EDILIZIA
Edilizia residenziale


Resoconto integrale del dibattito dell'aula
Oggetto del Consiglio n. 1303 del 10 maggio 2000 - Resoconto
OGGETTO N. 1303/XI Situazione finanziaria dell'Agenzia
regionale per l'edilizia residenziale. (Interrogazione)
Interrogazione Appreso:
- che il bilancio di previsione dell’Agenzia
Regionale per l’Edilizia Residenziale è stato
inoltrato per il controllo di legge alla Giunta Regionale in
assenza della prescritta relazione del Collegio dei Revisori dei
Conti;
- che la Giunta regionale con deliberazione del 20/03/2000 ha
autorizzato, pur in assenza di specifica richiesta
dell’ARER, la gestione provvisoria del bilancio sino
al 30/04/2000;
i sottoscritti Consiglieri regionali
Interrogano
l’Assessore al territorio, ambiente e opere
pubbliche per sapere:
- i motivi per i quali il Collegio non ha espresso parere nei
termini di legge;
- se sia pervenuto il prescritto parere e quale sia il suo
contenuto;
- quali siano i motivi che hanno indotto il Consiglio di
Amministrazione dell’ARER a non richiedere la
gestione provvisoria;
- con quali procedure contabili l’ARER ha
provveduto ad effettuare le spese antecedenti la data di adozione
della delibera di Giunta citata in premessa.
F.to: Frassy - Tibaldi
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Per quanto riguarda l'approvazione del
bilancio di previsione dell'Azienda regionale per l'edilizia
residenziale dell'anno 2000, c'è stato effettivamente un minimo di
confusione fra Assessorato e Azienda dovuta al fatto che per la
prima volta il controllo su questo atto veniva fatto ai sensi
dell'articolo 14 della legge n. 30/99, legge istitutiva
dell'azienda regionale.
In effetti, il collegio dei revisori ha regolarmente espresso il
proprio parere con relazione del 20 dicembre 1999 che è stata
prodotta all'atto dell'approvazione del bilancio di previsione da
parte del consiglio di amministrazione.
Il bilancio è stato trasmesso regolarmente all'Amministrazione
regionale, all'assessorato, Servizio edilizia residenziale
pubblica, sprovvisto in quanto non allegato alla trasmissione del
bilancio del previsto parere del collegio dei revisori.
Il parere è stato trasmesso al Servizio edilizia residenziale
pubblica dopo espressa richiesta con nota del 21 febbraio 2000.
L'ARER non ha richiesto l'autorizzazione all'esercizio
provvisorio in quanto, ai sensi dell'articolo 13 del regolamento di
contabilità, la casistica è contemplata in modo chiaro e al
rilascio dell'autorizzazione all'esercizio provvisorio provvede la
Regione in modo autonomo a prescindere quindi dalla richiesta.
Per quanto attiene l'ultima domanda, l'ARER, espressamente
interpellato, ha confermato di aver attuato nei primi 4 mesi
dell'anno la gestione provvisoria del bilancio in conformità a
quanto previsto dal citato articolo 13 del regolamento di
contabilità.
Président
La parole au Conseiller Frassy.
Frassy (FI)
Dirsi sorpresi della risposta dell'Assessore è
poco, nel senso che se ci trovassimo nel Comune di Chamoix - dico
Chamoix perché è uno dei comuni forse più piccoli - e stessimo
trattando della bocciofila di quel comune, ammesso che lì vi sia
una bocciofila, l'equivoco o un minimo di confusione sarebbe
comprensibile.
Ma sentirsi dire che la gestione di un Assessorato regionale con
la struttura che ha e la gestione dell'Agenzia regionale per
l'edilizia popolare con la struttura che ha non siano stati in
grado di comunicare per tre mesi e di uscire dall'equivoco penso
che sia veramente sorprendente.
Se su una questione tutto sommato formale, ma che ha i suoi
riscontri sostanziali, passano tre mesi per capire che c'è stato un
minimo di confusione, non oso pensare cosa possa accadere nella
gestione di quelle situazioni molto più concrete e sostanziali che
devono essere oggetto di cura e di attenzione da parte dell'agenzia
stessa.
Mi domando come è possibile che l'Assessorato e il consiglio di
amministrazione non siano riusciti ad intendersi.
Poi le date, Assessore, non tornano perché nella delibera che è
stata adottata dalla Giunta in data 20 marzo si dice che il
collegio dei revisori non ha fornito il parere; l'Assessore
precisa, nella risposta all'interrogazione, che in realtà il parere
c'era, ma non è pervenuto.
Si dice anche che, nonostante le sollecitazioni prima per le vie
brevi e poi per raccomandata con avviso di ritorno in data 17
febbraio 2000, il parere non è arrivato; l'Assessore ci dice invece
che il 21 febbraio 2000 il parere è pervenuto. Allora la domanda è:
come mai il 20 marzo, un mese dopo, la Giunta ha ritenuto di
adottare una delibera nella quale si faceva riferimento alla
mancanza del parere prescritto. A questo punto penso che la
confusione non sia minima, Assessore, ma sia massima!
Ed è ancora più grave che il Consiglio di amministrazione
dell'Agenzia regionale per l'edilizia popolare e il suo Presidente
abbiano pensato comunque di poter utilizzare l'esercizio
provvisorio in dodicesimi in assenza dell'autorizzazione perché da
un punto di vista della forma, che nella gestione contabile diventa
anche sostanza, in assenza di questa autorizzazione ritengo che non
fosse praticabile.
Pertanto siamo veramente sorpresi del modo in cui viene gestito
questo tipo di procedure, che fra l'altro sono procedure che
impegnano risorse significative per miliardi e vengono gestito come
se fossero rapporti fra il comune più piccolo di questa regione e
la bocciofila più insignificante.
Penso che l'Assessore, oltre alla giustificazione che ha dato in
aula, debba attuare una verifica sui percorsi e i procedimenti e
soprattutto sulla funzionalità dell'attuale consiglio di
amministrazione che, essendo organo di nomina fiduciaria della
Giunta, ribalta su questa i risultati di gestione dell'organo
stesso.
Ribadiamo il nostro totale sconcerto per questa vicenda.
