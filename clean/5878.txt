Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 301 del 25 gennaio 1984 - Resoconto
OGGETTO N. 301/VIII - INTERVENTI A FAVORE DELL'USL PER
FAVORIRE L'ACQUISTO DI ATTREZZATURE NECESSARIE AI SERVIZI
OSPEDALIERI (Interrogazione).
PRESIDENTE:
Do lettura dell'interrogazione presentata dai
Consiglieri Mafrica e Millet:
INTERROGAZIONE
Avendo appreso che il reparto di Urologia dell'Ospedale
regionale ha presentato alla Unità Sanitaria Locale una richiesta
di attrezzature mediche, necessarie per un ottimale svolgimento
delle attività diagnostiche e terapeutiche del reparto, tra cui
particolarmente utile sarebbe un ecografo transuretrale;
Nell'ipotesi che i ritardi nella fornitura di attrezzature
ritenute indispensabili da parte del personale medico derivi dalle
note difficoltà finanziarie dell'Unità Sanitaria Locale;
I sottoscritti Consiglieri regionali
INTERROGANO
l'Assessore alla Sanità per sapere se la Giunta regionale
intenda, con propri interventi finanziari, favorire il
soddisfacimento di richieste, quali quelle del reparto di Urologia,
che mirano al miglioramento del servizio sanitario
regionale.'
PRESIDENTE:
La parola all'Assessore alla Sanità ed
Assistenza Sociale Marcoz; ne ha facoltà.
MARCOZ - (U.V.):
Il testo dell'interrogazione dei
Consiglieri è inesatto, in quanto dimostra la non conoscenza di
certi procedimenti, di certe modalità che vengono espletate per
l'acquisto della tecnologia, degli strumenti diagnostici necessari
sia ai servizi, sia ai presidi, sia all'U.S.L.
Infatti, al rinnovo tecnologico dell'ospedale provvede la
Regione direttamente, su segnalazione dell'U.S.L.
Il 27 ottobre scorso avevo inviato una lettera al Presidente del
Comitato di gestione dell'U.S.L. con la quale chiedevo di farmi
pervenire entro il 31.12.1983, sentiti tutti i responsabili dei
vari servizi, dei vari settori, delle varie unità operative, un
elenco delle attrezzature necessarie per l'anno 1984/1985, in modo
che si potessero programmare gli acquisti in base a un certo
criterio. Purtroppo, a tutt'oggi, quel documento non l'ho ancora
ricevuto: la settimana scorsa l'abbiamo sollecitato e il Presidente
dell'U.S.L. mi ha annunciato che stavano arrivando, da parte dei
vari primari dei settori, le richieste del materiale tecnologico
necessario per questo programma. Io credo quindi che il mese
prossimo potremo affrontare il discorso dell'attrezzatura e del
materiale richiesto per dotare le varie unità operative della
strumentazione indispensabile.
Inoltre ho voluto appurare se in Assessorato fosse giacente,
come dice l'interrogazione, la richiesta di un ecografo
transuretrale: non mi risulta che questa richiesta sia arrivata in
Assessorato. Comunque, Consigliere Mafrica, nell'83, per quanto
riguarda il reparto Urologia, si sono spesi 144 milioni di lire per
richieste che i responsabili hanno fatto pervenire all'Assessorato.
Quindi, giustamente, ritengo opportuno dotarli di attrezzi, di
mezzi diagnostici che migliorino la diagnosi di certe malattie;
trovo anche indispensabile l'assoluto buon comportamento, la
partecipazione dell'uomo che deve dimostrare, anche in questo
senso, una oculata gestione sanitaria dell'U.S.L..
Come ripeto, non c'è nessuna polemica in questo caso; ho fatto
quel che ritenevo opportuno fare per quanto riguarda questo piano
di attrezzature. Aspetto ancora, in questo momento, la richiesta
delle varie unità operative.
PRESIDENTE:
La parola al Consigliere Mafrica; ne ha
facoltà.
MAFRICA - (P.C.I.):
L'Assessore ha cercato di attenuare
la situazione di fatto facendo una discussione di procedure.
Noi avevamo pensato che i ritardi negli acquisti derivassero da
mancanze finanziarie da parte dell'U.S.L.. L'Assessore, invece, ci
dice che la procedura è questa: i reparti devono inviare le
richieste all'U.S.L., e l'U.S.L. poi deve trasmetterle alla
Regione; di fatto, però, queste richieste non sono ancora
pervenute. La realtà, per quello che riguarda questo reparto, è che
le apparecchiature richieste non risultano ancora tali alla
Regione; quindi le richieste si sono perse per strada.
A noi interessa marginalmente la questione della procedura;
anzi, in buona fede avevamo pensato che l'U.S.L. non avesse fondi e
che quindi queste attrezzature non fossero comperate perché
mancavano i quattrini. Se invece, addirittura, c'è un ritardo nella
trasmissione delle richieste, questo dimostra che le cose non vanno
nel modo dovuto.
Questo apparecchio, mi è stato detto, è importante per
l'accertamento di alcuni tipi di tumore, per fare degli esami di un
certo rilievo.
Io quindi sollecito l'Assessore a farsi parte diligente verso
l'U.S.L. perché queste richieste, che sono state fatte, siano
trasmesse. E siccome la Regione difficoltà finanziarie non ne ha,
almeno per le richieste che appaiono più urgenti intervenga al più
presto possibile.
