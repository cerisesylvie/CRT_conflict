Classificazione
ISTRUZIONE PUBBLICA
Istituzioni scolastiche



Oggetto del Consiglio n. 2716 del 9 maggio 2017 - Resoconto
OGGETTO N. 2716/XIV - Interrogazione a risposta immediata:
"Accertamento delle responsabilità in merito ai danni arrecati
all'Istituto professionale Corrado Gex di Aosta".
Rosset (Presidente) -
Punto n. 3.03 all'ordine del giorno.
Ha chiesto la parola il consigliere Baccega, ne ha facoltà.
Baccega (EPAV) -
Abbiamo letto con attenzione, Assessore,
la copiosa rassegna stampa che ha in qualche modo evidenziato il
guaio che si è verificato presso l'Istituto professionale regionale
nella giornata del 21 aprile, fino all'apertura delle scuole del 24
aprile. Sappiamo comunque con chiarezza che, dopo le diffide
arrivate da parte dell'impresa, alcune testate hanno poi evitato di
proseguire a creare una sorta di cattiva informazione, però
comunque rispetto ai dibattiti che si sono sviluppati nell'ambito
dei
social network
e sulle testate giornalistiche,
evidentemente la collettività valdostana ha piacere di sapere di
chi sono le responsabilità di questo guaio e l'entità dei danni. Ma
soprattutto si vuole sapere da chi verranno pagati questi danni:
dalle assicurazioni o da chi. Anzitutto chiediamo se c'è una
relazione tecnica che ci permetta di capire che cosa è successo,
perché - come lei sa bene - i rubinetti erano nuovi e diventa anche
difficile capire. Quindi magari non sarebbe male se tutta questa
vicenda, insieme poi ad altre sull'edilizia scolastica che
affronteremo strada facendo, la valutassimo in Commissione.
Presidente -
Ha chiesto la parola l'assessore Borrello,
ne ha facoltà.
Borrello (SA) -
Risponderò io, in quanto l'attività
legata ai lavori pubblici è direttamente connessa ai lavori di
ristrutturazione dell'istituto Corrado Gex. A livello temporale mi
corre l'obbligo di fare un inquadramento, perché i lavori sono
stati consegnati nel settembre 2016 per agevolare l'insegnamento e
le attività scolastiche, ma in questo anno si è iniziato un
percorso di collaudo amministrativo all'interno del quale si sta
verificando la bontà dei lavori eseguiti da parte della ditta.
Ahimè, è successo questo evento che ha provocato dei danni.
L'attività, di concerto con la collega Certan per quanto riguarda
l'aspetto legato all'istruzione scolastica, è stata quella di
attivare tutte le assicurazioni, affinché si possano individuare i
percorsi per garantire alla Regione Valle d'Aosta di non pagare
ulteriori denari a seguito dei lavori già effettuati. Quindi posso
annunciare che, con nota n. 5261 del 28 aprile, abbiamo chiesto al
consorzio che ha effettuato i lavori di attivare la copertura
assicurativa e comunicare il numero attribuito al sinistro.
Parallelamente, in maniera cautelare, abbiamo attivato anche la
nostra assicurazione, con nota n. 5262 del 28 aprile.
Partendo dal presupposto che la collega ed io non abbiamo
competenze tecniche, vorrei solo specificare quale è stata la
nostra attività. Ci siamo impegnati al fine di garantire al più
presto la messa in sicurezza dell'edificio e parallelamente il
ripristino della normale e ordinaria attività didattica. Allo stato
attuale sono in corso le opere peritali da parte delle
assicurazioni per la quantificazione dei danni arrecati e per
l'accertamento delle cause che hanno portato a questo tipo di
evento. Dopo aver dedicato nei primissimi giorni un'attività per
rendere l'edificio immediatamente utilizzabile, l'impresa sta
valutando congiuntamente con l'istituzione scolastica i danni
arrecati per quanto riguarda gli arredi, i computer e i
laboratori.
Io vorrei solo fare un ringraziamento, perché in quei due giorni
abbiamo visto una grande attività da parte del personale docente e
non docente, che con i piedi e le mani nell'acqua si è attivato
direttamente per salvare i computer e quant'altro. Hanno avuto un
grande senso di responsabilità per poter garantire, insieme alla
dirigente scolastica, il ripristino dell'attività didattica
ordinaria.
Presidente -
Ha chiesto la parola il consigliere Baccega,
ne ha facoltà.
Baccega (EPAV) -
Io mi ero rivolto all'assessore Certan,
in quanto l'edilizia scolastica mi sembra che sia ancora
appannaggio suo, poi mi rendo conto che la collaborazione con il
collega faccia sì che le procedure vengano avviate dalle Opere
pubbliche.
Voi ci rassicurate e ci dite che ulteriori spese non ci saranno,
rispetto a quanto si è verificato. Le assicurazioni ci daranno
copertura totale, quindi ulteriori denari non saranno impegnati per
questo danno che si è verificato. Noi comunque ribadiamo la
necessità, visto e considerato il clamore che ha avuto a livello
mediatico questo evento, di portare in Commissione una relazione
tecnica approfondita su questa questione.
