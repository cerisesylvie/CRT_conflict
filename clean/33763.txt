Classificazione
TRASPORTI E VIABILITÀ
Viabilità
Strade di interesse regionale



Oggetto del Consiglio n. 1832 del 8 giugno 2011 - Resoconto
OGGETTO N. 1832/XIII - Interrogazione a risposta immediata:
"Individuazione di una soluzione tecnica per la messa in sicurezza
di un tratto della strada regionale n. 28 di Bionaz nel comune di
Valpelline".
Interrogazione a risposta immediata
La strada regionale n. 28 di Bionaz ha subito pesantissime
riduzioni del transito nel Comune di Valpelline per effetto di una
frana verificatasi il 17 marzo scorso.
Le opere di bonifica proseguono da quasi tre mesi senza
essere ancora giunte a risultati definitivi nella messa in
sicurezza del versante e del transito stradale sottostante.
L'Assessorato alle Opere pubbliche ha ipotizzato nei giorni
scorsi lo spostamento sul versante opposto di un tratto della
strada regionale, in aggiunta ad altri possibili interventi (un
vallo paramassi e una galleria o naturale o in
artificiale).
La vicenda sembra far presagire un ulteriore allungamento dei
tempi, vista la programmazione da parte dell'Assessore competente
di una serie di incontri con la popolazione dei comuni
interessati.
I sottoscritti Consiglieri regionali
Interrogano
la Giunta regionale per sapere:
Quale soluzione tecnica sia stata definitivamente individuata
per la soluzione di questo gravissimo problema di comunicazione
stradale e quale tempistica avranno i conseguenti interventi di
ripristino.
F.to: Louvin - Bertin - Giuseppe Cerise - Chatrian - Patrizia
Morelli
Président
- La parole au Conseiller Louvin.
Louvin (ALPE)
- Tema non nuovo, ma che ritorna con forza
e con urgenza in quest'aula, la questione della strada regionale di
Bionaz, che ha subito pesantissime riduzioni al traffico nel corso
degli ultimi tre mesi, da quando - nel marzo scorso - una frana ha
ostruito il passaggio. Devo dire che in questi ultimi giorni si
sono susseguite notizie circa le soluzioni tecniche che sarebbero
state immaginate per porre rimedio al problema.
Qui ci sono, a nostro modo di vedere, due questioni: una è
quella di individuare la via definitiva, la soluzione radicale al
problema che fino ad oggi non si è potuto risolvere, malgrado un
forte impegno di tecnici e di maestranze sulla località e, al tempo
stesso, di scadenzare correttamente gli interventi, anche
attraverso soluzioni provvisorie, ma concertate, comunicate,
dialogate con la popolazione. Proprio su questo, visto che
l'Assessore ha annunciato anche a breve una serie di incontri,
chiediamo che sia fatta chiarezza e che si possa dare risposte ad
un'esasperazione crescente, che sta montando nella popolazione
locale comprensibilmente, perché lo stato di isolamento tende ad
acuirsi, l'incertezza di questa condizione sta effettivamente
esasperando non poco gli animi. È importante, Assessore, che lei ci
dia in quest'aula delle risposte chiare, che si possa intravedere
un percorso lineare e, per quanto possibile, rapido per uscire da
questa situazione. Grazie.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Ringrazio il collega Louvin
dell'opportunità che mi dà per poter specificare bene - anziché
solo a flash - quella che è una situazione che, come ha ben detto
il collega, si ripercuote ormai da anni, perché il territorio è
questo: viviamo in una valle in cui per l'82 percento il territorio
è sensibile e sottoposto a vincoli. Come è stato comunicato dagli
organi di stampa, ho incontrato il 3 giugno, per la terza volta
dopo i precedenti incontri del 22 marzo e dell'8 aprile - ci tengo
a sottolinearlo -, i Sindaci dei Comuni di Roisan, Valpelline,
Doues, Bionaz, Ollomont ed Oyace ed il rappresentante della
Comunità montana Grand Combin per fare il punto sulla situazione
della strada regionale di Bionaz e programmare i percorsi
possibili. Sindaci che peraltro riconoscono, malgrado la situazione
di disagio si protragga da almeno due mesi, l'impegno e la
collaborazione messe in campo da parte di tutti, soprattutto da
parte dei tecnici, operando per il bene comune.
Nel corso dell'ultimo incontro, i tecnici dell'Assessorato hanno
illustrato le attività conoscitive svolte per definire i nuovi
interventi di protezione della caduta di materiale; gli stessi
tecnici sono concordi però nel ritenere che i fenomeni di caduta
massi, come d'altronde ribadito in tutti i convegni che sono stati
fatti su questi argomenti, sono i più complicati da gestire, sia
sotto il profilo tecnico, sia sotto il profilo economico. Uno
specifico studio commissionato immediatamente dopo il crollo del 18
marzo alla società Imageo di Torino e finalizzato alla
caratterizzazione geomeccanica della parete rocciosa da cui si è
generato il crollo di roccia, ha permesso di identificare la
presenza in parete di numerose instabilità, anche di volume
purtroppo considerevole, la cui staticità è estremamente precaria.
Sulla base di tali informazioni i tecnici hanno individuato,
mediante simulazione, l'area interessata dall'eventuale collasso,
accertando che il tracciato stradale della strada regionale 28
potrebbe essere in quella zona coinvolto da energie di impatto
molto elevate.
L'Amministrazione regionale potrà quindi procedere a realizzare
delle opere solo dopo che i tecnici avranno valutato le situazioni
e definito gli interventi più efficaci per migliorare la sicurezza,
poiché l'obiettivo di un pubblico amministratore è anche quello di
evitare di realizzare opere inutili per un efficiente utilizzo
delle risorse finanziarie disponibili. Ai Sindaci sono stati quindi
illustrati gli interventi oggetto di valutazione da parte degli
stessi tecnici. In particolare sono stati esaminati: un vallo
paramassi in terra armata a protezione dell'attuale sedime
stradale, di altezza non inferiore a 13 metri, una galleria
naturale, o una galleria artificiale, uno spostamento sul tracciato
stradale sul versante opposto.
L'ipotesi dello spostamento della viabilità sulla nuova sede
posta sul versante opposto ci è stata presentata come la migliore
soluzione, sia dal punto di vista tecnico che economico; questa
soluzione è stata accolta positivamente dai Sindaci, anche se
rimangono ancora da sviluppare nel dettaglio il tracciato della
strada, le modalità e le tempistiche di realizzazione, e come
reperire i finanziamenti, nella consapevolezza che bisogna fare il
più in fretta possibile compatibilmente con l'esigenza di acquisire
tutti i dati tecnici necessari per fare le scelte più efficaci e
razionali. Quindi concludo, come già deciso con i Sindaci nel mese
di aprile, dicendo che abbiamo pianificato incontri con la
popolazione interessata non appena essere entrati in possesso delle
informazioni tecniche riguardanti gli interventi possibili,
verosimilmente il 13 di questo mese.
Président
- La parole au Conseiller Louvin.
Louvin (ALPE)
- L'Assessore si è dilungato nella
retrospettiva, che conosciamo...gli articoli di giornale li
leggiamo anche noi...l'importante è andare al succo!
Sulla scelta - mi pare di capire che sia definitiva, lei lo
esclude adesso -, di nuovo, siamo ancora in una situazione di
incertezza e di questo ci rammarichiamo, perché, trascorsi tre
mesi, che non si sia ancora individuata una soluzione
definitiva...è un problema molto serio!
Le abbiamo chiesto la tempistica; il "solo dopo che", "subito
dopo che" è una tempistica alquanto vaga! Mi rendo conto delle
difficoltà, non siamo certamente a chiederle l'impossibile, ma qui
è difettata la comunicazione con la popolazione locale; lo stato di
ansia nel quale vive la comunità deve trovare almeno quel dialogo,
che non è fatto solo di incontri con gli amministratori - che vanno
benissimo, e sono più che necessari -, ma di una comunicazione
puntuale di questi disagi...sono state fatte delle richieste
esplicite.
Non va bene una cosa, Assessore: che si dica smettetela con le
polemiche, sennò vi chiudiamo definitivamente la strada! Questo non
lo accettiamo, non crediamo che lei abbia fatto bene a dare questo
genere di risposte; ci trova al suo fianco per gli interventi
necessari, il sostegno finanziario e operativo c'è, ma non tenga
questo atteggiamento! Grazie Presidente.
