Classificazione
ASSISTENZA SANITARIA E OSPEDALIERA



Oggetto del Consiglio n. 565 del 4 aprile 2019 - Resoconto
OGGETTO N. 565/XV - Interpellanza: "Intendimenti per
sopperire alle gravi carenze derivanti dalla chiusura degli
ambulatori psichiatrici".
Rini (Presidente)
- Alla presenza di 28 colleghi possiamo
iniziare i lavori.
Punto n. 31 dell'ordine del giorno. Per l'illustrazione, la
parola alla collega Russo.
Russo (M5S)
- In questa interpellanza riporto
all'attenzione di questo Consiglio il fortissimo disagio in cui
tutto il personale del Reparto di Psichiatria si trova a lavorare
ormai da più di un anno per la chiusura degli ambulatori
psichiatrici presenti sul territorio da gennaio 2019. Nel Consiglio
del mese di novembre 2018 l'Assessore alla sanità ha dichiarato e
risposto alla mia interpellanza che l'Azienda USL non aveva
l'intenzione di sospendere l'attività degli ambulatori psichiatrici
presenti nel territorio valdostano. In realtà dal 1° gennaio 2019
tutti gli ambulatori psichiatrici territoriali presenti nel
territorio valdostano: Donnas, Verrès, Châtillon e Morgex, salvo
quello di Aosta, sono stati chiusi. La presa in carico dei disturbi
psichiatrici si esplica in due fasi: l'attività di reparto in cui
si tratta la parte acuta del disturbo e l'attività sul territorio
tramite gli ambulatori psichiatrici in cui l'obiettivo è
stabilizzare il disturbo tramite il reinserimento sociale e
lavorativo del paziente. Le attività di reparto devono sempre
essere seguite da attività sul territorio, diversamente la presa in
carico è parziale. Ad oggi la scelta di chiudere gli ambulatori
psichiatrici ha portato almeno tre conseguenze negative per i
pazienti e per il personale. Questa chiusura, sommata alla mancanza
di medici psichiatri, ha determinato un aumento importante del
lavoro di reparto. Con oggi tutti i posti letto occupati con un
carico di lavoro per il personale ormai insopportabile dal punto di
vista fisico e psicologico. Il 31 maggio 2019 andrà via un altro
psichiatra e alla fine dell'estate un altro ancora. Ricordo che ad
oggi sono già in forza sei medici psichiatri a fronte di uno
staff
ipotetico di 12. I tre colleghi che arrivano da Ivrea
non coprono per nulla il fabbisogno lavorativo del reparto. Tutti i
soggetti che hanno necessità di un intervento ambulatoriale si
recano presso l'ambulatorio di Aosta, la presa in carico del
soggetto è numerica, non nominale, non è minimamente garantita la
continuità terapeutica. I pazienti che possono permetterselo devono
ricorrere al privato. I pazienti che sono dimessi dal reparto e non
hanno l'appoggio degli ambulatori sul territorio si ripresentano
sistematicamente dopo tre giorni in reparto, entrando così in un
circolo vizioso che non fa altro che peggiorare la sintomatologia
del paziente e il malessere delle famiglie che non hanno punti di
riferimento continui e rassicuranti. Sono attivi ad oggi solo un
educatore e un infermiere che si occupano di visionare e
raccogliere le necessità di tutti i pazienti con patologia
psichiatrica presenti sul territorio valdostano, siano essi in
domicilio o presso le comunità terapeutiche, e di riportarli agli
psichiatri. Sono un filtro e un tramite ma non hanno alcuna
autonomia decisionale, né tantomeno competenze diagnostiche.
Molte Regioni (per esempio: l'Emilia Romagna, la Toscana, la
Lombardia, le Marche e il Veneto) stanno ampliando il bacino
territoriale di ambulatori per potenziare e intercettare le
richieste di sofferenza mentale in modo tale da attuare anche
programmi di prevenzione, aspetto prioritario in cui investire
anche in questo ambito. Contemporaneamente hanno rivisto,
riducendo, le modalità di erogazione delle prestazioni sanitarie
del reparto.
Ricordo infine che nel DEFR 2019-2021, nella parte relativa alla
sanità, tra gli obiettivi operativi, quindi quelli concreti, a cui
sono definiti in via prioritaria gli importi nel bilancio
regionale, vi è al terzo punto la riorganizzazione dei servizi
sanitari territoriali attraverso due azioni: l'implementazione dei
servizi e delle prestazioni di specialistica ambulatoriale
disponibili presso i poliambulatori e in modo specifico la
riorganizzazione del Dipartimento di salute mentale.
Concludo ricordando i dati della nostra Regione relativi al
tasso di suicidi e i ricoveri ospedalieri per il disturbo psichico.
Gli ultimi dati sulla nostra Regione contenuti nel rapporto
"Osserva salute 2017" parlano di un tasso medio di suicidi di 16
ogni 100 mila abitanti, il doppio del dato italiano. Anche
guardando i dati ospedalieri sul disturbo psichico, la Valle
d'Aosta conferma il primo posto in classifica. Dal 2006 al 2016 il
consumo di farmaci antidepressivi qui in Valle d'Aosta è aumentato
in modo importante. Nella scorsa presentazione ho sottolineato che
l'Organizzazione mondiale della sanità ha presentato dei dati
allarmanti sulla condizione del disagio psichico. Nel 2020 la
malattia depressiva sarà la seconda causa di invalidità e morte
dopo l'infarto del miocardio. Fra qualche anno il 20% della
popolazione sarà depresso e questo dato avrà importanti risvolti
anche sul piano del costo sanitario di tale patologia nella nostra
Regione.
Fatte queste pesanti premesse, chiediamo all'Assessore una
fotografia dell'oggi, quanti pazienti ha oggi in carico il Reparto
di Psichiatria, quanti l'ambulatorio di Aosta e quanti le comunità
terapeutiche. Chiediamo ancora quali sono le azioni che si intende
mettere in campo entro il mese di giugno 2019 per risolvere il
problema della chiusura degli ambulatori psichiatrici.
Presidente
- Per la risposta, la parola all'Assessore
Baccega.
Baccega (UV)
- La collega Russo è molto attenta a questa
problematica che ha sollecitato nell'ottobre-novembre 2018, a me
nel gennaio 2019... e oggi nuovamente, e giustamente, questo ci
permetterà di dare anche contezza di quello che si sta facendo e a
che punto siamo con quel processo di riorganizzazione che è stato
indicato nel DEFR, processo che è
in itinere
qualora, lo ha
sottolineato anche lei, si riesca ad avere i medici a
disposizione.
Per rispondere al primo quesito, il numero di pazienti in carico
in reparto, quindi ricoverati, si aggira mediamente tra i 13 e 15.
In questo momento i 15 posti letto a disposizione sono
completamente occupati, a cui si sommano 8 posti diurni, anche
questi sempre occupati. Ad oggi il numero di pazienti in carico
ambulatoriale equivale a 1780 utenti, che rappresenta il numero di
cartelle aperte in questo momento. Precisiamo che la frequenza con
la quale vengono visitati questi utenti è estremamente variabile:
vi sono pazienti che vengono visitati ogni 15 giorni per la gravità
della situazione psicopatologica e altri che vengono visitati 1-2
volte all'anno perché sono stabilizzati. Ad oggi, il numero di
utenti in carico alle comunità terapeutiche risulta essere di 92
utenti inseriti in strutture residenziali (102 utenti che
usufruiscono di percorsi riabilitativi semiresidenziali, i centri
diurni o di educativa territoriale). Questi ultimi utenti, quelli
che sono inseriti nelle comunità, fanno parte dei 1780 utenti
ambulatoriali perché anche loro vengono visitati normalmente.
Per quanto riguarda il quesito: "
quali sono le azioni che si
intende mettere in campo, entro il mese di giugno 2019, per
sopperire alle gravi carenze derivanti dalla chiusura degli
ambulatori psichiatrici
", come avevo avuto modo di dire a
gennaio, siamo partiti subito nell'andare a individuare una serie
di azioni che avevo già anticipato, ma che vado a rimarcare:
-
in primis,
abbiamo attivato un avviso di incarico a
tempo determinato espletato nel mese di agosto 2018 e che si è
concluso con l'assunzione di un medico
full time
;
- secondo, l'indizione di un concorso pubblico per due posti con
l'obiettivo di creare una graduatoria, che è in corso d'opera; sono
stati ammessi quattro candidati, tre dei quali devono sostenere, in
via preliminare, la prova di francese. Si tratta di un concorso per
l'assunzione a tempo indeterminato di numero due dirigenti sanitari
medici della disciplina della Psichiatria. Il concorso doveva
svolgersi il 25 marzo ma, a seguito di problemi segnalati il 21,
quindi quattro giorni prima, dei commissari designati, sia il
titolare che il supplente, la prova è stata necessariamente
rinviata. Disponibilità dei commissari permettendo, il concorso si
svolgerà entro la fine del mese di maggio.
Inoltre, si è prodotto un avviso di incarico vacante di medici
specialisti in psichiatria o specialità affini, tre turni da 38 ore
ciascuno, la cui domanda dovrà pervenire all'azienda tra il 1° e il
10 di aprile.
La convenzione con l'ASL di Torino 4, la zona dell'eporediese
Ivrea/Chivasso è stata attivata dal corrente mese di marzo per
ottenere una copertura di turni festivi da parte dei colleghi di
Ivrea, nonostante l'ASL Torino 4 sia anch'essa in sofferenza. Ho
sentito alcuni colleghi e la sofferenza è veramente marcata
soprattutto per la Psichiatria, quindi, in realtà, è in sofferenza
tutto il Paese.
Un'altra azione è l'attribuzione di turni a medici forniti da
agenzie nazionali che, come annunciato, prenderanno servizio per
due settimane al mese, dal mese di aprile e copriranno i turni
notturni e festivi.
L'azienda, comunque, ci precisa che la situazione di carenza di
specialisti è un problema nazionale al quale la nostra Regione sta
cercando di trovare soluzioni. Come in altre Regioni, anche in
Valle d'Aosta è stata attivata una
équipe
multidisciplinare
formata da un'educatrice e da infermieri che effettuano visite
domiciliari per monitorare i pazienti sul territorio, quelli
stabilizzati ovviamente, e valutare quali fare accedere agli
ambulatori di Aosta. C'è quindi un'attività preventiva proprio per
evitare che ci sia questo afflusso all'ambulatorio di Aosta. Dal
2015 ad oggi, tra pensionamenti e trasferimenti, vi è stata una
riduzione di medici psichiatri da 12 a 7, lo ha detto anche lei, e
quindi, per garantire l'attività di reparto di urgenza e notturna,
l'USL ha dovuto ridurre gli ambulatori. È probabile che, con il
concretizzarsi di tutte le azioni descritte poco fa, si possano
progressivamente riaprire anche gli ambulatori sul territorio. Nel
frattempo, andando per
step
, potremo valutare di aprirne
almeno uno in Bassa Valle e uno in Alta Valle, oltre a tenere il
centro di Aosta: questo è l'obiettivo. Terrò, comunque, informati
la collega e il Consiglio sui percorsi relativi a questa
situazione. Effettivamente, vi è una criticità pesante in merito
alla quale si fa fatica a trovare delle soluzioni perché mancano
proprio i medici specialisti.
Présidente
- Pour la réplique, la parole à la collègue
Russo.
Russo (M5S)
- Volevo precisare che, in realtà, è la terza
iniziativa che porto, non la quarta, e che ce ne saranno
sicuramente altre. L'aspetto che volevo mettere in risalto
ulteriormente era questo: non credo che il problema sia solo ed
esclusivamente il personale, sicuramente l'assenza degli psichiatri
è un problema. Io non sono uno psichiatra e non ho esperienza in
organizzazioni sanitarie, ma sembra che ci siano altre possibilità,
nel senso che l'ambulatorio psichiatrico potrebbe essere riattivato
anche se si decidesse di magari ridurre le attività di reparto,
perché noi attualmente abbiamo deciso di operare la scelta di
lavorare in reparto, e in reparto ovviamente si fa un certo tipo di
intervento e in ambulatorio totalmente un altro. Se non ci mettiamo
nella testa che il paziente psichiatrico, quando esce dalla
Psichiatria, ha necessità di un reinserimento immediato nel mondo
del lavoro, dell'inserimento sociale, per in qualche modo prendere
in carico il disturbo psichico, è come se noi facessimo un lavoro a
vuoto perché il paziente esce dal reparto, va sul territorio e dopo
pochissimi giorni rientra in reparto. Oltre a questo, le chiedo un
ulteriore approfondimento: nella richiesta di personale nelle
convenzioni avete già messo insieme il numero degli altri due
psichiatri che se ne andranno entro la fine di giugno?
(interruzione dell'Assessore Baccega, fuori
microfono)
... siamo quindi a 4 psichiatri su 12, perfetto.
Presidente
- La parola alla collega Minelli per
l'integrazione.
Minelli (RC-AC)
- Sì, sono cofirmataria
dell'interpellanza. Volevo soltanto aggiungere a quanto ha detto la
collega Russo, che segue con attenzione questo problema, che, dal
punto di vista del territorio, la chiusura degli ambulatori è stata
un flagello, perché chi ha, come ho avuto io, parenti e familiari
che soffrono di disturbi psichiatrici sa perfettamente che la
continuità e la nominalità di chi deve prendersi in carico questi
pazienti è fondamentale, altrimenti nessuna iniziativa, nessuna
attenzione nei loro confronti può portare a dei risultati.
Lei ha citato l'ASL piemontese a cui dobbiamo fare riferimento,
io conosco benissimo quella ASL per averla frequentata tanto e so
che siamo in sofferenza assoluta anche lì, nonostante ci siano
degli specialisti di cui essere davvero molto, molto contenti per
la professionalità che dimostrano nei confronti dei loro pazienti.
Io credo che questo sia un problema nel problema, sappiamo che
abbiamo una carenza di medici, sappiamo che questo è un annoso
problema davvero, dal punto di vista delle malattie gravi e delle
patologie che sono anche altre... ma, dal punto di vista
psichiatrico, penso che una riflessione e uno sforzo grosso deve
veramente essere fatto da questa Regione per trovare una soluzione,
perché, considerati i numeri altissimi da lei elencati - e non
dimentichiamoci nemmeno che i pazienti psichiatrici sono quelli più
a rischio di suicidio, e abbiamo il triste primato di essere ai
vertici della classifica in questo senso -, ci ritroveremo nel giro
di qualche anno in una situazione drammatica.
