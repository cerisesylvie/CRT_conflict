Classificazione
AMBIENTE



Oggetto del Consiglio n. 1386 del 6 ottobre 2010 - Resoconto
OGGETTO N. 1386/XIII - Interrogazione: "Verifica del rispetto
delle condizioni espresse nella valutazione di impatto ambientale
per la realizzazione della strada di Comboé in comune di
Charvensod".
Interrogazione
Appreso dell'inizio dei lavori per la realizzazione della
strada di collegamento Ponteille-Comboé nel Vallone di Comboé
situato nel comune di Charvensod;
Ricordate le forti perplessità manifestate da una
significativa parte dell'opinione pubblica sull'opportunità di
realizzare tale opera per le conseguenze paesaggistico-ambientali
che ne deriverebbero;
Richiamata la delibera della Giunta regionale n. 611 del 9
marzo 2007 con la quale si esprime valutazione positiva
condizionata sulla compatibilità ambientale del progetto;
Sottolineata l'importanza di un rigoroso rispetto delle
prescrizioni espresse dalle Strutture regionali competenti, con
particolare riguardo alla fase di realizzazione
dell'intervento;
Venuti a conoscenza del possibile mancato rispetto di alcune
condizioni, espresse nella valutazione dell'impatto ambientale, in
ordine ai lavori di realizzazione dell'opera relativamente
all'abbattimento di alcuni alberi ed all'utilizzo di mezzi di
considerevoli dimensioni;
i sottoscritti Consiglieri regionali
Interrogano
l'Assessore competente per sapere:
1) se corrisponde al vero quanto esposto in premessa riguardo
ai lavori che si stanno effettuando;
2) se e con quali modalità verrà verificato il rispetto delle
condizioni di realizzazione espresse nella valutazione di impatto
ambientale.
F.to: Bertin - Giuseppe Cerise - Louvin
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie, Presidente.
Ricordo che il progetto della strada di Comboé è stato oggetto
di valutazione positiva condizionata, approvata con delibera del
marzo 2007. Come prescritto, anche il servizio VIA è stato
informato della data di inizio lavori mediante una comunicazione
avvenuta in data 5 luglio di quest'anno. La delibera di
approvazione dell'intervento contiene numerose prescrizioni che
hanno l'obiettivo di mitigare gli impatti ambientali
dell'intervento non solo in fase di realizzazione delle opere, ma
anche nel successivo utilizzo dello stesso. Queste misure intendono
minimizzare gli impatti su flora e fauna, sul paesaggio, ma anche
evitare impatti del cantiere di natura idrogeologica, così come
sono volti a preservare la rete sentieristica. Ci sono poi anche
limitazioni della futura fruibilità della pista con specifica
regolamentazione riportata nella delibera.
Venendo alle domande poste, l'ufficio VIA ha effettuato le
verifiche presso la Direzione foreste e infrastrutture e la
stazione forestale competente, che ci hanno comunicato che
l'abbattimento degli alberi è stato preceduto da regolare
martellata alla presenza dei funzionari sia della stazione
forestale, sia della Direzione foreste e infrastrutture. Dai
controlli effettuati da parte del personale forestale non risultano
anomalie o difformità rispetto a quanto autorizzato in delibera.
Analogamente, sempre dai controlli effettuati, il mezzo di cantiere
utilizzato per i lavori è risultato essere congruo con l'opera
autorizzata, con necessità, tra l'altro, di spostamento di rocce e
massi con un fronte di scavo di due metri e mezzo. Si ricorda poi
che l'autorizzazione prevede una larghezza della sede stradale di
2,5 metri a fine lavori e naturalmente questa larghezza dovrà
essere rispettata. Tuttavia è evidente che in fase di cantiere sono
possibili lievi scostamenti dalle dimensioni finali, da sottoporre
poi ad adeguato recupero per raggiungere le dimensioni finali
autorizzate.
Per quanto riguarda il monitoraggio dei lavori, ricordo che il
servizio VIA collabora con tutte le altre strutture regionali
competenti in materia ambientale per verificare puntualmente il
rispetto di tutte le prescrizioni impartite dalla delibera e per
questo vengono svolti sopralluoghi periodici, concordati con le
altre strutture regionali, secondo gli specifici aspetti ambientali
di competenza interessati dalle opere in esecuzione. Preciso anche
che l'attività di monitoraggio del servizio VIA è sempre effettuata
in coordinamento con la stazione forestale competente per
territorio.
Presidente
- La parola al Consigliere Bertin.
Bertin (ALPE)
- Questa della strada di Comboé è una
vicenda molto lunga e molto conosciuta che ha inizio con l'acquisto
nel 1998 da parte del Comune di Charvensod dell'alpeggio e della
successiva progettazione della strada di collegamento fra Pontey e
Comboé, una vicenda che, anche in ragione dei particolari valori
naturalistici, paesaggistici, storici, ha nel tempo assunto un
forte valore simbolico anche dal punto di vista dell'approccio alla
risoluzione di determinati problemi legati all'agricoltura e al
futuro sviluppo. La dimostrazione di questo valore simbolico è data
anche dalle firme raccolte nel 2005 - 1600.
All'epoca, questa era la seconda petizione in fatto di firme
depositate - da un comitato nato spontaneamente e che in poco tempo
era riuscito a raggiungere un tale risultato. La mia opinione su
questo argomento, essendo uno dei 1.600 sottoscrittori dell'epoca,
è scontato.
A mio avviso, si è commesso un grave errore scegliendo la
soluzione più semplice, banale, scontata: una strada. In Valle
d'Aosta abbiamo fatto più di 2.000 km. di strade interpoderali in
questi anni e forse la ricchezza di quel posto era appunto non
avere una strada, l'ennesima strada, per un possibile sviluppo dal
punto di vista escursionistico, agricolo anche e ambientale,
sfruttando appieno tutte le possibilità di quel posto.
Bisognava immaginare soluzioni alternative, purtroppo non lo si
è fatto; il Comitato
Amici del Vallone
proponeva la
monorotaia, che era stata anche una proposta che lo stesso TAR
aveva valutato positivamente, che andava approfondita. Purtroppo si
è scelta questa soluzione, non si può dire neanche che sia stato
fatto per un sostegno all'agricoltura, perché alla fine tali
sostegni sono più per i progettisti e per le imprese, che per
l'agricoltura, ma tant'è: è andata a finire così.
Oggi, per il valore simbolico che ha assunto questo luogo e
questa vicenda, è importante che diventi un esempio di un rispetto
rigoroso delle prescrizioni previste dal VIA, che sono, come diceva
l'Assessore, molto precise.
Lei mi dice che sono state rispettate sostanzialmente, dalle
segnalazioni che abbiamo avuto, abbiamo qualche dubbio sul rispetto
preciso di queste indicazioni, ma è importante che da adesso in
avanti si rispettino in modo rigoroso tali prescrizioni.
Comboé deve diventare un esempio del rispetto di tutte le
condizioni, dai lavori che devono essere realizzati a piccoli
tratti, all'utilizzo di mezzi piccoli e cercare di minimizzare
l'impatto generale di quest'opera.
Abbiamo iniziato, a mio avviso, non molto bene, speriamo che per
il futuro almeno si tenga monitorata in modo preciso la
realizzazione di quest'opera. Per quanto ci riguarda, staremo qui a
tenere l'attenzione alta, affinché questo si verifichi.
