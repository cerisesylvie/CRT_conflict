Classificazione
CREDITO



Oggetto del Consiglio n. 159 del 23 ottobre 2008 - Resoconto
OGGETTO N. 159/XIII - Interpellanza: "Misure a sostegno del
sistema creditizio e dei fondi pensione della Valle
d'Aosta".
Interpellanza
Visto il crac delle Borse che, oltre a sconvolgere i mercati
e a mettere in difficoltà le Banche, rischia di trasformarsi in una
crisi economico sociale che evoca il '29;
Constatato che un significativo provvedimento è stato varato
a livello nazionale per garantire i risparmiatori;
Considerato che l'Assessore competente ha rilasciato
dichiarazioni rassicuranti ai cittadini valdostani;
il sottoscritto Consigliere regionale
Interpella
l'Assessore regionale competente per sapere:
1) se si ritengono sufficienti le misure prese a livello
nazionale per garantire i risparmi e le pensioni integrative dei
cittadini valdostani;
2) se si stiano valutando misure per sostenere il sistema
creditizio e i fondi pensione della Valle d'Aosta.
F.to: Donzel
Président
- La parole au Conseiller Donzel.
Donzel (PD)
- Merci, M. le Président. Come spesso accade,
le tempistiche burocratiche del Consiglio fanno un po' invecchiare
le questioni. La questione di oggi forse è vecchia per come era
stata posta, eppure attualissima per come questa crisi continua a
destabilizzare i mercati, a infrangere le certezze: si è detto
anche questa mattina nel dibattito come gli stati intervengono
economicamente, come il vangelo liberista sia stato messo
profondamente in discussione da questi ultimi avvenimenti.
Ci eravamo mossi perché l'Assessore Lavoyer aveva giustamente
rassicurato tutti con un articolo apparso su
La Stampa
dell'8 ottobre 2008, dicendo che i conti regionali erano blindati,
quindi non si correvano rischi. Eppure nella pagina successiva i
dati del Fopadiva non erano così illuminanti: il Fopadiva a gennaio
segnava lo 0,9% in meno rispetto al mese prima, altri 30 giorni e
c'è stata una ulteriore discesa (-1,2%) e avanti così, sempre con
segno negativo, fino ad arrivare a -3,6% di questo settembre. Della
drammatica situazione giungeva successivamente conferma anche dalle
dichiarazioni che sono state riprese oggi in quest'aula del
Governatore della Banca d'Italia, che ha proprio sottolineato come
la crisi finanziaria non colpisca solo le banche, ma si trasmetta
ad imprese e famiglie, e che questo trova conferma nel rapporto
OCSE sulla distribuzione dei redditi nei paesi industriali: "In
Italia la forbice che divide i ricchi dai poveri si allarga sempre
di più". Ancora più grave il giudizio del Fondo monetario
internazionale, che conferma la previsione in calo del PIL sia per
il 2008 sia per il 2009.
È inevitabile che si sia coinvolti in una situazione di
recessione e che sia preoccupante la situazione dei più piccoli
risparmiatori, dei pensionati. Per noi era importante, quindi, non
limitarsi a parlare delle banche, che pure è una cosa importante: è
stato importante l'incontro che l'Assessore e la Giunta hanno avuto
con il sistema bancario, ma è il caso anche di parlare della gente.
Sappiamo dai lavori della commissione, in un incontro con lo stesso
Assessore, che è stato costituito un fondo di 3 milioni di euro,
che a nostro avviso poteva anche essere più grande, alla luce degli
enormi tesori custoditi dalla Finaosta e dalla CVA.
Auspichiamo comunque che tali risorse siano indirizzate non
solo, come giustamente va fatto, verso emergenze che possono
verificarsi nel sistema delle banche locali, ma anche verso
l'economia reale: dicevamo prima con l'Assessore Pastoret, imprese,
artigiani e non da ultimi servizi sociali, che fronteggiano le
nuove povertà; a questo si aggiunga che oltre ai dati OCSE saranno
fra breve diffusi i dati della Caritas, che evidenziano una
crescita sensibile della povertà anche in Valle d'Aosta.
É per questo che noi chiediamo che ci sia attenzione alle fasce
più deboli.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie, Presidente. Ringrazio anche
l'interpellante, perché con questa interpellanza, soprattutto per
quanto attiene il secondo quesito, dà la possibilità al governo
regionale di chiarire e di specificare meglio quali sono gli
interventi che stiamo mettendo in atto sul problema che ha
sollevato il collega Donzel; quindi ci sarà l'occasione di chiarire
questo aspetto e anche di fugare problemi o paure che, dopo quanto
illustrerò, penso che non debbano esistere su questo fronte.
Iniziando dal primo punto: "se si ritengono sufficienti le
misure prese a livello nazionale per garantire i risparmi e le
pensioni integrative dei cittadini valdostani". Su questo tipo di
intervento a livello nazionale noi prendiamo atto degli interventi
che ci sono, non esprimiamo al momento dei giudizi, perché bisogna
vedere l'attuazione di questi interventi; diamo certamente un
giudizio positivo di come si sono mossi il governo nazionale e il
ministro su questo tema.
L'articolo 117 della Costituzione disciplina gli ambiti della
potestà legislativa dello Stato e delle Regioni, prevedendo in
particolare che le materie della tutela del risparmio e dei mercati
finanziari rientrano nella legislazione esclusiva dello Stato.
Nell'attuale situazione di crisi dei mercati finanziari lo Stato
italiano, valutata la straordinaria necessità e urgenza di
garantire la stabilità del sistema creditizio e la continuità della
erogazione del credito alle imprese e ai consumatori, ha emanato
due decreti legge: n. 155 e n. 157 del 2008. In particolare, al
fine della tutela dei risparmi, lo Stato ha riconosciuto ai
depositanti delle sole banche italiane una garanzia statale per un
massimo di 103mila euro per 36 mesi. Tale garanzia è a integrazione
dei sistemi di garanzia dei depositanti già in vigore, che sono
fondi privatistici alimentati dai fondi delle stesse banche, primo
fra tutti quelli del fondo interbancario a tutela dei depositi che
copre già fino a 103mila euro i depositanti. Per le banche di
credito cooperativo esiste il fondo di garanzia per il settore del
credito cooperativo. Nel caso in cui il fondo preesistente non
riesca a ripagare l'intera somma dei 103mila euro, lo Stato
interverrà per integrare la parte restante.
Il fondo, sia quello interbancario sia quello dello Stato,
garantisce i conti correnti, i conti di deposito, i certificati di
deposito nominativi, gli assegni circolari emessi dalle banche. La
garanzia riconosciuta dallo Stato italiano è una di quelle più
ampie nel panorama internazionale, inoltre con i decreti
sopraccitati lo Stato ha approntato un pacchetto di interventi a
sostegno delle banche italiane in difficoltà e quindi in via
indiretta a favore dei risparmiatori italiani. Gli interventi sono:
l'ingresso temporaneo dello Stato nel capitale delle banche in
presenza di una inadeguata patrimonializzazione della banca stessa,
la garanzia statale su finanziamenti erogati dalla Banca d'Italia
alle banche italiane per fronteggiare gravi crisi di liquidità, gli
interventi a sostegno della liquidità. Il Ministero della economia
e finanze è autorizzato ad effettuare operazioni di scambio
temporanee fra i titoli di stato e strumenti di debito delle banche
italiane, lo
swap
(scambio) verrà concluso a prezzi di
mercato ed è finalizzato a rendere disponibili alle banche titoli
di credito per accedere più agevolmente ai finanziamenti. Il Tesoro
metterà la garanzia sul prestito titoli effettuato fra banche e fra
banche e soggetti privati e istituzionali.
Il Ministro della economia e finanze può rilasciare la garanzia
dello stato alle condizioni di mercato sulle obbligazioni emesse al
31 dicembre 2009. La Banca d'Italia effettuerà operazioni di
scambio con le banche, che potranno effettuare lo
swap
su
titoli con elevata qualità, detenuti dalla Banca d'Italia, con
attività detenute dalle stesse; in sostanza, le banche potranno
ripulire i loro bilanci di obbligazioni, certificati di deposito,
qualsiasi altro titolo, non accettati dalla banca centrale europea,
e presentarsi alle operazioni di rifinanziamento con titoli di
prima qualità. Gli interventi di cui sopra sono finalizzati
pertanto a fornire alle banche una consistente massa di liquidità
che le stesse dovranno riversare nel sistema del credito.
Allo stato attuale i rischi per l'Italia restano contenuti e
questo vale per assicurazioni e banche che hanno liquidità
adeguate, come peraltro sottolineato dal ministro Tremonti. Le
azioni intraprese dallo Stato, per quanto ci riguarda, se poi oltre
agli interventi ci saranno provvedimenti di concretezza, ci
sembrano sufficienti in quanto rientrano nell'ambito di un piano di
azioni concertato e coordinato con i capi di stato e di governo dei
paesi dell'area Euro, per far fronte alla crisi finanziaria.
Mi pare che il punto centrale di questa interpellanza sia il
secondo quesito: "se si stiano valutando misure per sostenere il
sistema creditizio e i fondi pensione della Valle d'Aosta". Come
già comunicato, l'esecutivo regionale il 10 ottobre, valutata la
situazione economica in Valle d'Aosta in relazione alla nota crisi
finanziaria, che sta interessando l'Europa, gli Stati Uniti e il
mondo intero, ha sentito i rappresentanti di tutti gli istituti
bancari che operano in valle, dei confidi, dei dirigenti di
Finaosta, e ha deciso di stanziare nel bilancio regionale di
previsione 2009 una somma di 3 milioni di euro nei fondi globali.
La somma poteva essere più alta o più bassa, ma comunque è un
segnale preciso di una volontà precisa: quella di avere un fondo al
quale attingere per provvedimenti legislativi. Durante l'incontro,
le banche hanno assicurato che non hanno alcuna intenzione di
restringere l'erogazione del credito soprattutto alle aziende.
Per quanto riguarda la individuazione dei possibili interventi a
sostegno della economia locale, si ritiene corretto ed utile
condividere gli obiettivi e i metodi con l'insieme delle forze
politiche rappresentate nel Consiglio regionale. Il primo
intervento che sarà attivato consisterà nell'abbreviare il più
possibile i tempi di pagamento dei fornitori della Regione.
Sull'altro ventaglio delle possibilità di intervento, si è
costruito un tavolo che comprende i rappresentanti di tutte le
forze politiche e insieme cercheremo di dare delle risposte, per
cui non mi dilungo su questi temi che sono stati oggetto di
dibattito in questi giorni.
Cerco di focalizzare più il problema legato ai fondi pensione:
qui parliamo di un intervento che va fuori dal fondo che abbiamo
previsto di 3 milioni. Per quanto riguarda le misure a sostegno dei
fondi pensione, occorre specificare quanto segue. I fondi pensione
sono strumenti di investimento a carattere previdenziale e quindi
ad orizzonte temporale medio lungo, conseguentemente i risultati ed
i rendimenti sono da valutare complessivamente nel medio lungo
termine e non in base alla evoluzione sul breve termine. Tali
strumenti poi, data la natura degli investimenti, non risentono
particolarmente di fasi cicliche di recessione economica. A livello
normativo i fondi pensione fanno capo a un sistema rigido ed
articolato di disposizioni, controlli, anche da parte della
autorità di vigilanza, che nell'attuale delicata congiuntura ha
attivato un monitoraggio specifico sulla composizione e
diversificazione del portafoglio dei fondi e sulla congruità delle
strategie di investimento.
Dai dati presentati alla commissione di vigilanza sui fondi
pensione alla commissione finanza del Senato in data 8 ottobre
2008, si rileva infatti come l'impatto negativo sui mercati abbia
toccato solo marginalmente gli aderenti ai fondi pensione, con un
calo medio a livello nazionale del valore dei patrimoni di circa -
3,4% da inizio anno, quindi ai primi di ottobre c'era un calo di
-3,4% rispetto al 1° gennaio 2008. Per quanto riguarda il fondo
pensione territoriale Fopadiva, dai dati ufficiali che abbiano noi,
si rileva che la gestione finanziaria si è attualmente articolata
in una linea di investimento prudente così composta: 20% di
liquidità, 60% obbligazioni europee, quindi sono titoli di stato
europei ed in minima componente obbligazioni di aziende, che
comunque hanno un elevato rating. Quindi praticamente il 60% sono
titoli di Stato: se non fallisce lo Stato, dovremmo essere
garantiti da quel punto di vista. La parte più fluttuante è il 20%
di azioni europee, ma anche qui vorrei tranquillizzare i soggetti
interessati, perché l'esposizione sui mercati azionari è molto
ridotta e non vi è alcuna esposizione né di tipo azionario, né di
tipo obbligazionario sul mercato USA e soprattutto sui mercati
extraeuropei che sono quelli più a rischio e che sono quelli che in
questi giorni hanno avuto le perdite più rilevanti. Inoltre nel
portafoglio del fondo non sono inseriti titoli e obbligazioni di
istituzioni finanziarie ed assicurative, che nelle ultime settimane
sono state sottoposte a procedure di fallimento, tipo la Lehman, o
hanno rilevanti situazioni di criticità. Complessivamente sono dei
fondi, sempre tenuto conto che comunque possono avere delle
flessioni, inseriti in una architettura di investimento molto
prudente e molto solida.
Al 31 agosto 2008 il patrimonio del fondo ha subito un
decremento in termini percentuali da inizio anno che è circa del
2,5%, a fronte di una media complessiva nazionale dei fondi
pensione del 3,4%, come sopra evidenziato. Diciamo che, anche
rispetto alla media nazionale, l'oscillazione del nostro fondo è
modesta. Si informa inoltre che in base a quanto confermato dal
consiglio di amministrazione del Fopadiva, a decorrere dall'1
gennaio 2009 gli iscritti al fondo avranno possibilità di accedere
ad una ulteriore linea di investimento di tipo garantito, che
offrirà un rendimento minimo pari a quello del TFR.
Venendo al nocciolo del problema, che è la preoccupazione di chi
va in pensione o prende la liquidazione, tutto ciò specificato, è
evidente come l'attuale crisi dei mercati ed il conseguente calo di
valore delle quote dei fondi pensione, seppure molto limitata per
quanto ci riguarda, possa avere delle ripercussioni negative nei
confronti dei soggetti che in questa fase accedono alle prestazioni
pensionistiche complementari. Ma proprio per fronteggiare
adeguatamente queste potenziali situazioni di criticità, il
Consiglio regionale, già nel dicembre 2006, aveva approvato la
legge n. 27, recante interventi della Regione Valle d'Aosta a
sostegno della previdenza complementare ed integrativa ed
iniziative di natura assistenziale. Quindi la Regione è
all'avanguardia perché già nel 2006, pur non potendo prevedere la
situazione di criticità che oggi abbiamo, aveva blindato questo
tipo di fondo come garanzia per chi deve andare in pensione o
prendere la liquidazione.
Proprio per fronteggiare queste potenziali situazioni, come
Giunta regionale esamineremo una delle prossime sedute, forse già
domani, un provvedimento finalizzato ad individuare criteri e
modalità di attuazione degli interventi regionali previsti dalla
legge 27/2006, diretti a fornire garanzie agli iscritti in ordine
alla salvaguardia del montante accumulato prima del pensionamento,
nonché alla certezza dell'erogazione delle prestazioni
previdenziali. In particolare l'intervento garantirà sia la fase di
maturazione del diritto alla prestazione pensionistica
complementare sia quella di erogazione delle prestazioni. Per
semplificare, metteremo in piedi i meccanismi, l'ombrello
chiamiamolo così in base all'articolo 5 della legge 27/2006, che al
punto 2, lett. a) prevede interventi regionali diretti a fornire
garanzia agli iscritti in ordine alla salvaguardia del montante
accumulato prima del pensionamento, nonché alla certezza
dell'erogazione delle prestazioni previdenziali. In sostanza, tutti
gli iscritti al Fopadiva hanno con questo provvedimento di legge la
garanzia che la loro liquidazione o la loro pensione non avrà dei
decrementi rispetto al momento in cui ha aderito al fondo. Mi pare
che con questo intervento andremo a regolamentare le possibilità e
le eventualità che si creeranno nel momento in cui, anche se
saranno piccoli numeri, ci fossero soggetti che in questo periodo
vanno in pensione o hanno la liquidazione.
Sottolineo, per non fare confusione, che la legge 27/2006 aveva
già creato allora un fondo per questi interventi di 3 milioni di
euro, quindi l'intervento che andremo a fare in attuazione a quel
disegno di legge e che blinderà la situazione degli aderenti a
Fopadiva, non intacca il fondo che abbiamo costituito per i
provvedimenti di tipo finanziario, ma utilizza un fondo di 3
milioni di euro che era già stato con lungimiranza previsto nella
legge 27/2006.
Penso con queste informazioni di aver risposto
all'interpellante, che mi ha dato l'occasione di tranquillizzare e
fare chiarezza su questo tema.
Président
- La parole au conseiller Donzel.
Donzel (PD)
- Grazie, Assessore. Ritengo che soprattutto
la seconda parte, come ha evidenziato lei stesso, era molto
importante andando a dare delle risposte chiare sulle garanzie dei
lavoratori che investono una parte delle loro risorse in un fondo
pensione. Quindi devo dire molto positivo che la Regione abbia in
passato ritenuto opportuno tutelare questi investimenti dei
lavoratori.
Per quanto riguarda la parte generale, anche noi che abbiamo
condiviso la sostanza dei provvedimenti presi a livello nazionale,
abbiamo avanzato in quella sede delle richieste che in parte lei a
livello regionale ha già acquisito, quindi è positivo il fatto che
le banche locali non chiudano il credito alle imprese, che è una
delle cose che preoccupa di più soprattutto per quanto riguarda le
piccole imprese.
L'altra cosa molto importante che abbiamo chiesto al governo
nazionale e che lei a livello locale ha recepito, è la questione di
ridurre i tempi di pagamento dei fornitori. Anche questa è una
sollecitazione che avanziamo a livello nazionale ed è positivo che
venga recepita.
Concludo sottolineando che per quanto riguarda la nostra azione
che si svolge anche a livello nazionale, faremo uno sforzo perché
già da dicembre 2008, in corrispondenza del pagamento della
tredicesima mensilità, ci sia la riduzione delle imposte sui
redditi da lavoro e da pensione per un importo medio di 400 euro
annui, attraverso l'aumento delle detrazioni; ci batteremo anche
per l'estensione in via straordinaria e temporanea, previa
valutazione del ministero del welfare, dell'accesso agli
ammortizzatori sociali per i lavoratori colpiti dalla crisi e
sprovvisti di copertura assicurativa.
Mi sembra che ci sia piena sinergia fra l'azione del governo e
le sollecitazioni che venivano da questa interpellanza. Grazie.
