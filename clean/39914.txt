Classificazione
SPORT E TEMPO LIBERO
Sport invernali



Oggetto del Consiglio n. 2922 del 20 settembre 2017 - Resoconto
OGGETTO N. 2922/XIV - Interpellanza: "Interventi per il
mantenimento degli standard qualitativi e di sicurezza nei
comprensori sciistici della Regione".
Rosset (Presidente) -
Punto n. 11 all'ordine del giorno.
Per l'illustrazione chiede la parola il Consigliere Bertin; ne ha
facoltà.
Bertin (ALPE) -
Riprendiamo l'argomento dei comprensori
sciistici, del quale mi sono interessato in diverse occasioni, sia
in questa che nella passata legislatura. In Valle d'Aosta ci sono
circa venti comprensori sciistici, per un numero di chilometri di
piste piuttosto imprecisato, nel senso che se si cerca su internet
vengono riportati vari chilometraggi. Pertanto questa è anche
l'occasione per avere un dato preciso riguardante questo
aspetto.
I comprensori sono oltre venti in Valle d'Aosta, ce ne sono di
piccoli e di grandi. Io mi auguro che non si voglia poi - come si
parla spesso - penalizzare quelli piccoli, ma in generale questi
comprensori hanno piste di elevata qualità e
standard
comunque riconosciuti anche fuori dalla Regione come di buona
qualità e di sicurezza altrettanto elevata. Questo è certamente un
aspetto importante. Per l'offerta turistica gli impianti di
risalita e le piste di sci non sono un problema; l'offerta
turistica valdostana ha altri problemi che non riguardano questo
aspetto.
L'interpellanza chiedeva: quanti erano i chilometri di piste di
sci alpino realizzate in Valle d'Aosta; quali erano, se previsti,
gli investimenti per il mantenimento innanzitutto degli standard di
sicurezza e di qualità attuali dei comprensori valdostani, perché -
come poi sappiamo - con il tempo gli impianti devono essere rifatti
e bisogna intervenire per mantenere tali standard nelle piste
presenti e, infine, quali erano poi evidentemente gli intendimenti
relativi a tali questioni.
Presidente -
Per la risposta chiede la parola l'Assessore
Restano; ne ha facoltà.
Restano (AC-SA-PNV) -
In Valle d'Aosta i chilometri di
piste di sci alpino accatastati, misurati lungo l'asse della pista,
ammontano a 453 chilometri: questo è il dato che mi è stato
riscontrato dagli uffici.
Per il mantenimento della sicurezza e degli
standard
qualitativi dei comprensori sciistici, la Regione eroga dei
contributi in conto capitale a fondo perduto, ai sensi della legge
regionale n. 8/2004. La legge prevede che ogni anno, entro il 30
giugno, le concessionarie presentino richiesta di contributo per
gli investimenti, distinti in cinque categorie: realizzazione e
miglioramento qualitativo o rinnovo tecnologico di impianti a fune;
realizzazione e miglioramento qualitativo o rinnovo tecnologico
delle strutture funzionalmente connesse agli impianti;
realizzazione di opere per il miglioramento della sicurezza;
acquisto e installazione di sistemi di innevamento artificiale;
acquisto di mezzi battipista. Tutti, a mio modo di vedere,
contribuiscono al miglioramento della stazione, della sua
promozione, ma soprattutto della qualità e della sicurezza
nell'utilizzo delle piste, per chi le frequenta, sia per i turisti
che per chi ci lavora. La legge stabilisce poi che sia una
Commissione consultiva ad esprimere un motivato parere in merito
agli aspetti sia tecnici, sia economici gestionali degli
investimenti. Successivamente, la Giunta regionale, con propria
deliberazione adotta ed approva la graduatoria definitiva e concede
i contributi nei limiti delle risorse finanziarie disponibili
stabilendone l'ammontare. Per il 2017 le società concessionarie
hanno presentato richieste per una spesa complessiva di 25 milioni
di euro. È in corso l'istruttoria per valutare la spesa ammissibile
al contributo, che presumibilmente ammonterà a circa 7 milioni di
euro ed è relativa a lavori previsti per il 2018. Poiché la legge
n. 8/2004 prevede la presentazione annuale di richieste, per gli
anni successivi al 2018 non sono state presentate altre
richieste.
Come previsto dalla DGR n. 8/2011, compatibilmente con le
risorse attualmente disponibili, il Governo intende continuare con
il sostegno al settore degli impianti a fune, che sono sicuramente
inseriti nel contesto valdostano come primari sostegni per lo
sviluppo socioeconomico locale, in quanto inducono benefici per le
attività umane ed economiche delle zone interessate, e non solo. Si
continuerà quindi con le politiche volte alla razionalizzazione dei
comprensori e al mantenimento dell'offerta attuale in termini di
appetibilità e di sicurezza, nonché allo sviluppo - se
economicamente sostenibile - dei comprensori stessi.
Relativamente all'ipotesi di sviluppo nel prossimo futuro, il
Governo dovrà valutare l'ammissibilità al finanziamento
dell'ipotesi di spesa che le società concessionarie hanno
presentato in quest'ultimo periodo. Per fare delle cifre, per
quanto riguarda il 2018 si parla di 17 milioni; a seguire, per gli
anni successivi, si ipotizzano cifre analoghe. È quindi
ipotizzabile la stessa cifra per i prossimi quattro anni.
Presidente -
Per la replica chiede la parola il
Consigliere Bertin; ne ha facoltà.
Bertin (ALPE) -
La prima domanda riguardava un aspetto
piuttosto marginale, ma era almeno per conoscere un dato preciso
sul numero di piste di sci alpino presenti in Valle d'Aosta. Tra
l'altro una parte consistente di queste sono anche strutturate con
l'innevamento artificiale (credo sia quasi il 50 percento, o poco
di meno).
Le cifre che lei ha illustrato sono importanti, si parla di
circa 20 milioni ogni anno per il prossimo quinquennio e si arriva
ad un totale di circa 100 milioni, sono somme notevoli. Ricordo,
peraltro, che negli ultimi dieci anni per questi investimenti e per
la gestione sono stati trasferiti dall'ente pubblico
complessivamente circa 350 milioni di euro ai comprensori
sciistici; sono somme notevoli che servono per mantenere un'offerta
turistica in questo settore.
A mio avviso - lo ripeto - la priorità devono essere gli
interventi sugli impianti presenti e su quanto è l'esistente, per
il mantenimento di quello che c'è, senza andare a fare investimenti
su nuovi impianti, siano essi collegamenti intervallivi o meno; la
priorità, secondo me, deve essere proprio messa sul mantenimento
degli
standard
di qualità attuali. In Valle d'Aosta vi è una
qualità dell'offerta turistica in questo settore buona, ottima,
concorrenziale con le altre regioni dell'arco alpino e, pertanto,
questo deve essere mantenuto, senza andare ad aumentare
ulteriormente il numero di piste o altri impianti. Quello che va
fatto è innanzitutto mantenere gli standard di sicurezza e di
qualità in questo settore. Sarà difficile, considerata la grande
necessità di finanziare, ma credo che, se priorità ci deve essere,
deve essere questa, senza andare a scomodare altre nuove
iniziative. Questa è una mia idea personale, ma credo sia anche di
buonsenso
