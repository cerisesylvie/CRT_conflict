Classificazione
TRASPORTI E VIABILITÀ
Trasporti
Autostrade e trafori alpini



Oggetto del Consiglio n. 3128 del 10 gennaio 2018 - Resoconto
OGGETTO N. 3128/XIV - Interpellanza: "Risoluzione della
problematica relativa alla riduzione delle tariffe
autostradali".
Farcoz (Presidente) -
Punto n. 33 all'ordine del giorno.
Per l'illustrazione, la parola al collega Marquis.
Marquis (AC-SA-PNV) -
Questo è un tema di cui sovente si
parla in Consiglio regionale e spesso in occasione dell'inizio
dell'anno, quando ci si trova a commentare gli aumenti tariffari.
Questa interpellanza è stata presentata il 29 del mese di dicembre,
quando non eravamo ancora a conoscenza dell'importante e
insostenibile aumento riconosciuto alla società RAV del 52,60
percento, ma l'abbiamo presentata perché immaginavamo che ci fosse
un aumento. Anche se non di questa entità.
Negli anni da parte della Regione su questo argomento sono state
prese delle iniziative per cercare di mitigare l'impatto degli
aumenti tariffari, mi riferisco alle iniziative sulla
circonvallazione, alla gratuità per i possessori di telepass
Aosta-est e Aosta-ovest e agli sconti per i pendolari, rinnovati
verso la fine dell'anno anche per il 2018.
Tuttavia questo è un problema che ha da trovare una soluzione,
perché l'impatto degli aumenti è pesantissimo, è un impatto che
pregiudica la mobilità in Valle d'Aosta, sia per l'utenza interna
che per l'utenza turistica ma anche per coloro che utilizzano
queste infrastrutture come collegamento viario internazionale.
L'autostrada è stata costruita per garantire la sicurezza delle
comunità locali e per diminuire il traffico sulla viabilità
ordinaria. Oggi si crea un pericolo, un potenziale pericolo di
trasferimento dell'utenza dall'autostrada alle strade ordinarie,
quindi con tutto ciò che ne deriva sotto il profilo
dell'inquinamento e della sicurezza degli abitati che vengono
attraversati.
Lo sappiamo che questo è un tema che parte da lontano, non è un
tema che nasce oggi, è un tema che per quanto riguarda la RAV parte
dalla sua costituzione. Non ha mai trovato una sua soluzione
definitiva. È un tema che è degenerato nel corso degli anni
Duemila, quando nel 2007 lo Stato ha approvato la convenzione
unica, promossa dall'allora ministro Di Pietro, che ha portato ad
approvare una convenzione nel 2009 che ha determinato un piano
d'incrementi tariffari, insostenibile, sino al 2032 (il 432
percento). È proprio per questa ragione che nel 2009 facemmo una
battaglia all'interno della società, anche con l'azionista Regione,
per difendere le prerogative della Valle d'Aosta. Una battaglia che
ci ha portato, come rappresentanti regionali, a esprimere voto
contrario nell'ambito del consiglio d'amministrazione.
Lo so, Presidente, che la fa sorridere ma c'è poco da ridere,
perché questo è un tema importante per i Valdostani e molto sentito
dalla nostra comunità. Io credo che lei sottovaluti un po' questi
argomenti.
Stavo dicendo che abbiamo espresso voto contrario. È un tema
posto nel 2012 all'attenzione del Consiglio regionale attraverso un
percorso di audizioni, quando è stato riconosciuto dalla
Commissione consiliare il buon lavoro fatto dai rappresentanti
della società nell'ambito del consiglio d'amministrazione della
RAV; ricordo che a quell'epoca vennero chieste le dimissioni dei
rappresentanti di nomina regionale nell'ambito della SAV, che così
non si erano comportati e che avevano approvato la convenzione che
era stata loro sottoposta.
Riteniamo che sia un tema che abbia bisogno di una soluzione
strutturale e pertanto ci debba essere l'interesse dell'azionista
per confrontarsi con l'altro azionista perché, diversamente, è una
situazione questa che diventa di anno in anno più insostenibile.
Una situazione per la quale lo Stato negli ultimi anni aveva
bloccato al 31/12 gli aumenti tariffari con nota del Ministro
competente (Ministro Delrio). Combinazione, nell'ultimo anno del
suo mandato, per regolarizzare le situazioni ha autorizzato tutto
l'aumento congelato negli anni precedenti. Questo in virtù del
fatto che gli aumenti vanno riconosciuti in funzione di contratti,
che hanno una validità giuridica e sono in essere. Pertanto,
nell'ambito delle possibilità previste dalla legislazione
nazionale, occorre trovare delle soluzioni.
Quindi credo -avevamo intrapreso quel percorso quest'estate -
che sia importante confrontarsi con il Ministero competente, con
l'altro azionista, per arrivare alla definizione di una soluzione
che porti all'approvazione di piani finanziari compatibili con le
aspettative dell'utenza. Piani finanziari che devono avere, da qui
al 2032, degli incrementi tariffari non a doppia cifra.
Se non si trova una soluzione, credo che purtroppo ci si troverà
di nuovo nei prossimi anni, in occasione del mese di gennaio, a
essere qui a piangere quello che succederà, perché inevitabilmente
ci saranno ancora situazioni come quella di quest'anno. Non credo
di questa entità, però, tanto per dare una presentazione, dal 2009
a oggi ci sarà stato un incremento tariffario dell'80/90 percento e
manca ancora la quota parte per arrivare al 432 percento. Pertanto
vi è la necessità di trovare delle soluzioni radicali, perché,
diversamente, da questa situazione non si uscirà. Una situazione
che è sentita particolarmente da tutti e pertanto, per quanto ci
riguarda, siamo a disposizione per collaborare, per confrontarci
con il Governo, con la maggioranza per trovare e individuare delle
soluzioni a questo difficile problema che rischia di pregiudicare
l'accessibilità della Valle d'Aosta e anche di far soffrire lo
sviluppo turistico e tutte le attività commerciali della zona della
Valdigne, che hanno già evidenziato la difficoltà verso questa
situazione.
Président -
Pour la réponse, la parole au Président de la
Région.
Viérin (UVP) -
Collega Marquis, qui nessuno ride per
questa situazione. Ci viene però da sorridere che certi argomenti
vengano portati in aula e che certe domande vengano fatte da chi di
autostrade se ne occupa da decenni e sa benissimo come stanno le
cose. Noi abbiamo intanto appreso con stupore degli aumenti
indecorosi e abbiamo subito preso posizione per rifiutare questi
che sono aumenti che noi avevamo chiesto non ci fossero e per cui
la società aveva già deliberato il 14 percento. Questo decreto
ministeriale fissa un aumento fino al 52 percento, e quindi abbiamo
richiesto ai nostri rappresentanti che intanto si facesse una
battaglia per fermare questi aumenti, perché c'è ancora una
discrezionalità.
Che lei, Consigliere Marquis, venga a chiederci che cosa fa il
Governo, è chiaro che il Governo negli anni ha cercato di fare
tutto il possibile, compatibilmente con il peso che ha all'interno
di quelle società.
Quindi quali sono state le azioni in questi novanta giorni,
piuttosto, che sono state fatte. Come abbiamo detto in altri
momenti, ognuno risponde per il periodo in cui ha amministrato. Lei
è stato amministratore nominato dal Governo regionale all'interno
della società RAV dal 2009, è stato poi Assessore nella Giunta
negli anni in cui noi da quei banchi facevamo le battaglie,
dicendo, con lo slogan "maîtres chez nous", che si poteva tentare
tutti assieme di intraprendere un'azione, chiaramente limitata
nella misura in cui noi abbiamo delle quote e ci sono i soci
privati che hanno delle logiche diverse dagli enti territoriali
dell'Amministrazione.
Questo per dire che non è che ridiamo, sorridiamo che certe
domande vengano fatte da lei che la materia la conosce molto bene e
quando è stato qui non è che abbiamo visto cambiare le cose come
magari oggi da quei banchi si sollecita a fare. Anche da questo
nasce lo stupore nell'aver letto certe dichiarazioni quando sono
arrivati gli aumenti. Noi non ci siamo permessi di giudicare il
lavoro di altri, ma abbiamo semplicemente risposto a chi sembrava
la facesse così facile. Non abbiamo sottovalutato proprio niente.
Abbiamo chiesto due cose da ottobre in avanti: che non ci fossero
gli aumenti sulla tratta SAV e che non ci fossero gli aumenti sulla
tratta RAV. Sulla tratta SAV è stato accettato, non ci sono stati
aumenti; la tratta è la più importante nella distribuzione della
territorialità della Valle.
Noi crediamo che questo sia già un buon risultato. Non abbiamo
fatto grandi proclami, ma abbiamo comunque considerato che questi
aumenti non sono arrivati. Abbiamo chiesto ai nostri rappresentanti
di opporsi all'interno di quel piano, che prevedeva il 14 per cento
di aumento e i nostri rappresentanti hanno votato contro. Gli
aumenti sono stati comunque deliberati. Ho avuto modo anche di
avere un confronto telefonico in questi giorni con l'amministratore
Zappalà, e avremo modo di incontrarci, perché vorremmo fare un
ragionamento più d'insieme. Abbiamo preso atto che c'è stata
comunque la volontà di aumentare del 14 per cento. Ma oggi c'è
ancora una possibilità: quel decreto dice "dovete aumentare fino
al". È la prima volta che c'è quel "fino al", questo lo dovrebbe
sapere. Quindi quel "fino al" significa che potrebbe anche essere
zero.
È chiaro che noi lunedì abbiamo chiesto la convocazione di un
consiglio d'amministrazione; c'è ancora una rigidità da parte dei
soci privati, cercheremo di avere un confronto con loro per trovare
delle soluzioni.
Abbiamo richiesto - terza cosa che abbiamo fatto - la proroga
degli sconti. Non erano neanche scontati questi sconti. Sono
arrivati gli sconti al 50 percento. C'è una disponibilità in questi
giorni di aumentare la scontistica per arrivare fino al 67 percento
- così ci dice la società - e sarebbe già una questione molto
positiva.
Questo per essere concreti. Abbiamo chiesto di ribadire la
questione della gratuità della tangenziale, con tutti i limiti.
Nel dire che è stato fatto tanto, ma che le cose sono ancora
migliorabili, c'era anche un'interessante iniziativa, che io
condivido appieno, della Consigliera Morelli, perché abbiamo ancora
dei paradossi: abbiamo ancora il fatto che in quel tratto RAV,
anche solo entrando a Saint-Pierre, per capirsi "Aosta-est", si
paga l'intera tratta. Ma aggiungo, rispetto a quello che diceva la
consigliera Morelli, anche in salita: se si entra in qualsiasi
posto e si esce ad Aosta-est, si paga fino a Courmayeur. Questa è
una problematica non di facile soluzione, perché dovrebbe rivedere
l'organizzazione dei caselli, perché ci ricordiamo che all'epoca
era previsto il casello per Morgex, ma ci fu una sollevazione
territoriale di tutti i Comuni e degli enti territoriali che non
volevano il casello a Morgex. Quindi c'è una criticità.
Altra criticità, anche sulla scontistica: perché dobbiamo
fissare una tratta unica? Perché non possiamo chiedere - è stato
chiesto - che la scontistica sia indipendentemente dalla tratta
scelta, ma che sia scontistica al 50 percento - o, meglio, adesso
se sarà al 67 percento - sull'utilizzo effettivo che si
faccia?!
Altro limite: lo scorporo della tangenziale avviene solo se si
entra e si esce dalla tangenziale, mentre a chi prende la macchina
da Châtillon e va a lavorare a La Salle - a meno che non esca e
rientri - non viene scontata quella tratta lì.
Quindi è vero che è stato fatto tanto, ma ci sono ancora tante
migliorie che dobbiamo mettere sul tavolo e che in questi anni sono
state messe sul tavolo, ma ci sono delle oggettive difficoltà.
È chiaro che qui nessuno ha sottovalutato la questione. Anzi,
con l'assessore Marguerettaz incontreremo nei prossimi giorni i
sindaci della zona, abbiamo avuto dei contatti con l'Associazione
degli albergatori, tutti assieme cerchiamo di fare un'azione sui
soci privati per cercare di far percepire che le interessanti
iniziative di scontistica, se aumentate, possono essere qualcosa,
ma parallelamente bisognerebbe effettivamente rivedere questo piano
di aumenti. Oggi la società si dice disponibile ad assumere la
decisione sullo stop agli aumenti all'atto dell'approvazione del
nuovo piano tariffario. Quindi sono tutti argomenti che oggi sono
sul tavolo.
Aggiungo un altro elemento: questi aumenti sono penalizzanti per
i residenti e per i turisti e noi metteremo in campo qualsiasi tipo
di azione per fermare questa situazione. E ben venga se c'è
collaborazione. Collaborazione che peraltro tutti qui hanno sempre
cercato di dare. Altra cosa è ragionare sulla soluzione finale -
come qualcuno la definisce - dell'acquisto, e arrivo al punto
dell'oggetto. Cosa si potrebbe fare? Intanto ci sono due tratte.
Quando si dice che potremmo diventare proprietari di queste
autostrade, se lei va a leggere il primo lavoro che Finaosta ci ha
dato - su commissione della sua famosa delibera - dicendo che
ritiene necessario un ulteriore approfondimento su questo
argomento, ci sono diverse questioni che possono essere messe sul
tavolo. Una lei l'ha citata: noi abbiamo la scadenza delle
concessioni nel 2032. Ogni tanto in quest'aula si è detto:
"guardate il Südtirol, sono diventati proprietari delle autostrade,
hanno avuto il rinnovo della concessione trentennale". No, signori!
Hanno firmato due anni fa un accordo e, dopo due anni, non hanno
ancora il rinnovo delle concessioni. Dopo due anni non hanno ancora
il rinnovo delle concessioni! È una notizia del 10 gennaio (di
questa mattina).
Questo per dire che, se avessimo una certezza del rinnovo delle
concessioni, si potrebbe anche fare un ragionamento d'insieme.
Seconda cosa, sappiamo anche che abbiamo la questione del tunnel
del Monte Bianco. Tanti dibattiti fatti in aula devono essere
riportati alla realtà: l'economicità di certe operazioni e che cosa
oggi si viene a proporre quando si dice "venite a comprarci queste
quote dell'autostrada", ma poi comprare che cosa? Noi vorremmo
agire da soci ed enti editoriali per migliorare questi piani
tariffari, per la dignità e il rispetto del nostro territorio.
Stessa cosa diciamo, quando si parla di altre azioni. È chiaro
che noi siamo stati i primi che in quest'aula hanno proposto la
questione della "
vignette
", che hanno proposto di lavorare
su una modalità diversa. Chiaro che oggi dobbiamo agire rapidamente
su questa problematica e prenderci il tempo necessario per
negoziare con le società private sui termini per affrontare il
problema. Anche perché vedete che questo è un argomento discusso in
tutta Italia e quando si parla di scontistica, vediamo anche che
certi stanno ottenendo piccoli sconti solo in questi giorni
rispetto a grandi sconti che sono comunque stati ottenuti. E io mi
riallaccio al lavoro prezioso fatto in questi anni anche
all'interno delle società. Però quello che rimane è lo stupore e
comunque l'indignazione della comunità, dei Sindaci, delle
categorie, perché effettivamente su quella tratta questi aumenti
del 52 percento sono penalizzanti. Soprattutto se consideriamo il
fatto nel suo insieme: questa è una tratta, dove soprattutto i
poids lourds
hanno interesse a utilizzare quell'autostrada;
tanti, facendo i paragoni sui tempi di percorrenza, ritengono che
non sono così migliorativi rispetto al prendere l'autostrada in
Bassa Valle per arrivare ad Aosta.
Noi non pensiamo che oggi sia arrivato il momento di risolvere
tutto, però crediamo che l'Amministrazione regionale possa
rilanciare con forza delle azioni - soprattutto a fronte di questi
aumenti - forte di tutti gli atti approvati all'interno di questo
Consiglio da più parti, da tutti. Le società si sono un po'
irrigidite magari anche per nostre prese di posizione ma noi le
abbiamo assunte perché crediamo nel principio del rispetto della
nostra territorialità. Sono battaglie di anni e di decenni del
maîtres chez nous,
del
polluons la Vallée d'Aoste mais
respectons notre environnement
,
del rispettare il nostro
territorio e di dare le opportunità turistiche ai residenti di
vivere questa autostrada come un'opportunità e non come un limite -
invalicabile! - economico, quindi noi metteremo in atto tutte le
azioni che sono nelle nostre corde per incidere in questo
senso.
Presidente -
Per la replica la parola al consigliere
Marquis.
Marquis (AC-SA-PNV) -
Il Presidente Viérin ci ha fatto un
excursus
di tutte le scontistiche, le iniziative prese in
questi anni e che sono state rinnovate al 31/12, però non ci ha
detto come si pensa di risolvere il problema.
Ci ha parlato distintamente delle due situazioni della SAV e
della RAV. Presidente, la lettera fatta alla SAV per chiedere di
non applicare degli aumenti tariffari non ha condizionato il fatto
che non ci siano stati. Non sono stati fatti aumenti tariffari alla
SAV semplicemente perché non erano previsti da convenzione. Questo
glielo posso garantire, lo posso garantire a tutti i Valdostani. La
convenzione della SAV non prevede più aumenti, perché sono già
stati fatti tutti negli ultimi anni, è stata riequilibrata la
situazione finanziaria, pertanto non c'è stata alcuna
sensibilizzazione del Governo che ha prodotto questo risultato.
Questo i Valdostani lo devono sapere.
Per quanto concerne la RAV, le assicuro che occorre una
soluzione strutturale, perché ben venga se si riuscirà a diluire su
tre anni l'aumento del 52 percento, però non è che noi stiamo qui a
risolvere il problema. Non si risolve il problema, se il 15
percento sarà il Natale prossimo, il 15 percento l'anno dopo.
Questo vuol dire di nuovo mitigare un problema. Il nostro compito è
trovare, in qualità di azionisti, una soluzione definitiva a questo
problema.
Lo so anch'io che l'Autostrada del Brennero non ha ancora chiuso
l'iter con lo Stato, ma ha intrapreso un percorso per andare in una
direzione. Ora credo che la Valle d'Aosta non debba aspettare il
risultato dell'Autostrada del Brennero, deve riportarsi sulla
strada giusta, sulla "
bonne direction
" per trovare una
soluzione. Ma la soluzione la si può trovare solo nell'ambito delle
regole, che sono le leggi esistenti, e l'unico modo è quello di
ottenere una proroga della concessione, perché, diversamente, gli
ammortamenti hanno un peso troppo elevato per la nostra realtà.
Pertanto una realtà come l'autostrada RAV non può essere
sostenuta con gli incrementi tariffari. Questo è il problema. Se
non si vuole affrontare questo, caro Presidente, non si risolverà
il problema delle tariffe su quella tratta. L'unico modo è
intraprendere un percorso per una soluzione strutturale.
Però non ci ha detto niente sotto questo profilo, non c'è la
volontà mi pare, perché nell'arco del nostro Governo in sei mesi
abbiamo incontrato il Ministro, abbiamo incontrato gli azionisti,
abbiamo cercato di far confezionare una proposta. La proposta non è
stata ancora esaminata.
Per quanto mi riguarda, ho visto che mi ha richiamato prima per
ciò che concerne lo studio prodotto da Finaosta. Se ce ne dà una
copia, lo leggo volentieri anch'io. Però ad oggi lei non l'ha
ancora messo a disposizione di noi Consiglieri. Pertanto il giorno
che vorrà farlo, stia tranquillo che le possiamo dare un contributo
sull'argomento. L'invito che vogliamo fare al Governo è di non
stare più a dormire su questa situazione, se no non riusciamo ad
uscirne, e questo a scapito del turismo in Valle d'Aosta,
dell'accessibilità per le attività produttive e per la mobilità di
tutti i Valdostani.
Pertanto credo che non occorra più scherzare su questa
situazione, se ho votato contro nel 2009 è perché avevo capito che
sarebbe successo questo che stiamo vivendo oggi. Purtroppo non
c'era la possibilità per l'azionista negli anni 2011, 2012, 2013,
2014 di risolvere questo problema. Si è aperta una finestra che,
quando ho presieduto il Governo, io ho cercato di sfruttare nei
rapporti con lo Stato. Lo Stato aveva una sensibilità dimostrata,
perché il Ministro Delrio si trovava in una situazione di forte
imbarazzo, perché non aveva autorizzato gli aumenti che avrebbe
dovuto riconoscere da convenzione, pertanto avrebbe avuto la
disponibilità ad ascoltarci e purtroppo dal mese di ottobre non c'è
più stato nessun contatto sull'argomento.
Quello che io sono a chiedervi, è di contattare il Ministero, di
riattivare questi rapporti che noi avevamo intrapreso per cercare
di arrivare a una soluzione. Tutto qui. Noi speriamo che questo
avvenga nell'interesse della Valle d'Aosta e dei Valdostani.
