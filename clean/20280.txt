Classificazione
OPERE PUBBLICHE


Resoconto integrale del dibattito dell'aula
Oggetto del Consiglio n. 266 del 1° dicembre 2003 - Resoconto
OGGETTO N. 266/XII - Criteri per l'affidamento di appalti in
base alle procedure d'urgenza previste dalla legge Soverato alla
luce dell'intervento della Magistratura. (Interrogazione)
Interrogazione
Premesso che:
·
la Procura di Aosta ha aperto un'inchiesta su
presunte tangenti versate dalle imprese Piemonte Costruzioni
S.r.l. e Geoservice S.r.l. per l'esecuzione di lavori appaltati
dalla Regione in seguito all'alluvione dell'ottobre 2000;
·
gli appalti oggetto di indagine sono stati assegnati in
base alla legge Soverato sulle opere d'urgenza senza gara
d'appalto;
i sottoscritti Consiglieri regionali
Interrogano
il Presidente della Regione e l'Assessore OOPP per
sapere:
1. l'ammontare complessivo delle varianti e perizie
suppletive, con relativa incidenza percentuale sugli importi delle
opere appaltate, approvate sui lavori assegnati rispettivamente a
Geoservice S.r.l. e Piemonte Costruzioni S.r.l.;
2. quali criteri e quali soggetti operavano le scelte di
affidare gli appalti in base alle procedure d'urgenza della legge
Soverato;
3. qual è la percentuale delle opere pubbliche appaltate alle
due imprese indicate in premessa rispetto alla totalità dei lavori
assegnati con la legge Soverato;
4. se vi sono ancora opere pubbliche da appaltare con
procedura semplificata.
F.to: Frassy - Tibaldi - Lattanzi
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Le due premesse dell'interrogazione riguardano: la
prima, presunte tangenti versate dalle imprese "Piemonte
Costruzioni" e "Geoservice" per l'esecuzione di lavori appaltati
dalla Regione in seguito all'alluvione di ottobre 2000 (interpreta
le notizie di stampa apparse negli ultimi giorni; sull'indagine non
sono disponibili, al momento, informazioni specifiche e puntuali
diverse da quelle fornite dagli organi di stampa); la seconda,
appalti assegnati in base alla "legge Soverato" sulle opere di
urgenza senza gara di appalto (travisa e confonde il quadro
giuridico nel quale è stata operata la ricostruzione). La legge n.
365 dell'11 dicembre 2000: "Conversione in legge, con
modificazioni, del decreto legge 12 ottobre 2000, n. 279, recante
interventi urgenti per le aree a rischio idrogeologico molto
elevato ed in materia di protezione civile, nonché a favore delle
zone della Regione Calabria danneggiate dalle calamità
idrogeologiche di settembre e ottobre 2000" - "decreto Soverato"
appunto - disciplina solo, per quanto riguarda l'evento di ottobre
2000 sul territorio regionale, le modalità di erogazione dei
contributi ai privati e alle attività produttive che sono stati
danneggiati dall'evento alluvionale stesso, quindi non si
rapportano con la questione degli appalti.
Per l'illustrazione della risposta devo fare altre due premesse.
È necessario innanzitutto fare riferimento al quadro giuridico nel
quale si è operato come interventi pubblici da parte della Regione
e dei comuni e che è rappresentato dall'ordinanza del Ministro
dell'interno n. 3090 del 18 ottobre 2000, "Interventi urgenti di
protezione civile diretti a fronteggiare i danni conseguenti agli
eventi alluvionali e ai dissesti idrogeologici che dal 13 ottobre
2000 hanno colpito il territorio della Regione autonoma della Valle
d'Aosta e delle Regioni Piemonte, Liguria, Lombardia ed Emilia
Romagna". Tale ordinanza stabilisce, all'articolo 1, che le Regioni
che hanno subito danni adottino un piano di interventi straordinari
- in seguito definito convenzionalmente "piano", visto che lo
richiamerò più volte -, nei limiti delle somme assegnate, per il
ripristino in condizioni di sicurezza delle infrastrutture
pubbliche danneggiate, per la pulizia e la manutenzione
straordinaria degli alvei dei corsi d'acqua e per la
stabilizzazione dei versanti, nonché per adeguate opere di
prevenzione dei rischi. Il piano può ricomprendere ulteriori
interventi urgenti finanziati dalla Comunità europea, dalle
amministrazioni statali, dalle Regioni, dagli enti locali e da enti
o società erogatori di servizi pubblici connessi con l'evento
calamitoso e finalizzati alla riparazione dei danni, alla rimozione
del pericolo o alla prevenzione dei rischi. Il piano degli
interventi urgenti previsto dall'ordinanza n. 3090/2000 costituisce
poi uno stralcio del più generale piano di ripristino dei danni
previsto dall'articolo 19 della legge regionale n. 37 del 31 luglio
1986: "Interventi urgenti in occasione del verificarsi di eventi
calamitosi ed eccezionali avversità atmosferiche".
L'ordinanza fissa le priorità da assegnare all'attuazione degli
interventi - ripristino delle infrastrutture essenziali
danneggiate, pulizia e manutenzione straordinaria degli alvei dei
corsi d'acqua e delle opere di difesa idraulica - e una serie di
deroghe normative per il sollecito espletamento delle fasi di
progettazione, approvazione, affidamento ed esecuzione degli
interventi. Nella logica dell'emergenza, l'ordinanza introduce una
serie di deroghe per l'attuazione degli interventi diretti a
fronteggiare le conseguenze dell'evento stesso, introducendo
meccanismi di semplificazione e accelerazione che riguardano tutte
le fasi del procedimento amministrativo che disciplina l'esecuzione
di lavori pubblici. Il complesso delle deroghe offre alle pubbliche
amministrazioni la possibilità di operare secondo schemi
procedurali più liberi al di fuori della gran parte dei vincoli e
delle rigide regole imposte dalla normativa in materia di lavori
pubblici. Tale libertà si traduce, quindi, nel ricorso a forme di
contrattazione assimilabili a quelle di tipo privatistico,
utilizzando forme di trattativa diretta o comunque di gare
informali precedute da rapidi sondaggi di mercato. In ogni caso
l'annullamento dei predetti complessi meccanismi procedurali
ordinariamente previsti lascia libera la pubblica amministrazione
di operare con la massima discrezionalità con il solo limite di
rispettare i principi generali dell'ordinamento. In sostanza,
questo richiamo al rispetto dei principi generali dell'ordinamento
implica che l'attività della pubblica amministrazione di scelta del
contraente, sia esso progettista o appaltatore, sia condotta
nell'osservanza dei principi di correttezza e imparzialità che
devono comunque sempre ispirare l'azione amministrativa, senza
tuttavia che tali principi trovino forme procedimentali
predefinite. Le possibilità di deroga e le connessioni tra legge
nazionale sugli appalti e legge regionale sono state approvate con
la deliberazione di Giunta n. 4033 del 27 novembre 2000.
È necessario premettere poi che gli interventi della Regione
sono stati rivolti: a fronteggiare le situazioni nelle quali era
necessario intervenire con urgenza per ripristinare le condizioni
di sicurezza per l'incolumità delle persone e la salvaguardia dei
beni (opere di difesa del suolo, opere idrauliche gravemente
danneggiate o distrutte, frane incombenti su centri abitati ed
infrastrutture), nonché per il ripristino urgente dei servizi
pubblici interrotti (acquedotti, fognature e collegamenti viari);
al ripristino di opere danneggiate, ma che non avevano perso
completamente la loro funzionalità (opere idrauliche parzialmente
danneggiate, servizi pubblici non interrotti, collegamenti viari
interrotti, ma con soluzioni alternative).
Nel primo caso tale periodo è stato definito della "somma
urgenza" e si è protratto, per la Regione, fino nei primi mesi del
2001, i comuni e le strutture specialistiche regionali si sono
attivati per fronteggiare i danni causati dall'evento calamitoso
attraverso l'esecuzione di interventi di somma urgenza, volti a
salvaguardare la pubblica incolumità e ripristinare la viabilità e
i servizi primari distrutti o danneggiati. La realizzazione degli
interventi stessi ha tenuto conto dell'esigenza di provvedere con
immediatezza alla sicurezza delle aree antropizzate, sia per
evitare ulteriori danni agli abitati ed alle infrastrutture aventi
rilevanza economica per la vita della popolazione locale, sia
perché costi e tempi di intervento sull'intero bacino non avrebbero
consentito di raggiungere rapidamente sufficienti condizioni di
sicurezza nelle zone più esposte. La priorità è stata quindi data
al ripristino delle vie di comunicazione e dei servizi primari -
acquedotto, telecomunicazioni, energia elettrica -, al fine di
consentire in tempi brevissimi il ritorno di condizioni minime di
vivibilità delle aree colpite. Si è quindi proceduto ad effettuare
la pulizia dei centri abitati colpiti dai materiali inerti
trasportati dalle frane e dalle piene dei corsi d'acqua. Sulle
strade regionali le innumerevoli interruzioni e situazioni di
pericolo hanno richiesto interventi urgenti atti a ripristinare i
collegamenti viari garantendo nel contempo condizioni di sicurezza
al transito. Contemporaneamente alle operazioni di sgombero delle
frane ed ai disgaggi del materiale instabile, sono stati intrapresi
i lavori necessari all'allontanamento delle acque dal corpo di
frana, alla ricostruzione dei rilevati stradali asportati dai
torrenti e dei muri di sostegno crollati a seguiti di smottamenti o
cedimenti delle fondazioni.
L'avvicinarsi della stagione invernale 2000, la necessità di
garantire stabilità ai manufatti, esposti al concreto rischio di
nuovi o maggiori danni, e l'obiettivo di assicurare le maggiori
garanzie di sicurezza al transito hanno in molti casi indotto a
realizzare manufatti definitivi. La prima fase di intervento è
stata anche finalizzata a ristabilire condizioni minime di
sicurezza a garantire un sufficiente e ripristino dei danni in modo
tale da permettere l'esercizio delle attività turistico-alberghiere
connesse con la stagione invernale. Si è puntato quindi non solo
sul ripristino delle vie di comunicazione, ma anche delle
infrastrutture sportive e di supporto all'attività sciistica.
Nel secondo caso comuni e Regione hanno operato nell'ambito del
piano degli interventi straordinari di cui all'ordinanza n.
3090/2000, impiegando le possibilità di deroga previste
dall'ordinanza stessa e utilizzando, a seconda della gravità delle
situazioni, tutte le modalità di affidamento dei lavori: somma
urgenza, trattativa privata - preceduta da una gara -, cottimo
fiduciario e pubblico incanto.
Una volta inquadrata la questione, vengo ai quesiti
dell'interrogazione. Nel primo quesito si chiede
"
l'ammontare complessivo delle varianti e perizie
suppletive, con relativa incidenza percentuale sugli importi delle
opere appaltate, approvate sui lavori assegnati rispettivamente a
Geoservice S.r.l. e Piemonte Costruzioni S.r.l."
. Ora, per
quanto riguarda i lavori affidati in somma urgenza alle ditte
"Piemonte Costruzioni" e "Geoservice", non risultano perizie
suppletive perché gli interventi sono stati quantificati in via di
larga massima e poi liquidati sulla base di una contabilità finale:
per i lavori connessi all'alluvione le approvazioni e quindi gli
impegni di spesa sono tutti avvenuti a consuntivo.
Alla "Piemonte Costruzioni" sono stati affidati complessivamente
lavori per un totale di euro 5.931.671,37, secondo le seguenti
modalità: 10 lavori in somma urgenza per complessivi euro
3.828.236,71, di cui 6 nel 2000 per complessivi euro 2.112.308,69,
3 nel 2001 per complessivi euro 1.479.390,77 e 1 nel 2002 per euro
236.537,25; 3 lavori mediante la procedura di cottimo fiduciario
per complessivi euro 457.827,65; 2 lavori mediante pubblico incanto
per complessivi euro 1.032.626,89 elevati a euro 1.176.666,66 per
perizie suppletive pari al 13,9% in aumento - l'aumento complessivo
è di euro 144.039,77 -; 4 lavori mediante trattativa privata -
preceduta da gara - per complessivi euro 2.365.075,68.
Per quanto riguarda i lavori affidati con le modalità della
trattativa privata, la situazione è rappresentata da questa
tabella: le trattative private esperite nel 2001 sono state
complessivamente 43, l'impresa "Piemonte Costruzioni" se n'è
aggiudicate 3 con una percentuale di incidenza del 6,98%; nel 2002
ne sono state esperite 7, l'impresa "Piemonte Costruzioni" se n'è
aggiudicata 1 con un'incidenza che qui diventa alta: del 14,29; nel
2003 ne sono state esperite 3 e non vi è stata alcuna
aggiudicazione da parte dell'impresa "Piemonte Costruzioni". Sono
state esperite complessivamente 53 trattative private e l'impresa
"Piemonte Costruzioni" se n'è aggiudicate 4 con un'incidenza
complessiva del 7,55%. Nei dettagli, l'impresa "Piemonte
Costruzioni" si è aggiudicata 3 gare nella categoria OG8
(interventi geologici) e 1 gara nella categoria OS21 (interventi
sulle aste torrentizie).
Alla "Geoservice" risulta aggiudicato un unico lavoro in somma
urgenza per euro 349.124,86 e due lavori mediante cottimo
fiduciario per complessivi euro 169.404,03 per un totale di euro
518.528,89.
Nel secondo quesito si chiede:
"quali criteri e quali
soggetti operavano le scelte di affidare gli appalti in base alla
procedure di urgenza…"
, come
abbiamo visto, non secondo la "legge Soverato", ma l'ordinanza n.
3090/2000. Per gli interventi affidati con le modalità della somma
urgenza, il tecnico regionale presente sul posto - qui va precisato
che sia per la viabilità, sia per i corsi d'acqua ad ogni tecnico è
assegnato un ambito territoriale da controllare e nel quale operare
sotto la supervisione di un istruttore tecnico, vale a dire un
direttivo… è stata individuata una
ditta - in genere quella già operante sul posto fin del 13 ottobre
perché o già presente o chiamata a sua volta dal comune - e ad essa
è stato affidato l'incarico di svolgere i lavori. Tale procedura è
prevista dalla normativa in materia di lavori pubblici regionale e
nazionale, oltre che essere confermata dall'ordinanza n. 3090/2000,
ogni qualvolta si suppone che possa sussistere un pericolo per la
pubblica incolumità.
In generale però si sono seguite le seguenti modalità di
affidamento dei lavori, subito dopo la cosiddetta "fase della somma
urgenza": la trattativa privata preceduta da una gara, le ditte da
invitare a presentare offerta, da 10 a 15 per ciascun lavoro, sono
state scelte tra quelle in possesso dell'iscrizione ARP (albo
regionale di preselezione) prima e SOA dopo, secondo un principio
di rotazione, nessuna impresa è stata invitata a tutte le gare, la
scelta delle ditte è stata operata dal Coordinatore del
Dipartimento opere pubbliche; il cottimo fiduciario, per interventi
di importo inferiore ai 200.000 euro, si è proceduto con una gara
informale tra almeno una decina di ditte - iscritte all'ARP prima e
alla SOA dopo - dell'area nella quale si doveva svolgere il lavoro
- in genere per importi inferiori si fa riferimento alle imprese
già operanti in loco e quelle dei comuni limitrofi, per importi
maggiori in genere si considera alta, media e bassa valle -, alla
scelta delle ditte ha provveduto il dirigente della struttura
competente; l'asta pubblica: unica deroga qui consentita è una
riduzione a soli 16 giorni dei tempi di pubblicazione del bando di
gara, per cui ogni ditta interessata poteva fare la propria
offerta.
Nel quesito n. 3 si chiede:
"qual è la percentuale delle
opere pubbliche appaltate alle due imprese indicate in premessa
rispetto alla totalità dei lavori assegnati"
. Se si fa
riferimento all'insieme dei lavori contenuti nel piano degli
interventi straordinari di cui all'ordinanza n. 3090/2000,
escludendo quindi quelli della prima fase detta della "somma
urgenza", abbiamo: numero dei lavori del piano 229, importo
complessivo dei lavori 171.598.724,22 euro, numero lavori
aggiudicati per la "Piemonte Costruzioni" 12, per la "Geoservice"
2, importo complessivo dei lavori per la "Piemonte Costruzioni"
3.978.687,16 euro, per la "Geoservice" 169.404,03 euro. In termini
percentuali quindi risulta: 2,3% "Piemonte Costruzioni"
dell'importo complessivo dei lavori; 0,09% "Geoservice"
dell'importo complessivo dei lavori; 5,2% "Piemonte Costruzioni"
del numero complessivo e 0,87% "Geoservice" del numero
complessivo.
Nel quesito n. 4 si chiede se vi sono ancora opere pubbliche da
appaltare con procedura semplificata. Nell'ambito dell'attuazione
del piano degli interventi straordinari, ai sensi dell'ordinanza n.
3090/2000, non si prevede al momento di utilizzare altre modalità
diverse da quelle del pubblico incanto o del cottimo fiduciario,
ipotizzando che non aggravino le situazioni di dissesto rispetto
alle quali intervenire.
Président - La parole au Conseiller Frassy.
Frassy (CdL) - Ringrazio l'Assessore per una risposta direi di
tipo "alluvionale", però probabilmente era necessaria per poter
avere un quadro preciso di una materia complessa. Chiederei
all'Assessore di farci avere quei dati che ho visto che leggeva e
che potranno essere esaminati con maggiore attenzione e sui quali
ci riserviamo di ritornare.
