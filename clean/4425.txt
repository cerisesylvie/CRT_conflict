Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 100 del 18 febbraio 1982 - Resoconto
OGGETTO N. 100/VII - STATO DELLA TRATTATIVA PER LA SOLUZIONE
DEI PROBLEMI CONCERNENTI L'AZIENDA FIAT-ENGINEERING SITA IN COMUNE
DI VERRES. (Interpellanza).
PRESIDENTE:
Do lettura dell'interpellanza presentata dal
Consigliere Carlassare:
Ricordata la mozione, approvata alla unanimità dal Consiglio
in data 30 ottobre 1981, che impegnava la Giunta regionale a
convocare una riunione tra le parti (lavoratori-azienda)
interessate alla chiusura della segheria FIAT-Engineering, sita nel
Comune di Verrès, per una verifica delle prospettive per questa
azienda nell'immediato futuro;
Preso atto inoltre della disposizione data all'Assessore
all'Industria, Commercio, Artigianato e Trasporti
a
predisporre entro la fine del 1981, tramite gli appositi uffici,
una relazione sulle condizioni dell'azienda e sulle possibilità di
essere affidata ad un imprenditore e, meglio, alla conduzione da
parte di una cooperativa costituita dai lavoratori nel caso che
l'incontro con la FIAT non avesse esito positivo.
INTERPELLA
la Giunta per sapere:
a)
se la riunione tra le parti
è stata
convocata e quale esito ha sortito;
b)
se l'Assessore all'Industria, Commercio,
Artigianato e Trasporti ha predisposto la succitata relazione e se
può farla pervenire per conoscenza al Consiglio;
c)
in quale situazione si trovano i lavoratori
interessati.
PRESIDENTE:
Ha chiesto di illustrare l'interpellanza il
Consigliere Carlassare. Ne ha facoltà.
CARLASSARE - (Democrazia Proletaria Nuova Sinistra):
Nell'interpellanza vi sono due aspetti da approfondire: primo è
che, pur cambiando il Consigliere, gli argomenti sollevati
rimangono validi e gli impegni assunti non devono essere intesi nei
confronti del Consigliere che aveva presentato la mozione, ma nei
confronti del Consiglio e più ancora dei lavoratori interessati da
questo problema. Nella mozione presentata dal Consigliere Viberti,
approvata all'unanimità dal Consiglio, si impegnava l'Assessore
Chabod a presentare entro la fine dell'81 una ipotesi che
prospettasse la risoluzione di questo problema. Va anche detto che
quanto aveva precisato prima l'Assessore Chabod e cioè che la FIAT
non ha mai prospettato il licenziamento di questi lavoratori, mi
pare sia una grossa ipocrisia da parte della FIAT, perché da Verrès
a Torino ci sono più di 100 Km.; comunque un comportamento del
genere è censurabile, in quanto per i lavoratori in tal caso si
tratta di cambiare Regione, organizzazione per quanto riguarda i
trasporti, sistema stesso di vita. Per cui in effetti questi
possiamo considerarli dei licenziamenti mascherati.
Quindi il problema in questo caso non è quello di ricorrere a
dei formalismi, di soffermarsi sui grandi sistemi, ma è di vedere
invece quali misure la Giunta regionale può prendere per garantire
il posto di lavoro a questi lavoratori, tenuto conto che la FIAT
Engineering ha già licenziato o eliminato - che è poi la stessa
cosa - i 2/3 se non i 3/4 dei suoi dipendenti da 7-10 anni a questa
parte.
C'è stato un grosso ridimensionamento in questa azienda che in
un altro contesto potrebbe anche non pesare, ma che nella realtà
occupazionale di Verrès ha la sua rilevanza.
L'impegno che era stato assunto dal Consiglio e demandato
all'Assessore prevedeva due cose:
1°) convocare delle riunioni fra le parti, per verificare fino
in fondo quali prospettive possono esserci per risolvere questa
situazione all'interno dell'azienda e all'interno del mantenimento
dei posti di lavoro in Verrès;
2°) prospettare una soluzione alternativa, e si era accennato
anche all'ipotesi di dare vita ad una cooperativa di produzione che
vedesse affiliati i dipendenti di questa azienda, per cui, da parte
della Regione, si trattava di dare un supporto dal punto di vista
della consulenza legale, soprattutto per quanto riguarda gli
sbocchi di mercato ed il tipo di lavorazioni che corrispondessero
alle capacità tecniche di questi lavoratori ed alle possibilità
effettive dell'azienda di operare.
Con questa interpellanza chiedo allo Assessore in che modo ha
operato per soddisfare questo impegno preso dal Consiglio e quale è
la precisa situazione dei lavoratori interessati da questo
fenomeno, se l'Assessore è a conoscenza che questi lavoratori
intendono trasferirsi e quindi subire tutti i disagi derivanti dal
trasferimento, oppure se intendono licenziarsi e cercarsi un altro
lavoro. Soprattutto vorrei sapere se sono stati fatti questi
incontri fra le controparti e se è stata condotta questa opera di
consulenza ed indagine sulle eventuali prospettive alternative alla
chiusura della FIAT Engineering in Verrès.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Chabod. Ne ha
facoltà.
CHABOD - (D.C.):
Verso la fine dell'81 avevo convocato
una riunione fra i Sindacati e gli Amministratori per valutare la
possibilità di eventuali soluzioni alla chiusura della segheria. Il
25 novembre ho avuto un incontro con i dirigenti della FIAT
Engineering per avviare una trattativa per l'eventuale acquisto
dello stabilimento; l'offerta da parte della FIAT è già stata fatta
ed ora è al vaglio dei tecnici della Regione. La relazione
richiesta verrà presentata al Consiglio non appena si saranno
adottate le decisioni definitive in merito al futuro dello
stabilimento. I lavoratori della FIAT Engineering sono attualmente
ancora in forza presso la segheria, in quanto il termine per la
chiusura è stato prorogato al 31 marzo 1982. In settimana ho un
incontro con i Sindacati, i lavoratori e l'Amministratore del
Comune di Verrès per discutere un po' di quello che potremo
fare.
PRESIDENTE:
Ha chiesto di parlare il Consigliere
Carlassare. Ne ha facoltà.
CARLASSARE - (Democrazia Proletaria Nuova Sinistra):
Vorrei fare un primo rilievo per quanto riguarda il metodo: sarebbe
buona norma, quando da parte della Giunta, da parte degli
Assessori, non si è potuto ottemperare per un qualsiasi motivo a
quanto è stato disposto dal Consiglio, si relazionasse comunque
alla scadenza di questi impegni senza aspettare che un Consigliere
faccia una precisa interrogazione o interpellanza in merito.
Mi pare che l'Assessore non abbia risposto sull'aspetto, a mio
avviso sempre più importante, delle prospettive alternative, perché
difficilmente la FIAT modifica i suoi piani, per cui si tratta di
vedere se è realizzabile non solo l'acquisto di questa fabbrica, ma
anche un proseguimento dell'attività lavorativa, eventualmente
modificando la ragione sociale ossia passando da industria privata
a cooperativa che agisce sul mercato. Questo dovrebbe essere un
servizio che la Giunta, e l'Assessore in particolare, devono
cercare di realizzare non tanto riguardo al Consiglio, ma
soprattutto nei confronti dei lavoratori che vi sono interessati,
per cui mi ritengo poco soddisfatto della risposta che mi è stata
data, dalla quale giudico che l'impegno assunto è stato eluso se
non in misura totale, almeno nella percentuale del 90%.
