Classificazione
ASSISTENZA SOCIALE
Assistenza socio-sanitaria



Oggetto del Consiglio n. 1139 del 2 dicembre 2019 - Resoconto
OGGETTO N. 1139/XV - Ritiro di mozione: "Interruzione delle
operazioni di trasferimento della RSA dal J.B. Festaz alla
microcomunità di Variney sino alla riorganizzazione complessiva del
servizio di assistenza anziani". (Approvazione di una
risoluzione).
Farcoz (Président) -
À la présence de 29 Conseillers je
déclare ouverte la séance. Nous sommes en discussion générale du
point 54, je rappelle qu'a été déposée une résolution de la part de
la majorité. Quelqu'un qui souhaite intervenir ? La parole à la
collègue Pulz qui s'était déjà inscrite avant.
Pulz (ADU VDA)
- Grazie, Vicepresidente, e buon
pomeriggio a tutte e a tutti. Non è facile - credo per nessuno, per
me non lo è - intervenire dopo l'incontro dal forte impatto emotivo
che abbiamo avuto questa mattina a fine lavori con le lavoratrici e
con i familiari della RSA e delle microcomunità, che credo dobbiamo
ringraziare.
Sottolineo anch'io, come è stato detto, che non è certo la prima
volta che la RSA approda in Consiglio regionale con la questione
dello spostamento da Aosta a Variney di Gignod. Già tempo fa la
sollecitazione forte che proveniva da alcuni Consiglieri,
giustamente preoccupati delle varie ricadute di un'operazione dai
tratti confusi, era di adottare una prospettiva maggiormente di
sistema. Veniva infatti denunciato un modo di procedere
improvvisato. Si chiedeva con forza di adottare soluzioni organiche
e strutturali prima di rischiare di essere travolti da una vera e
propria emergenza legata all'invecchiamento della popolazione ma
non solo, come abbiamo visto questa mattina, il problema non
riguarda soltanto gli anziani ma anche giovani e meno giovani in
particolari situazioni di difficoltà. Oggi mi vien da dire come in
un eterno giorno della marmotta, che siamo di nuovo di fronte alle
stesse identiche preoccupazioni. In V Commissione e anche poco fa
durante appunto la sospensione e l'incontro con le lavoratrici e i
familiari, abbiamo ascoltato le osservazioni in merito alla
gestione organizzativa di ambiti di cura e di assistenza che,
seppur differenti, sono collegati o perlomeno andrebbero collegati;
per non parlare della concatenazione poi di altri comparti sanitari
che si dice, almeno così abbiamo capito in commissione, avrebbero
giovamenti automatici per il solo fatto di allocare la RSA nella
frazione di Gignod e mi riferisco, per esempio, tra le tante
questioni, allo spostamento del reparto di psichiatria, alla
ricerca di una soluzione, forse, dell'annoso problema dell'ex
maternità. Purtroppo, però quando si parla di spostare, di
ottimizzare, di delocalizzare, la nostra prima preoccupazione è che
gli oggetti - e non uso a caso questo termine - di tutte queste
razionalissime operazioni sono persone, e persone già in
difficoltà, quando parliamo di pazienti e poi di lavoratori del
settore. Ponendo ascolto e attenzione proprio alle valutazioni dei
lavoratori del J.B. Festaz, che appunto abbiamo audito, abbiamo
appreso che il livello di competenza in merito a quella specifica
professionalità non ha eguali in tutta la regione. Quindi è
spiacevole - non solo per loro, per i dipendenti della RSA, ma
anche per i cittadini che li conoscono - leggere che serve ora
personale motivato e formato, perché allora sembra che loro non lo
siano. Ma è strano questo, perché oltre ai titoli fanno formazione
obbligatoria costante e hanno sviluppato professionalità certo
simili ma anche diverse dagli operatori delle microcomunità.
Comunque abbiamo scoperto, sempre questa mattina, che per loro
passare sotto l'USL tramite trasferimento non sarebbe né facile né
immediato come invece...
Président
- Collègues, je demande un petit peu de
silence.
Pulz (ADU VDA)
- Merci monsieur le Vice-président... come
invece mi pareva di aver capito in Commissione, dove sembrava che
potessero transitare all'USL senza incontrare particolari problemi.
Almeno così avevo capito io.
L'analisi redatta dai dipendenti del J.B. Festaz ci ha permesso
anche di apprendere l'esistenza di altre pesanti criticità, che
tutte gravitano, per finire, sulla vita dei pazienti, delle loro
famiglie e chiaramente dei dipendenti stessi. Analoghe perplessità,
soprattutto in merito alla tutela dell'utenza e dei dipendenti,
oltre che del rapporto costi-benefici, sono state espresse dalle
diverse sigle sindacali intervenute sul tema. Noi non capiamo bene
perché dobbiamo ostinarci a procedere secondo un programma - cioè i
due
step
indicati nella bozza - che crea di fatto più
problemi che soluzioni; se è vero che lo spostamento della RSA a
Variney potrebbe risolvere molti problemi strutturali nonché
economici - anzi forse più economici che strutturali mi vien da
dire - perché non inserire il tutto in una riforma profonda, più
meditata e strutturata all'interno dell'intero sistema sanitario,
che lo riguardi tutto? Così come sembrerebbe servire immediatamente
una legge ad hoc sull'assistenza degli anziani a fronte, appunto,
del problema dell'invecchiamento della popolazione.
Quindi noi riteniamo che si dovrebbe pensare, diciamo progettare
per un tempo più lungo dei dieci anni prospettati, anche perché
questa progettazione ha un preciso elevato costo e parliamo sempre,
cosa che tendiamo un po' a dimenticare, di denaro pubblico. Solo
con una progettazione che coinvolga poi tutta la comunità, i
diversi soggetti interessati, si può pensare di ragionare
seriamente sulla RSA, sulle microcomunità e su tutti i servizi per
le persone che hanno bisogno di assistenza, anziani e non solo.
Invece questi centri paiono scollegati da una gestione sanitaria
assistenziale razionale e complessiva.
Un cittadino attento e sensibile ricordava di recente, in una
lettera intensa ai giornali, che nel 2014 l'allora direttore
generale dell'USL, Ardissone, suggeriva, a fronte della
riconversione dell'efficiente struttura per anziani di
Antey-Saint-André, di guardare all'esperienza delle case della
salute dell'Emilia-Romagna per poter offrire non solo assistenza
per gli anziani, ma anche strutture territoriali che avrebbero
dovuto lavorare a stretto contatto con l'ospedale e con i medici di
famiglia. Ora tutto questo discorso sembra essere cancellato e
abbiamo anche dimenticato la storia che ha portato a creare le
strutture decentrate, come le microcomunità. Ma siccome io vivo
nell'Unité Grand-Combin insieme al collega Restano, ricordo, almeno
in parte perché a vent'anni non ti viene da pensare alla vecchiaia,
ricordo bene le tante discussioni per realizzare a Variney, accanto
alla scuola media, una delle strutture per anziani che allora era
tra le più efficienti della regione, con tanto di piscina poi
riconvertita, perché gli anziani della mia zona non amavano andare
in piscina, e aperta al pubblico. Gli amministratori della fine
anni 80 capirono che era bene ospitare gli anziani del comprensorio
in una sede vicina a casa loro. Adesso invece abbiamo capito, anche
in commissione, che non è più certo che un anziano della zona possa
essere ospitato a Variney, andrà dove ci sarà posto per lui. Questo
del cambio di ambiente è un problema che, come abbiamo capito
durante l'audizione questa mattina, può riguardare anche persone
più giovani in situazione di sofferenza particolare e che hanno
anche bisogno di socializzare e di non doversi scontrare con i
problemi di spostamento dalla città in una frazione isolata quale
quella di Variney di Gignod. Ci sembra di poter dire che i vecchi
amministratori in questo caso si fossero dimostrati un po' più
sensibili e un po' più umani dei nuovi, che paiono essere un po'
troppo spinti, se possiamo permetterci, dalla logica
dell'efficienza economica, dalla fretta e anche da un'assenza di
capacità progettuale a lungo termine e non così miope.
Président -
La parole au collègue Bianchi.
Bianchi (UV) -
Chiederei una pausa perché dopo
l'intervento della collega Pulz mi sembrava di tornare a stamattina
alle 10:30. Si vede che il discorso era già scritto. Quindi
chiederei una pausa per valutare, per vedere se c'è intesa con la
risoluzione che è stata presentata prima e con quella che è stata
poi spiegata dopo.
Presidente -
Sospensione concessa.
La seduta è sospesa dalle ore 15:48 alle ore 17:35 e alla
ripresa dei lavori riassume la Presidenza la Presidente
Rini.
Rini (Presidente) -
Colleghi, se qualcuno vuole
informarci in merito alla lunga pausa e quindi se si sia addivenuti
a una sintesi fra le diverse posizioni. Intanto vi informo che nel
frattempo si è riunita anche la conferenza capigruppo che ha deciso
di affrontare dopo questo punto le question time e poi di
continuare con l'ordine del giorno. Abbiamo deciso altresì
d'interrompere i lavori alle ore 20:00, di riprenderli alle 21:00
fino alle 23:30. Qualcuno vuole prendere la parola? La parola
all'assessore Baccega. Siamo ancora in discussione generale. Se non
ci sono richieste d' intervento in discussione generale, chiudiamo
la discussione generale. In replica, la parola... C'è un
emendamento, ma è condiviso immagino. La parola all'assessore
Baccega.
Baccega (UV)
- Ci scusiamo per la lunga pausa ma un
ancien homme politique de la Vallée d'Aoste qui maintenant n'est
plus là mi diceva che tutti i percorsi politici che vengono
ampiamente condivisi portano sempre del buono.
Questo è un tema affrontato più volte in Consiglio regionale, è
un tema che guarda al futuro dei nostri anziani. Andremo sempre più
in là nell'età, avremo sempre più bisogno di assistenza. Si dovrà
valutare quale tipologia di assistenza sarà necessaria per il
futuro dei nostri anziani. Io avevo iniziato il percorso su
Variney, J.B. Festaz, USL e Assessorato già nel marzo 2019, quando,
di fronte a situazioni di criticità piuttosto significative, ci
siamo più volte confrontati con i soggetti interessati per cercare
di capire quale poteva essere la soluzione ideale.
Ovviamente la pausa ha determinato tutta una serie di
approfondimenti ed è stata determinata da questo. La mozione che ha
presentato l'opposizione è stata affiancata da una risoluzione che
noi abbiamo voluto presentare proprio per dare corpo agli impegni
che l'Assessore aveva preso, che la maggioranza aveva preso per
voce dell'Assessore: riportare in commissione tutto il percorso che
si era fatto, entrando nel vivo di quelli che erano i necessari
interventi e le necessarie scelte da fare rispetto alla gestione
del J.B. Festaz, della RSA della J.B. Festaz, della microcomunità
di Variney partendo anche dalle esigenze di carattere sanitario e
ospedaliero che riguardano il reparto di psichiatria, che non può
più rimanere nel contesto dell'attuale sede di via
Saint-Martin-de-Corléans, ma deve essere collocato in ambito
sanitario e alle esigenze del reparto di geriatria presso
l'ospedale Beauregard, dove c'è ovviamente l'esigenza di avere
posti letto per pazienti lungodegenti. Ecco che tutto questo doveva
essere inquadrato in un contesto di spostamenti che noi avevamo
proposto che potesse essere avviato nel 2020, e si era individuata
una data.
C'è ovviamente ancora in ballo l'ipotesi di riorganizzazione
generale che è un'ipotesi per la quale mi ero anche qui impegnato a
predisporre un ulteriore disegno di legge, oltre a quello
presentato nella scorsa legislatura, per raccogliere e recepire le
nuove esigenze rispetto ai percorsi che si erano fatti allora,
percorsi per i quali c'è del buono e quindi si può ovviamente fare
in modo che ci sia una condivisione anche da quel punto di vista.
Ecco che abbiamo semplicemente fatto una cosa importante, abbiamo
fissato una data. Tra sei mesi ci sarà una legge, una legge di
riordino che potrà dare il via a tutta una serie di percorsi che
sono già per una parte definiti. C'è l'esigenza di sanità nelle RSA
della Valle d'Aosta, c'è l'esigenza di avere presidi sanitari sul
territorio e quindi guardiamo a Morgex, la nuova micro di Morgex:
anche per voce dei sindaci che abbiamo già sentito ci sarà
certamente una volontà di andare in quella direzione, una gestione
USL. Ci sono problemi in Bassa Valle, la micro di Perloz e altre
micro. Quindi un discorso che a 360° potremmo fare per andare nella
direzione giusta.
Quindi la risoluzione un po' riassume le esigenze di tutto
questo percorso e va a individuare un'impegnativa che mi accingo a
rileggere rispetto alle modifiche fatte a quella risoluzione che
avevamo presentato. La prima modifica riguarda l'impegnativa e
tiene conto delle audizioni avvenute in V° Commissione relative
allo spostamento della RSA J.B. Festaz a Variney e
nell'impegnativa, al punto 1: "si impegna a presentare entro 180
giorni - ecco i sei mesi - sentita la Commissione consiliare
competente, una proposta di legge di riorganizzazione complessiva
del servizio di assistenza agli anziani sull'intero territorio
regionale". Al punto 2: "a coinvolgere la V° Commissione consiliare
per proseguire gli approfondimenti necessari ai gruppi consiliari
al fine di valutare la scelta proposta, in particolare
relativamente alle unità di personale e alle tipologie di
professionalità necessarie e anche alle soluzioni prospettate per
far fronte alle esigenze di trasporto pubblico".
Questa mattina abbiamo incontrato una delegazione di infermiere
e OSS del J.B. Festaz e i rappresentanti delle famiglie e abbiamo
preso atto anche da loro che, sì, non hanno certo piacere di
spostarsi ma c'è una forte esigenza di sanità, anche rimarcata dal
collega Restano che ha detto: "Ok, individuiamo a Variney una nuova
RSA ma manteniamo il J.B. Festaz in quel contesto". Ci sono una
serie di proposte che vanno un po' nella direzione che la
maggioranza ha individuato: una maggiore richiesta di assistenza
sanitaria all'interno delle RSA.
Il terzo punto dell'impegnativa: "impegna la Giunta e
l'Assessore ad approfondire e a condividere ulteriormente
nell'ambito del progetto di riorganizzazione complessiva del
servizio di assistenza anziani l'eventuale progetto di
trasferimento, coinvolgendo tutti i soggetti interessati".
Queste sono le impegnative che abbiamo condiviso come
maggioranza con le forze di opposizione. Io credo che il percorso
fosse già avviato, nel senso che ci siamo già confrontati con le
Unités e con gli uffici in questi mesi per stabilire un perimetro
all'interno del quale questa legge doveva avere degli sviluppi.
Credo che si dovrà partire dalle considerazioni che si sono fatte
tutti insieme in questo contesto e che hanno trovato non così tante
differenze, mi sembra di capire, ma che in qualche modo però
rinviano a sei mesi ogni decisione.
Io con i miei uffici sarò coinvolto fortemente affinché questa
legge venga presentata nei tempi dovuti e sono certo che alla fine
cercheremo di fare tutti insieme il miglior lavoro possibile in
questo senso.
Presidente -
Ci sono richieste d'intervento in replica o
in dichiarazione di voto? Ci fate solo avere, per cortesia, il
testo? Perfetto. Ha chiesto la parola il collega Aggravi.
Aggravi (LEGA VDA)
- Semplicemente per puntualizzare un
aspetto che ritengo particolarmente importante e che ritengo vada
ben sottolineato. Nella proposta di mediazione a cui si è arrivati,
ci tengo a dirlo: se siamo stati così tanto tempo a discutere è
perché giustamente la questione sanitaria, non soltanto legata a
questo aspetto, sta a cuore a tutti. Sappiamo che, come è stato
spesso detto, le risorse finanziarie sono sempre centellinate e
quindi bisogna scegliere bene e soprattutto bisogna evitare il
fenomeno dei tacconamenti, perché, altrimenti, risolto un problema
spesso se ne generano altri. Io credo che il punto forte
dell'impegnativa sia arrivare a un complessivo riordino dell'intero
servizio di assistenza sanitaria, non soltanto legato adesso alla
questione Variney, perché Variney è la pietra dello scandalo, però
abbiamo tutta una serie di altre strutture e soprattutto un sistema
complessivo che deve essere anche rivisto.
Sicuramente ci sono dei problemi grossi a livello sanitario,
perché la popolazione invecchia di più, perché comunque abbiamo
delle specificità particolari. Dobbiamo prenderci il tempo
necessario per capire che cosa dobbiamo fare. Mi si permetta una
battuta. Abbiamo inserito e abbiamo mantenuto i 180 giorni. L'ha
detto anche informalmente più volte il Presidente della V°
Commissione: 180 giorni è un limite massimo, sicuramente si può e
si deve far meglio. Se questo progetto di legge segue la stessa
celerità di altri progetti di legge, io penso che potremo quanto
prima arrivare, sicuramente con una complessità diversa, però si sa
a volte la ragione politica aiuta, e io penso che qui abbiamo una
duplice ragione, la ragione anche amministrativa di arrivare a una
soluzione quanto prima, che ovviamente però tenga conto di quello
che ci siamo detti. L'impegnativa mi sembra molto chiara: prima
dobbiamo considerare l'intero sistema e poi identificare le
soluzioni, non seguire delle soluzioni già preconcette. È per
questo che abbiamo ovviamente accettato la mediazione e tutti
insieme mi auguro che potremo sostenere questa risoluzione.
Presidente -
La parola al collega Cognetta.
Cognetta (MOUV')
- Semplicemente per ringraziare tutti i
colleghi che si sono adoperati nel raggiungimento di un'impegnativa
che in qualche modo contempera tutti quanti i passaggi. Io credo,
Assessore, che probabilmente avremmo dovuto farlo prima questo tipo
di lavoro. Mi spiego: quando in Commissione e nei colloqui
informali ci è capitato più volte di confrontarci su questo
argomento, credo che potevamo trovare una quadra magari anche in
altri momenti, senza arrivare fino a questo punto. È stata una
cosa, comunque sia, utile, credo. Ora io spero che ci metteremo
meno dei 180 giorni, perché alcuni passi sono già stati fatti,
alcune situazioni erano già state controllate ed evidenziate e
penso che se ci sarà risposta al 116 della collega Russo riusciremo
anche a partire magari da un punto fermo. Mi riferisco al fatto...
rispetto alla richiesta dati di tutta quanto una serie di questioni
relativamente al Welfare per gli anziani. Lei mi dice che ha il
protocollo, buon per lei collega! Finalmente magari riesce ad avere
una risposta, non come succede a me! Per quanto riguarda, invece,
più in generale quello che vorrei soltanto sottolineare ancora una
volta, è che le fughe in avanti, non solo su questo argomento, ma
in generale, non sono mai piacevoli. Accade purtroppo spesso che il
Governo e la maggioranza facciano fughe in avanti su questioni che
sono troppo importanti per essere dibattute in quattro e
quattr'otto. Quindi non faccio riferimento solo a questa questione
specifica, ma più in generale a tante altre questioni che fino a
oggi sono state affrontate, secondo noi, in modo troppo
approssimativo e troppo legato a esigenze politiche, mentre invece
i problemi reali sono altri che vanno affrontati con dati corretti,
con idee sul tavolo e con gestione complessiva, per quanto è
possibile, di tutti quanti gli attori presenti. Spero quindi che
quanto abbiamo raggiunto con questa risoluzione oggi su questo
argomento sia d'insegnamento per tutti.
Presidente -
La parola al collega Restano.
Restano (GM)
- La collègue Morelli m'a souligné ce qui
aimait bien dire le sénateur Pierre Fosson. Pierre Fosson disait
"c'est bien un mauvais compromis plutôt que pas de solution".
Proprio ispirandomi a questa frase ho firmato quest'impegno, perché
piuttosto che niente - e prima di fronte a noi avevamo il niente
per la sanità valdostana - ci troviamo il piuttosto. Perché dico
questo? Perché non sono d'accordo su tutte le premesse. L'ho detto
già nel mio intervento, affiancare le esigenze ospedaliere alle
esigenze del territorio, quindi la necessità di avere delle RSA,
delle UAP sul territorio non ci sembra in questo momento corretto,
perché andiamo a rispondere a due richieste completamente diverse.
Però devo dire che il confronto ci ha arricchiti e ci ha permesso
di arrivare a una soluzione; guardando proprio questa soluzione,
quella che è un'impegnativa, guardo con fiducia al futuro, vale a
dire alla necessità di approfondire e al programmare il futuro.
Programmare il futuro, permettetemi una piccola sollecitazione, non
vuol dire solo fare questa legge, ma vuol dire elaborare il piano
sociosanitario, perché i contenuti di questa norma devono essere
compresi nel piano sociosanitario. Quando si affermava che non dare
seguito a questi spostamenti faceva saltare la programmazione
sanitaria, noi ci permettiamo di sottolineare che la programmazione
sanitaria non ce l'abbiamo dal 2013, da quando è scaduto il nostro
piano sociosanitario.
Quindi esorto il Governo nei 180 giorni a fare la legge, ma
anche a portare avanti il piano sociosanitario che deve comprendere
il contenuto di questa norma e, non come abbiamo fatto in altri
settori, invertire l'ordine. Comunque noi voteremo e siamo a favore
di questa risoluzione sottolineando questi aspetti che ho appena
elencato.
Presidente -
La parola al collega Gerandin.
Gerandin (MOUV')
- Cercherò di essere breve, anche perché
ci sono davvero tanti argomenti importanti da trattare. Era l'8
novembre 2016 quando l'allora Assessore regionale siglò con una
relazione sindacale di categoria un documento in cui, tra le altre
cose, citava: l'importanza sociale, culturale ed economica del
sistema del welfare sociosanitario e assistenziale regionale; la
volontà politica d'indirizzo d'investire in questo settore così
delicato e strategico per il benessere della comunità e il rinforzo
di una regia unica regionale e la piena integrazione tra assistente
sociale, socioassistenziale e sociosanitaria; il mantenimento della
gestione pubblica dei servizi attraverso un soggetto di diritto
pubblico a valenza territoriale, regionale, e la salvaguardia per
tutto il personale oggi operante nel settore del contratto di
lavoro, pubblico impiego del comparto regionale.
Ripeto la data. 8 novembre 2016. Lei capirà, Assessore, perché
davvero abbiamo insistito tanto affinché si desse gambe a questa
nuova riorganizzazione del welfare sul territorio, perché sono
passati più di tre anni e questo accordo sottoscritto con i
sindacati è lettera morta. Ma i problemi non sono solo questi. Noi
quando chiediamo di avere una visione strategica sul futuro del
servizio socioassistenziale è perché crediamo che vadano date delle
risposte. Sono risposte di diverso tipo. Sicuramente un importante
oggetto di un'iniziativa, che sicuramente non riusciremo a
discutere in questo Consiglio, è quello relativo al famoso
protocollo d'Intesa concernente le modalità operative per
l'attuazione della mobilità del personale di transito tra
l'Amministrazione regionale Valle d'Aosta e l'azienda USL.
Cito la data: 23 settembre 2016. Da allora lettera morta, perché
la mobilità delle nostre OSS dai dipartimenti enti locali
all'azienda USL non è mai stata attuata. Abbiamo persone che hanno
dedicato la vita agli anziani, che hanno fatto una scelta di vita,
l'hanno fatta probabilmente 30 anni fa, 35 anni fa. Hanno dei seri
problemi queste persone. Purtroppo, malgrado se ne sia parlato
negli anni, non si sono viste delle possibilità per dare a queste
persone eventualmente una possibilità di, magari, non passare
direttamente dall'assistenza a essere ospiti delle micro.
Ci sono altri problemi. Ho già provato a parlarne in altre
iniziative, c'è la carenza sistematica di OSS sul nostro territorio
in Valle d'Aosta. Forse l'unica professione in questo momento dove
possiamo dire ai giovani diplomati: "Fate un corso OSS perché
sarete assunti". Una delle poche, se non l'ultima. Anche su questo
poche o nessuna risposta da parte dell'Assessorato. Ci sarebbero
anche altre cose da dire, per carità, però ho voluto sottolineare
questi due, tre aspetti perché quando si parla di progettualità, di
futuro del servizio anziani - possono essere anziani, domiciliari o
micro, non è solo riferito alle micro, perché abbiamo comunque
un'eccellenza anche nel servizio domiciliare, ci mancherebbe! -
questi vanno visti in una visione complessiva. E su questo io dico
bisogna fare molta attenzione perché non possiamo pensare
d'intervenire su un principio che è stato fondamentale negli anni,
ovvero passare dal pagamento cash, sulla base di rendicontazioni
che venivano fatte negli anni da parte delle vecchie Comunità
Montane, alla quota capitaria. È stato un passo sicuramente non
facile, ma sulla base di queste scelte ci sono delle Unités che si
sono organizzate e altre meno. Ora introdurre un sistema in cui
passi il principio che basta avere un deficit nella gestione di una
Unité per eventualmente entrare e avere corsia preferenziale è
l'esatto opposto del messaggio che noi intendevamo dare all'epoca.
Per cui la voto, sono assolutamente contento di aver trovato questo
tipo d'intesa. Non sarà facile, lo diceva anche il presidente
Fosson che probabilmente ne parlavamo già nell'altra legislatura,
però poi quello che si è fatto l'ho detto prima, non sarà facile ma
di certo bisogna dedicarci tanto impegno ed essere certi che
un'eccellenza come il servizio socioassistenziale della Valle
d'Aosta non può essere messo in discussione.
Presidente -
La parola al collega Bertin.
Bertin (RC
-
AC)
- Sarò particolarmente breve anche
perché sul piano personale sono stato ampiamente citato questa
mattina dal collega Restano e quindi finirei per ripetermi.
Fortunatamente oggi si è trovata una mediazione a una mozione che
va nella direzione d'inserire in un contesto quest'intervento, come
dicevo l'anno scorso e come ampiamente citato dal collega
Restano.
Abbiamo lavorato alla mozione, sia a quella precedente che a
questa di sintesi, perché è importante che sia qualcosa che
riguarda tutto il Consiglio. Questa potrebbe diventare un'emergenza
se non viene gestita con lungimiranza e con attenzione.
L'invecchiamento della popolazione pone delle questioni difficili e
conosciamo i numeri, non sto a citarli, ma c'è bisogno di guardare
con attenzione alla prospettiva e d'intervenire rapidamente poiché
il problema, più il tempo passa e più diventa difficile da
affrontare. Come dicevo, abbiamo collaborato alla mozione e a
questa di sintesi e credo che sia la direzione giusta. È importante
che questo Consiglio, nella sua totalità, assuma questa
problematica come una priorità, perché lo è: riguarda tutte le
persone, tutte le famiglie di questa regione e sappiamo che non
sarà facile modificare un sistema che era stato creato negli anni,
che era ben diverso dalle necessità attuali. Questa trasformazione
richiederà molta attenzione e, come dicevamo, il coinvolgimento di
tutti e un disegno complessivo. Questa mozione va in questa
direzione ed è certamente un fatto positivo.
Presidente -
Altri? Ha chiesto la parola il collega
Peinetti.
Peinetti (UV)
- Mi associo anch'io all'auspicio che
questo sia un accordo che riuscirà, nel più breve tempo possibile,
a farci arrivare a una conclusione che possa essere condivisa da
tutti, dai pazienti che aspettano delle risposte, dagli operatori,
dai parenti dei pazienti che aspettano delle soluzioni definitive
da questo Consiglio. Innanzitutto, vorrei dire una cosa, primo, non
è che fino a oggi il sistema non fosse in qualche modo
regolamentato. Ci sono tutta una serie di norme nazionali e
regionali, cito il decreto Balduzzi, il DM 70, gli accordi di
programma tra regione e USL che si sono succeduti nel corso degli
anni, la DGR 11 08 del 2016, quella 1671 del 2017, il vecchio piano
sociosanitario che indubbiamente necessita di essere rivisto e
dentro il quale questa legge, che noi speriamo di portare il più
rapidamente possibile all'attenzione di questo Consiglio, troverà
sicuramente locazione. Quindi non eravamo al far west, non eravamo
al far west prima e non siamo al far west adesso. Indubbiamente il
sistema è complesso. È un sistema abbastanza difficile da spiegare.
Io vorrei partire da un dato. Ha detto prima il collega Restano che
non si capiva tanto quale poteva essere il collegamento fra questo
aspetto e quello che succede all'interno dell'ospedale. È del tutto
evidente che oggi, invece, purtroppo, anzi per fortuna, queste due
tipologie di servizio sanitario sono strettamente collegate perché
si tratta di un percorso che comprende i servizi per acuti
ospedalieri, le RSA, le microcomunità, per andare all'assistenza
domiciliare integrata, alle dimissioni, alle dimissioni protette e
ai servizi ambulatoriali, che si fanno carico di questi pazienti
dimessi dall'ospedale, quindi dal centro per acuti, che poi al
centro per acuti possono rientrare. Quindi si tratta di un continuo
cerchio in cui questi pazienti vengono trattati, visti e rivisti.
Sono pazienti per definizione cronici e, quindi, essendo per
definizione cronici, afferiscono al sistema sanitario regionale in
continuazione. Quindi anche in continuazione, forse sarebbe meglio
dire in continuità, questi servizi dipendono strettamente uno
dall'altro. Quindi non si può pensare di fare l'operazione, come
dire: "riorganizziamo i servizi sanitari territoriali e ci
dimentichiamo del servizio per acuti o viceversa"; non è così
perché sono strettamente connessi l'uno all'altro.
Abbiamo sentito questa mattina tutta una serie di suggestioni
arrivate anche dagli operatori che lavorano al J.B. Festaz, che è
una struttura privata accreditata - a differenza di Variney che è
una struttura pubblica - che hanno fatto delle giuste osservazioni
e ci hanno dato delle suggestioni. Proprio partendo da queste
suggestioni, bisognerà tenere conto di tutta una serie di passaggi
che dovranno essere fatti. Credo che la proposta che era sul tavolo
era comunque una proposta interessante, perché portava da 20 a 34 i
posti letto per questi pazienti e, credetemi, 14 posti letto in più
per pazienti acuti in questo momento all'ospedale regionale di
Aosta sarebbero stati manna dal cielo, perché potevano aiutarci a
far fronte a quelle emergenze stagionali che sono le emergenze
influenza, le emergenze legate ai traumi di montagna eccetera, che
ci colpiscono periodicamente. Avere un reparto polmone, come viene
definito in questi casi, sarebbe stato molto importante e 14 posti
letto ci avrebbero fatto molto comodo. In realtà non è così, quindi
dovremo cercare in qualche modo di trovare più rapidamente... e
invito indubbiamente tutti coloro i quali lavorano dentro la
commissione, ma non solo dentro la commissione, a essere più
efficaci possibile, come ci ha detto l'Assessore anche attraverso i
suoi uffici, perché questa è un'esigenza fondamentale; è
un'esigenza che ci deve vedere impegnati in maniera trasversale
perché questo è un problema di tutti, non è un problema della
maggioranza, un problema della minoranza, un problema di più di
qualcuno che non di qualcun altro. È un problema che ci riguarda
tutti e avere più posti letto dentro l'RSA, che sono dei posti
letto estremamente importanti, che hanno anche dei costi molto
elevati - oppure nell'unità di assistenza prolungata, che sono
associati ai posti di RSA - è oggi fondamentale per mantenere in
piedi il sistema sanitario regionale. Per cui non è una cosa
secondaria, è una cosa fondamentale a cui bisognerà lavorare e
lavorare rapidamente.
Io auspicavo una soluzione diversa, ma in ogni caso credo che
sia assolutamente dignitoso votare questa risoluzione e da oggi in
poi bisognerà mettersi a testa bassa e cercare di trovare il più
possibile una soluzione a un problema che è, sì, annoso, ma che
cambia in continuazione, perché cambiano in continuazione i
riferimenti con cui noi ci dobbiamo confrontare. I pazienti che noi
abbiamo oggi sono sempre più complessi, sono sempre più dei
pazienti polipatologici. Sono pazienti che necessitano di cure
mediche e di cure sanitarie, neanche più sociali, alle quali si
associano anche gli aspetti sociali, si sommano gli aspetti
sociali.
Mi auguro e mi farò sicuramente attore all'interno della V°
Commissione perché questa legge trovi il più possibile una corsia
preferenziale. Credo e spero che tutti quanti noi vorremmo portare
il nostro contributo fattivo.
Presidente -
Ci sono interventi? La parola al presidente
Fosson.
Fosson (PNV-AC-FV)
- Due considerazioni finali a nome
della maggioranza ma anche di quella passione, di quel pezzo di
vita che si è messo per cercare di organizzare i servizi
sociosanitari in Valle d'Aosta.
Il nostro sistema sociosanitario è un sistema particolare,
straordinario, nel senso che ha scelto il territorio rispetto alle
grandi dimensioni di grosse case di accoglienza per malati con
problemi sociosanitari. La Valle d'Aosta ha deciso di fare molte
microcomunità sul territorio invece di grandi case centralizzate
che avrebbero tolto i pazienti dalla loro dimensione territoriale e
dalla loro dimensione affettiva. Questo nel tempo ha comportato
sicuramente dei problemi perché, come diceva giustamente
l'Assessore, i bisogni dei pazienti ricoverati sono cambiati, sono
diventati sempre più sanitari; i costi della sanità sono aumentati
per cui avere dei piccoli numeri con dei pazienti altamente
sanitarizzati è diventato sempre più difficile.
Ringrazio quelli che hanno lavorato su questo proposito e
soprattutto perché si è deciso di riportare in commissione il
discorso per verificarne tutti gli aspetti. Chiaramente il problema
sanitario va organizzato nella sua globalità, ma il fatto di non
avere un presidio unico, ma diversi presidi sanitari, porta nel
tempo delle difficoltà di organizzazione e a vedere il problema in
modo globale: dovrà essere fatto e speriamo che sia fatto presto.
Come anche la legge che centralizza o comunque dà una regola di
divisione più alta rispetto a quella locale, è necessario, come
diceva Gerandin, ci abbiamo già provato: fu una grande difficoltà
arrivare alla quota paritaria unica per tutti i pazienti a seconda
del livello sanitarizzato della loro microcomunità.
Comunque ci lavoreremo perché più che mai oggi è necessario
avere una visione di sistema su questo che è un problema
decisamente importante e tenendo conto del fatto che la Valle
d'Aosta ha messo nelle sue priorità l'attenzione agli anziani.
Presidente -
Altri? Se non ci sono altre richieste,
possiamo mettere in votazione. La votazione è aperta. Possiamo
chiudere la votazione.
Presenti, votanti e favorevoli: 34
Il Consiglio approva all'unanimità il nuovo testo condiviso e
quindi la mozione è ritirata.
