Classificazione
ASSETTO DEL TERRITORIO
Difesa ed uso del suolo - Sistemazione idrogeologica



Oggetto del Consiglio n. 1597 del 8 giugno 2022 - Resoconto
OGGETTO N. 1597/XVI - Interrogazione: "Stato di avanzamento
delle attività propedeutiche alla realizzazione della galleria
drenante del fenomeno franoso del Mont de La Saxe".
Bertin (Presidente) -
Punto n. 19. Risponde l'assessore
Marzi.
Marzi (SA) -
Per rispondere è necessario specificare in
premessa che il fenomeno franoso, noto come frana di La Saxe, è
stato oggetto di attenzione e controllo fin dall'inizio degli anni
2000. Nella seconda metà del 2013 è stato accertato che il volume
più attivo della frana si muoveva non solamente a causa dei cicli
stagionali, ma anche a seguito di piogge e infiltrazioni di acque
superficiali. Nell'agosto del 2013 veniva quindi presentata la
richiesta di dichiarazione di stato di emergenza, concessa poi dal
Consiglio dei Ministri il 10 gennaio 2014. A questo punto veniva
presentato il piano di interventi approvato dalla Protezione civile
a marzo del 2014, il quale si articolava su tre linee di
intervento: il potenziamento del sistema di monitoraggio e di
modellazione dei fenomeni; la realizzazione di opere di drenaggio;
la realizzazione di un vallo di protezione dell'abitato di Entrèves
e di La Palud e di un'opera di
bypass
della Dora di Ferret,
oggetto quest'ultimo appena richiamato dalla sua domanda. La
realizzazione di queste tre linee di azione è stata portata avanti
in parallelo dando la priorità alla realizzazione del vallo
rispetto al bypass, perché l'evoluzione del fenomeno franoso e
dell'efficacia dei drenaggi a mano a mano eseguiti lo hanno reso
assolutamente necessario.
Con riferimento al suo primo quesito, nel corso degli anni si
sono studiate diverse soluzioni atte a mitigare l'evoluzione del
fenomeno franoso e a migliorare il regolare deflusso della Dora di
Ferret nella zona di La Palud e di Entrèves. Il bypass ha richiesto
un adeguato livello di approfondimento di studi preliminari,
finalizzati a ridurre al minimo i fattori di incertezza geologica.
Gli uffici dell'Assessorato hanno provveduto, a partire dal 2019,
alla redazione del documento di varie alternative progettuali e
alla successiva redazione del documento preliminare alla
progettazione, come previsto dal codice dei contratti. Questi
documenti, che si basano quindi su più di dieci anni di indagini
dirette e indirette sul versante franoso, hanno costituito
l'ossatura dei documenti di gara per l'affido della progettazione
di fattibilità tecnica ed economica della galleria bypass drenante.
A questo punto, nel 2021, è stata avviata la procedura di gara che
si è conclusa recentemente con l'aggiudicazione definitiva del
progetto per un importo netto di circa 220 mila euro, il
provvedimento dirigenziale di assegnazione è il n. 2474 del 29
aprile 2022. Per quest'opera è stimato un costo complessivo di
circa 20 milioni di euro.
Per quanto concerne il secondo quesito, la realizzazione del
vallo ha permesso di contenere volumi di crollo fino a un milione
di metri cubi di materiale, proteggendo le abitazioni sottostanti.
Il vallo limita anche le situazioni di panico che possono generarsi
nei casi di crolli, come è avvenuto nella notte tra il 21 e il 22
aprile 2014, notte nella quale crollarono circa 50 mila metri cubi;
ricordiamo che il vallo è in grado di reggere crolli fino a un
milione di metri cubi. Quella notte la situazione di panico, a
dimostrazione della delicatezza che questi temi a caldo generano,
si è manifestata nonostante la popolazione della località di La
Palud fosse già stata evacuata e quindi preparata all'eventualità
di tale fenomeno.
Il vallo ha consentito che, con delibera della Giunta regionale
n. 691 del 2016, siano stati mitigati i vincoli delle aree di
Entrèves e La Palud imposti con la precedente deliberazione n. 1222
del 2009. Ciò che attiene a questa disciplina è oggetto di
revisione da parte del Comune che, ai sensi della legge regionale
11 del 1998, deve rivedere la perimetrazione degli ambiti
inedificabili e che, da quanto appreso, ha in corso gli studi e le
valutazioni del caso.
Come richiamato poc'anzi nella replica all'interrogazione n. 18
dal collega Distort, che ringrazio per la disamina, il fatto che si
possa intervenire e si possa avere questo genere di dati e questo
genere di interventi, che naturalmente a fini taumaturgici è
importante che vedano tutti quanti noi lavorare affinché di fatto
le cose si risolvano prima che tra noi ce le chiediamo, è di fatto
la Regione autonoma Valle d'Aosta, cosa che a volte è difficile da
comprendere fino a quando non si ha la possibilità nel mio caso di
studiarlo negli ultimi diciotto mesi, nel suo caso di conoscerlo da
tempo anche per il lavoro e la professionalità che lei esprime, ha
un dipartimento che ovviamente è stato voluto, viste le prerogative
che anche a livello statutario la Regione autonoma Valle d'Aosta ha
e che permettono di fare tutta una serie di disamine in continuità
anche amministrativa, indipendentemente dall'avvicendarsi dei nomi
e cognomi, quindi delle persone fisiche che
pro tempore
ricoprono il ruolo di assessore al territorio per la Regione
autonoma Valle d'Aosta.
Presidente -
Per la replica il consigliere Aggravi.
Aggravi (LEGA VDA) -
Ringrazio l'Assessore. Se dovessero
avanzare delle risorse economiche, non so se chiedere di alzare un
vallo tra lei e il collega Distort, per evitare di continuare nella
vostra disamina della scienza taumaturgica. Ma al di là di questo
la ringrazio per le informazioni e mi sono appuntato anche le cifre
che lei ha esposto.
C'è una cifra che mi ha lasciato abbastanza basito, nel senso
che nel 2019, visto che le persone cambiano, come lei giustamente
diceva, ma in realtà i partiti che dominano quel dicastero sono gli
stessi, perché Stella Alpina era e Stella Alpina rimane, la
risposta del collega Borrello era stata che il finanziamento di
quell'opera era di 9/10 milioni di euro, mentre oggi parliamo di 20
milioni di euro; questo è l'effetto e lo dico perché sappiamo che
quando si va a parlare di opere di questo peso, purtroppo i prezzi
stanno sempre di più aumentando.
Sempre di risorse finanziarie vorrei parlare, perché ben venga
la conclusione della gara e capire come realizzare quest'opera,
però è bene considerare anche quello che è stato l'effetto della
realizzazione di questo vallo e delle opere collegate. Sicuramente
ha consentito di contenere soprattutto il rischio di quello che
potevano essere dei pesanti effetti portati dal movimento franoso,
vero è che però una grande porzione di quel territorio e un grande
impatto su quel territorio comunque c'è stato perché, al di qua
della Dora, comunque è stata realizzata un'opera molto grossa. Tra
l'altro mi risulta - qua forse lei potrà poi darci delle
informazioni in più, magari anche in altra sede - il fatto che
comunque poi a oggi una consegna ufficiale all'Amministrazione
comunale non c'è stata, ma quello che si sa già è che poi le spese
di manutenzione del vallo saranno a carico del Comune. Anche la
destinazione delle aree circostanti deve essere ancora oggetto di
contrattazione con la Regione, ma siamo sicuri che, considerata
anche la competenza che hanno le strutture, si potrà poi arrivare
quanto prima a una definizione di questo.
Mi sarei aspettato, e se non ci sono dati ulteriori magari ci
possiamo aggiornare in un'ulteriore sede, che il finanziamento di
quest'opera poteva essere oggetto - non parlo della progettazione
ma dell'opera complessiva - di un finanziamento di provenienza
nazionale. Non so se questo tema è stato oggetto di approfondimento
o lo sarà, perché comunque la spesa di cui parliamo è molto
importante: visto che già il Comune si farà carico della
manutenzione, la Regione si è fatta carico delle spese di
progettazione, per la realizzazione dell'opera forse meriterebbe
capire oggi se queste risorse che all'epoca erano di provenienza
nazionale, lo sono ancora.
