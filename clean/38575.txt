Classificazione
SPORT E TEMPO LIBERO



Oggetto del Consiglio n. 2091 del 11 maggio 2016 - Resoconto
OGGETTO N. 2091/XIV - Interpellanza: "Adozione di iniziative
per lo sviluppo e la promozione dell'attività golfistica nella
regione".
Rosset (Presidente) -
Punto n. 36 dell'ordine del giorno.
Ha chiesto la parola il Consigliere Bertin, ne ha facoltà.
Bertin (ALPE) -
Quest'interpellanza riprende una vecchia
iniziativa già fatta nella passata legislatura riguardo al ruolo
dell'attività golfistica come promozione turistica in Valle
d'Aosta. Noi ci eravamo interessati all'epoca di quest'attività,
anche perché tutti sanno che il golf è una di quelle attività in
espansione nonostante la crisi economica che sta crescendo, i
numeri lentamente crescono, anche perché è un'attività che si
presta ad essere svolta anche in età piuttosto avanzata, si sa che
si può iniziare a giocare, diversamente da altre attività sportive,
anche in età non giovane e nel tempo sta assumendo un ruolo sempre
più importante dal punto di vista del turismo, le attività
turistiche e quelle golfistiche si stanno sempre più
intrecciando.
Quest'interpellanza riprende una vecchia questione di tempo fa,
nella quale avevamo analizzato delle linee guida che erano state
commissionate da parte dell'Amministrazione regionale sulle
attività golfistiche in Valle d'Aosta, nelle quali venivano
prefigurati alcuni scenari di sviluppo di quest'attività. Abbiamo
recentemente appreso che il Golf Club Arsanières di Gignod rischia
la chiusura a breve tempo, l'anno prossimo. All'epoca questo
terreno di golf era accreditato per diventare un 18 buche, le
caratteristiche del campo non si prestavano molto a quest'attività
per ragioni diverse, anche la stessa presenza di una strada
internazionale che affianca il campo e le stesse condizioni
climatiche evidentemente non erano, secondo me, così idonee per
farne un campo a 18 buche con quelle caratteristiche di cui forse
la Regione Valle d'Aosta avrebbe bisogno per attrarre nuovi flussi
turistici e per dare anche un'attività sportiva più completa. Da
qui però a chiudere anche questo campo...evidentemente è un
elemento in più che rischia di avere effetti negativi sull'intero
sistema golfistico in Valle d'Aosta e indirettamente sulle attività
turistiche.
Con l'interpellanza pertanto volevo fare il punto della
situazione a distanza di anni rispetto a quanto ci eravamo detti
tempo fa, per sapere in che modo l'Amministrazione regionale
promuove l'attività golfistica in Valle d'Aosta e quali siano gli
intendimenti relativamente allo sviluppo in chiave turistica
dell'attività golfistica nella nostra regione e se si intende
mettere in atto azioni per ampliare l'offerta delle strutture
golfistiche. Questo dell'ampliamento delle strutture golfistiche è
un tema che da decenni accompagna le discussioni relativamente a
quest'argomento, ma che ha visto poche realizzazioni concrete, ad
esclusione forse del campo di Cervinia, che è comunque un campo di
alta quota con caratteristiche particolari, un utilizzo
evidentemente che non può essere che limitato nel tempo. Questa è
l'occasione per fare un po' il punto della situazione, anche per
avere notizie rispetto a questa chiusura, che comunque, nel caso si
realizzasse, avrebbe comunque degli effetti negativi in generale
per questo sistema.
Presidente -
La parola all'Assessore Marguerettaz.
Marguerettaz (UV) -
Nelle premesse dell'interpellanza si
fa riferimento all'importanza in Europa della pratica del golf e
non possiamo che condividere quanto evidenziato. Possiamo
condividerlo al punto che, nonostante questa riduzione
importantissima di risorse, il bilancio regionale ha continuato a
mantenere un sostegno che sicuramente è molto più contenuto
rispetto al passato, ma ancora per quest'anno 35 mila euro sono
destinati al sostegno nell'ambito dell'attività golfistica
all'interno della legge n. 3/2004.
Rispetto agli intendimenti, sicuramente vanno nella direzione di
mantenere sempre un aiuto, ma non possiamo immaginare che questo
sostegno possa stravolgere le previsioni finanziarie. Rispetto a
quest'argomento, probabilmente tutti avranno avuto modo di leggere
un po' le cronache e il collega Bertin ha citato il Golf de
l'Arsanières. Non sarà sfuggita ai Consiglieri l'osservazione da
parte degli attuali gestori, in cui lamentavano un costo degli
affitti dei terreni molto elevato. Capite che non è rispetto a
quest'argomento che possiamo andare a chiedere alla Regione per
poter mantenere un costo degli affitti forse - dico: "forse", non
ho elementi - un po' sovradimensionato. Questo tema, anche se in
proporzioni diverse, mi è stato un po' rappresentato dai vari
titolari, dai vari responsabili. Se quest'attività è meritevole,
deve essere considerata meritevole da parte di tutti:
Amministrazioni comunali, proprietari, cittadini.
Rispetto a questo tema - guardo il collega Grosjean -, qual è
l'alternativa rispetto all'utilizzo di questi terreni? Raccogliere
del fieno, quindi potrebbe essere questo il paragone. A me pare che
certi canoni siano molto più importanti rispetto alla raccolta del
fieno, così come nell'ambito dell'attività alberghiera, del sistema
turistico, se quest'attività è un'attività - e io condivido - utile
alla promozione turistica, potrebbe esserci una condivisione
ovviamente facendo delle considerazioni. I campi di alta quota
sono, da un lato, belli, perché fanno giocare i soci e i turisti in
un ambiente straordinario, ma il periodo di utilizzo è assai
contenuto e non solo, è concentrato: in certi
club
, in certi
golf nel mese di agosto purtroppo spazio per i turisti non ce n'è
perché è completamente prenotato dai soci, quindi anche quel
discorso di attrattore viene un po' meno perché è già completamente
occupato dai soci, dovresti andare a giocare alle cinque-sei del
mattino probabilmente.
Altro discorso è per i Fondovalle, ma, rispetto al Fondovalle,
potremmo parlare del campo di golf di Fénis di antica memoria, così
come dei progetti che, da questo punto di vista, mi pare non siano
ancora stati accantonati, dove nella zona di Quart, Pollein,
Brissogne c'è un progetto che forse non ha la necessità di avere
l'autorizzazione da parte di privati perché i terreni sono quasi
tutti di soggetti pubblici o parapubblici e quindi, da questo punto
di vista, si potrebbe avere una struttura che dà una continuità per
un numero di mesi più importante. Comunque vada, rispetto a questo,
l'Amministrazione regionale la sua quota, il suo sostegno lo ha
assicurato, dà visibilità a tutte le iniziative che vengono
proposte e si dimostrerà attenta a tutte quelle idee e quelle
ipotesi che tuttavia devono venire dal mondo privato, perché oggi
non è più pensabile immaginare delle iniziative, soprattutto
nell'ambito imprenditoriale, che si fondano solo su contributi e
sostegni regionali.
Presidente -
Per la replica, chiede la parola il
Consigliere Bertin.
Bertin (ALPE) -
Bisogna essere consapevoli che il golf
può rappresentare un'attrattiva turistica interessante per una
regione come la nostra, soprattutto se si riuscisse a realizzare un
campo a bassa quota che garantisse un'apertura su diversi mesi di
utilizzo, cosa che purtroppo nel tempo non si è realizzata. Al di
là di queste linee guida per la pianificazione e lo sviluppo
approvate tempo fa dall'Amministrazione regionale, di concreto si è
fatto ben poco. Rimane, secondo me, un limite di quest'attività,
che potrebbe essere interessante per una regione come la nostra.
Grave sarebbe se poi quelle attività, quei campi già presenti
chiudessero. Il problema è un po' quello che accennava lei, nel
senso che in quei periodi antecedenti, forse un po' presi
dall'euforia, si è un po' esagerato senza valutare i costi di
gestione di queste strutture, che oggi dimostrano i limiti di cui
ci rendiamo conto. Resta il fatto che in qualche modo bisognerebbe
che queste strutture presenti almeno venissero mantenute,
altrimenti diventa difficile avere un'offerta turistica completa
per una regione come la nostra. Se un tempo era sufficiente la
bellezza della natura, oggi, oltre a questo, dobbiamo essere in
grado di offrire alternative di vario tipo per i vari settori e
segmenti di mercato turistico: quello del golf è sicuramente
interessante. Accennavo a quello del turismo accessibile qualche
tempo fa, a cui purtroppo l'Assessorato sembra poco
interessato...altri settori del genere che apparentemente possono
essere delle nicchie, ma, messe tutte insieme, garantiscono una
copertura e un afflusso significativo di turisti.
Per quel che riguarda l'interpellanza, non mi dà delle risposte
particolarmente impegnative ed entusiasmanti rispetto all'avvenire
di quest'attività, che, secondo me, va strettamente legata alla
promozione turistica. Per il momento credo che le cose rimarranno
come sono, speriamo che almeno rimangano come sono e certamente è
un limite per una Regione come la nostra, che dovrebbe puntare di
più su attività come queste essenzialmente o quasi esclusivamente
in chiave turistica.
