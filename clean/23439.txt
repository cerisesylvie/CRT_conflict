Classificazione
FORESTE E TERRITORI MONTANI
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 2547 del 7 marzo 2007 - Resoconto
OGGETTO N. 2547/XII - Ricorso ad incarichi esterni
all'Amministrazione regionale in materia di tutela del patrimonio
forestale. (Interpellanza)
Interpellanza
Appreso che l'Assessorato all'Agricoltura e risorse naturali
ricorre sempre più spesso all'affidamento all'esterno di incarichi
e consulenze che in passato erano svolte precipuamente dal
personale delle Stazioni forestali e dei Servizi centrali del Corpo
Forestale della Valle d'Aosta;
Considerato che tali procedure tendono a non valorizzare le
competenze, le conoscenze e le professionalità acquisite nel tempo
dai nostri forestali;
Constatato che alcune delle materie oggetto degli incarichi
restano, comunque, di stretta competenza del Corpo stesso;
il sottoscritto Consigliere regionale
Interpella
l'Assessore competente per sapere:
1) il numero, l'importo e l'oggetto degli incarichi affidati,
dal 1990 ad oggi, a personale esterno in materia di gestione della
fauna, di tutela, studio e rilievo del patrimonio
forestale;
2) quali sono i percorsi formativi che l'Amministrazione
adotta e organizza per il personale forestale;
3) in che modo si intendono valorizzare maggiormente le
competenze e le professionalità degli appartenenti al Corpo
Forestale della Valle d'Aosta.
F.to: Venturella
Presidente
- La parola al Consigliere Venturella.
Venturella (Arc-VA)
- Non solo l'Assessorato dei lavori
pubblici ricorre agli incarichi con dei veri "record", ma adesso
abbiamo scoperto che anche l'Assessore all'agricoltura ricorre
sempre più spesso all'affidamento all'esterno di incarichi,
soprattutto incarichi e consulenze che riguardano delle attività
che in passato erano svolte dal personale del Corpo forestale. Ho
fatto una breve indagine, ho visto che si danno incarichi sui
censimenti della fauna, fauna autoctona e fauna alloctona, si danno
incarichi su quello che un tempo - leggo qui sul bellissimo sito
del Corpo forestale della Regione Valle d'Aosta - era una
prerogativa degli ispettori o dei sovrintendenti, con un esborso di
danaro pubblico non indifferente. Dato che l'interpellanza è
presentata per sapere il perché e anche per ottenere un
approfondimento dei dati, abbiamo fatto alcune domande molto
precise.
Dato che il tempo per la Giunta, come dice qualcuno, è denaro,
prego l'Assessore di non rispondermi partendo dalla storia del
Corpo forestale, perché ce l'abbiamo nel sito e ce l'abbiamo
stampata sulla legge forestale. Abbiamo fatto delle domande
precise: il numero, l'importo e l'oggetto degli incarichi affidati
a personale esterno in materia di gestione della fauna, di tutela,
studio e rilievo del patrimonio forestale; quali sono i percorsi
formativi che il personale forestale fa da quando è assunto tramite
concorso fino alla pensione; se avete come Assessorato un programma
per valorizzare maggiormente le competenze e le professionalità
degli appartenenti al Corpo forestale. Naturalmente non intendo per
"valorizzazione" la proposta di regolamento e il disegno di legge
presentato dalla Giunta per il Corpo forestale, che poco ha a che
spartire con il verbo "valorizzare".
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- La domanda è molto specifica sulla
richiesta di dati, credo che anche il collega Venturella abbia
occasione nelle sue richieste di dati diretti di averne anche in
maniera più diretta, comunque sicuramente la richiesta di questi
dati che vanno a considerare un arco temporale esteso - dal 1990 in
avanti - vuol porre in evidenza il fatto che dal 1990 a venire agli
ultimi periodi vi sia una "escalation" di incarichi: questo si
presupponeva dalla presentazione delle richieste, perché questo mi
pare un sottinteso. In ogni caso posso fornire dei dati, poi
esaminare ogni singola deliberazione portandoci, a fine esame, sino
a questa sera. In sostanza, per quel che riguarda la Direzione
foreste, sulla prima domanda darò alcuni elementi per fare alcune
considerazioni di carattere di riepilogo storico e di eventuale
proiezione. Abbiamo predisposto una tabella riepilogativa - con
disponibilità dei singoli dettagli -: nel 1990 21 incarichi per
144mila euro, il riepilogo poi è stato fatto per quadrienni, dal
1991 al 1994 40 incarichi per 900mila euro, dal 1995 al 1998 29
incarichi per 1,218 milioni di euro, dal 1999 al 2002 35 incarichi
per 910mila euro, dal 2003 al 2006 22 incarichi per 680mila euro,
nell'anno in corso abbiamo 2 incarichi per 60mila euro.
Cosa permette di dedurre questa prima lettura? Una comparazione
fra quadrienni con riferimento ai vari periodi permette di
concludere che, a differenza di quanto sostenuto nell'introduzione,
nell'ultimo quadriennio 2003-2006 vi è stata una diminuzione
notevole delle somme per affidamenti di incarichi di studi a
personale esterno all'Amministrazione, in particolare meno 25%
rispetto al periodo 1999-2002, meno 44,2% rispetto al periodo
1995-98 e meno 24,5% rispetto al quadriennio 1991-1994: questo va
in contrasto con la supposta "escalation" di incarichi sia dal
punto di vista numerico, sia dal punto di vista quantitativo come
costi. Gli incarichi esterni - bisogna fare alcune considerazioni,
come richiesto nella prima domanda, relative alle motivazioni per
cui vengono dati questi incarichi - nel settore forestale sono
riferiti ai piani di assestamento forestale - quelli che richiamava
prima il collega Bortot che gli hanno permesso di raggiungere la
pensione -, che devono essere redatti da personale specializzato
esterno. I professionisti provvedono alla realizzazione dei rilievi
in bosco nel corso dell'estate con l'ausilio di studenti e alla
successiva elaborazione dei dati e prescrizione degli interventi
selvicolturali per il miglioramento delle foreste. Un secondo tipo
di incarico concerne la ricerca in ambito forestale, tale
incombenza viene affidata per lo scopo operativo che queste hanno
alle università e a personale professionalmente competente, che si
appoggia nella ricerca di dati al Corpo forestale della Valle
d'Aosta. Si precisa che fra le competenze del Corpo forestale
regionale non vi sono né la ricerca scientifica, né le consulenze
specialistiche, ne consegue che il Corpo può essere interpellato
solo per attività di monitoraggio e di appoggio ai ricercatori
incaricati dalla Giunta.
Ultimamente il Corpo forestale ha partecipato alla realizzazione
dell'inventario forestale nazionale (IFN) coordinato dalla
Direzione foreste e alle attività di rilievo e formazione nel corso
del Progetto "Interreg" richiamato nell'interpellanza precedente -
tali famosi contrasti di azione che a volte vengono evidenziati -:
"Gestion durable des forêts de montagne à fonction de protection",
questo per quel che riguarda la Direzione foreste. È quindi molto
evidente in tale caso l'evoluzione di tali incarichi, questi dati
sono dati inconfutabili, quindi credo che siano lì a dimostrare che
si va nella direzione sicuramente di non avere un incremento, dal
1990 ad oggi c'è un lasso temporale che permette di fare un'analisi
abbastanza significativa sul fatto che la cosiddetta
"degenerazione" e la proliferazione di incarichi senza controllo in
questo campo non c'è. Bisogna quindi "sgombrare il campo" da certi
approcci molto spesso anche strumentali. Nel dettaglio ci sono
tutte le deliberazioni dal 1990 all'ultima del 9 febbraio 2007.
Per quel riguarda sempre nell'ambito della prima richiesta, la
materia riguardante la gestione della fauna, dai dati raccolti
dalla Direzione flora, fauna, caccia e pesca, risulta che dal 1993
- questi sono i dati che abbiamo raccolto, mancano i 3 anni
precedenti, ma credo sia significativo perché dal 1993 al 2007 sono
15 anni - vi è stata una variabilità di impegni che sono variabili
anche per le scadenze che c'erano, ad esempio vi sono delle
scadenze legate alla predisposizione del Piano faunistico, vi sono
le esigenze legate a delle situazioni temporali legate alla
predisposizione di strumenti attuativi che richiedono supporti
esterni, comunque vi è una certa regolarità nell'affidamento di
questi incarichi. Complessivamente abbiamo 55 incarichi in questi
15 anni che comportano un investimento complessivo di 1.146.000
euro. Abbiamo poi l'elenco dettagliato che posso fornire, alcune
considerazioni anche qui vanno fatte. Dall'elenco si potrà notare
che non corrisponde al vero che l'Assessorato dell'agricoltura e
risorse naturali abbia fatto ricorso in passato all'affidamento
all'esterno di incarichi e consulenze per attività svolte o che
possono essere svolte dal personale delle stazioni forestali e dei
servizi centrali del Corpo forestale della Valle d'Aosta. La
gestione della fauna infatti ha come obiettivo la conservazione e
il miglioramento della stessa, in armonia con le risorse ambientali
e con le esigenze dell'economia agricola e forestale e prevede di
norma 3 momenti distinti: la raccolta dei dati faunistici che hanno
lo scopo di rilevare l'entità e lo "status" delle popolazioni
selvatiche; l'elaborazione tecnica dei dati raccolti e l'emanazione
delle misure gestionali (cosiddetto "piano di prelievo", misure di
conservazione, linee guida e di indirizzo). Il personale forestale
richiamato nell'interpellanza da sempre interviene - e ne è la
componente principale - nello svolgimento della prima attività,
ossia quella di raccolta dei dati; a tal fine esso riceve una
specifica formazione e un continuo aggiornamento in materia. Una
volta raccolti i dati faunistici, il personale forestale li
trasmette alla competente struttura dell'Assessorato, attualmente
costituito dalla Direzione flora, fauna, caccia e pesca, dove
personale qualificato, tecnici faunistici, laureati o altre figure
tecniche, con comprovata esperienza nel settore provvede alle fasi
successive, ossia all'elaborazione dei dati per fornire le corrette
indicazioni gestionali, in ciò confrontandosi anche con strutture
tecniche specialistiche esterne all'Amministrazione regionale, cito
l'Istituto nazionale della fauna selvatica che sicuramente
l'interpellante conosce. Le consulenze e gli incarichi affidati a
personale esterno, salvo casi eccezionali, rientrano in questa
fase, ossia sono consulenze tecniche richieste per l'elaborazione
dei dati raccolti dal personale forestale con il supporto dei
cacciatori e dei pescatori - vi è anche tale aspetto da mettere in
evidenza, perché è prevista la compartecipazione in questa fase da
parte di coloro che esercitano tali attività - o al massimo per
coordinare tale raccolta dati al fine di ottimizzare,
standardizzare le operazioni di censimento per una raccolta
scientificamente corretta e scevra da errori metodologici. Per
completezza di informazione occorre specificare che eccezionalmente
anche personale esterno può essere incaricato nella raccolta dei
dati, si tratta di casi molto ridotti e legati a progetti
particolari, dove la quantità dei dati da raccogliere è molto alta
e dunque non si vuole distogliere il personale forestale dai propri
compiti di istituto, preferendo, per ragioni di convenienza e di
opportunità organizzativa, avvalersi in tutto o in parte di
personale esterno, spesso però costituito in questi casi da
studenti, laureandi, stagisti o borsisti. La suddetta
organizzazione è tipica di strutture complesse qual è
l'Amministrazione regionale, dove molti soggetti con ruoli e
competenze differenti concorrono al perseguimento di un obiettivo
finale.
Ai sensi della legge regionale n. 12/2002, "Nuove norme
sull'ordinamento e sul funzionamento del Corpo forestale della
Valle d'Aosta e sulla disciplina del relativo personale...", ai
forestali spettano la sorveglianza, la tutela e in maniera
particolare il concorso nella gestione del patrimonio faunistico,
compreso quello ittico. Il suddetto concorso è appunto esplicato
mediante l'operazione di censimento e monitoraggio delle
popolazioni selvatiche. Naturalmente tale attività non è da
intendersi come inferiore o sminuita rispetto alle successive fasi
di elaborazione dati, essa al contrario riveste un'importanza
capitale per assicurare la corretta esecuzione delle fasi
successive, perché determinante è partire da dati corretti per poi
andare a predisporre tutte le politiche di gestione nel caso
specifico della fauna: sia la fauna in generale, sia la presenza
della fauna nell'"habitat" in cui questa vive. Ai forestali vengono
richiesti la massima attenzione e impegno nello svolgimento dei
censimenti, anche in funzione del fatto che ad essi spetta il
compito di coordinare il lavoro dei cacciatori e dei pescatori che
intervengono a supporto di tale attività e questo non è un impegno
da poco. In questi anni abbiamo vissuto dei grandi cambiamenti
soprattutto per quel che riguarda il settore caccia e sicuramente
aver svolto con il massimo impegno tale fase da parte del Corpo
forestale è stata la base per cui si è addivenuti rispetto ad
alcuni anni fa, in cui è stata introdotta la prima volta la caccia
di selezione, ad un'accettazione del nuovo modo di gestire la
caccia, che è generalmente riconosciuto: questo è stato un ruolo
non di secondo piano e oserei dire un ruolo di prima fila che è
stato svolto dal Corpo forestale, a questo quindi va riconosciuto
il lavoro fatto in maniera egregia. Non credo sia il caso di
entrare nel dettaglio di tutte le singole deliberazioni.
In merito alle altre richieste:
"quali sono i percorsi
formativi che l'Amministrazione adotta e organizza per il personale
forestale"
, il personale del Corpo forestale della Valle
d'Aosta segue una formazione professionale che si articola in 2
filoni formativi: uno generico, comune a tutti i dipendenti
regionali - corsi di lingue, di diritto pubblico - e uno specifico
curato dalle strutture del Dipartimento risorse naturali e Corpo
forestale, che a sua volta si diparte in formazione generale per
tutti gli appartenenti al Corpo forestale e individuale per quelli
appartenenti al Corpo forestale specializzati in determinati
settori, ad esempio il settore faunistico o selvicolturale. Per
quanto riguarda i corsi interni aperti a tutto il personale
forestale, possiamo citare i corsi di soccorso a seguito caduta
valanghe, corsi di movimentazione in montagna, corsi di
addestramento e maneggio delle armi e tecniche operative - di
questo abbiamo dibattuto in tempi recenti e tale argomento era
stato oggetto di una precedente interpellanza da parte del collega
Curtaz che apparteneva allo stesso gruppo dell'interpellante -,
corsi di movimentazione su terreno innevato, corso per
l'abilitazione alla conduzione di carrelli rimorchio in dotazione
al Corpo forestale, questo è in fase di svolgimento, corsi di
rilevamento nivologico, corso sul Codice della strada svoltosi a
marzo 2006, corso di aggiornamento sul diritto ambientale a seguito
dell'entrata in vigore del nuovo Testo unico ambientale - decreto
legislativo n. 152/2006 - tenuto a maggio 2006 dal Prof. Maglia.
Gli appartenenti al Corpo forestale specializzati o inquadrati
nella Direzione flora, fauna, caccia e pesca e Direzione foreste
seguono inoltre corsi e partecipano a convegni peculiari al loro
settore. Per quanto riguarda la pianificazione forestale, è da
segnalare lo scambio di esperienze e pratiche attuate con il
recente Progetto "Interreg IIIA" relativo ai boschi di protezione
di cui si diceva prima. Naturalmente l'ampliamento è previsto con
l'apporto dei dirigenti del dipartimento.
Terzo punto:
"in che modo si intendono valorizzare
maggiormente le competenze e le professionalità degli appartenenti
al Corpo forestale della Valle d'Aosta"
, diversi operatori del
Corpo forestale hanno professionalità proprie sia lavorative, sia
conseguenti al possesso di ulteriori titoli di studio. Alcuni già
vengono utilizzati nello svolgimento di attività corsistiche -
vedasi gli operatori del soccorso alpino che coordinano i corsi di
soccorso a seguito della caduta valanghe -, altri nelle attività
legate all'informatica - aggiornamento del sito "Web" del corso
forestale e programmi gestionali ad uso del Corpo forestale -,
altri ancora nelle attività legate al territorio, laureati in
Scienze forestali per quanto riguarda il vincolo idrogeologico,
laureati in Scienze naturali o ambientali per quanto riguarda la
"CITES", laureati in Giurisprudenza per quanto riguarda il settore
della polizia giudiziaria.
Presidente
- La parola al Consigliere Venturella.
Venturella (Arc-VA)
- Credo che il Presidente della II
Commissione dovrebbe far pervenire all'Assessore Isabellon ciò che
è stato dichiarato in audizione in riferimento al disegno di legge
regionale sull'istituzione della figura del Comandante e
Vicecomandante del Corpo forestale...
Isabellon
(fuori microfono)
- ... cosa c'entra con
l'interpellanza?
Venturella (Arc-VA)
- ... e anche quel disegno di
regolamento generale... cosa c'entra con l'interpellanza? C'entra
eccome perché - e meno male sono state registrate le loro
dichiarazioni - le organizzazioni sindacali del Corpo forestale
hanno dichiarato in maniera chiara che sempre più spesso
l'Assessorato faceva ricorso ad incarichi e consulenti esterni. A
una mia domanda precisa... ricordo che, proprio per fugare ogni
dubbio sulla persona che dichiarava, non era un rappresentante del
Cobas forestali - che penso non esistano neppure -, ma erano
sindacati confederali che vanno in Valle d'Aosta dal SAVT fino alla
UIL... tutti in maniera concorde hanno dichiarato questo, infatti
l'interpellanza è partita sia su conoscenza personale e sul fatto
che noi, insieme a tutti i colleghi dell'opposizione, passiamo
qualche minuto del nostro tempo a sfogliare tutte le deliberazioni
e gli incarichi e le consulenze che derivano dalla Giunta le
leggiamo... quindi sia per conoscenza diretta, sia per la buona
lettura che facciamo dell'elenco delle deliberazioni di Giunta
adottate nelle riunioni della stessa, sia perché queste
dichiarazioni rese in Commissione consiliare, e chiederò alla
Segretaria della II Commissione copia del verbale e gliene farò
dono, Assessore...
Isabellon
(fuori microfono)
-... lei afferma dei
dati falsi!
Venturella (Arc-VA)
- ... non affermo niente, ripeto solo
ciò che ho udito. Ho fatto l'interpellanza perché volevo sapere di
più.
Isabellon
(fuori microfono)
- ... glielo ho detto:
sono falsi!
Venturella (Arc-VA)
- ... non dobbiamo stabilire se i
dati siano tavole o meno di verità, ma l'interpellanza consiste nel
chiedere alla Giunta se un'informazione è vera, lei mi fornisca la
copia dei dati e io le regalo il resoconto della seduta della
Commissione, perché? Le faccio un sintetico esempio: se do un
incarico di consulenza per la gestione del bosco di protezione,
faccio un piano di assestamento e lavoro su un bosco, è chiaro che
se do nel 2000 questo incarico, nel 2010 non posso dare altri
incarichi, perché nel patrimonio boschivo si spera non vi siano dei
cambiamenti, anzi sappiamo bene che il tempo per l'assestamento il
periodo è di 30-40 anni. È chiaro che dopo non vengano dati più
incarichi, quindi già sul patrimonio forestale bisogna conoscere
ciò che si va ad enunciare perché, nel caso dei piani di
assestamento, un lavoro su un patrimonio boschivo ha una durata
minimo di 20-30-40 anni.
Sul percorso di formazione che avete messo in piedi, quello
comune a tutti i dipendenti e quello specifico, mi permetta invece
una piccola osservazione: lei ha fatto riferimento a dei corsi di
soccorso alpino, corsi di movimentazione in montagna, corsi di
soccorso per infortunati e sepolti da valanga, ad esempio qui il
sito parla di attività di protezione civile, orbene, sempre in
Commissione e da tutte le organizzazioni sindacali si parla del
fatto che il Corpo forestale valdostano non è neanche citato come
organo di protezione civile... grande dimenticanza, ci si "riempie
la bocca" di questi forestali che sono guide alpine e poi non viene
citato come organo di protezione civile! Se ne desume che il
ricorso ad incarichi e consulenze, a detta del personale interno
addetto sia ai servizi centrali che alle stazioni, è una modalità
usata; in secondo luogo che la valorizzazione all'interno del Corpo
forestale se c'è, non è validata dai documenti ufficiali o
riconosciuta, perché non si cita nulla di ciò che viene fatto.
Un'ultima osservazione a margine: forse non l'ho sentito e me ne
scuso in anticipo se sto citando un'informazione sbagliata, ma
forse l'Assessore si è dimenticato nei corsi di formazione recenti
anche l'addestramento formale: "presentatarm", "riposo", "seduto",
"attenti", "saluto alla bandiera".
