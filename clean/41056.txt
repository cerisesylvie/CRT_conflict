Classificazione
EDILIZIA
Edilizia pubblica
ISTRUZIONE PUBBLICA



Oggetto del Consiglio n. 284 del 9 gennaio 2019 - Resoconto
OGGETTO N. 284/XV - Interrogazione: "Azioni intraprese per
fare fronte alla carenza di palestre ad uso scolastico nella città
di Aosta".
Rini (Presidente) -
Alla presenza di 30 Consiglieri
possiamo iniziare i lavori di questa seduta pomeridiana.
Siamo al punto 13 all'ordine del giorno. Pour la réponse, la
parole à l'Assesseur Certan.
Certan (ALPE) -
Bon après-midi à tous. Pour ce qui est de
la première question "quali azioni sono state intraprese per
affrontare la grave problematica citata in premessa?", la carenza
di palestre nel capoluogo regionale è una criticità conosciuta dal
sistema scolastico da ormai molti anni e richiede di essere
affrontata in tempi brevi, almeno presa in carico. La Regione
dispone attualmente di cinque palestre di proprietà, per cui
utilizza anche palestre gestite dal Comune di Aosta o palestre
assegnate alle istituzioni scolastiche di base. La disponibilità
oraria di tali strutture è programmata e condivisa sulla fascia
mattutina, in quanto le palestre comunali nella fascia pomeridiana
sono occupate dalle società sportive mentre le palestre delle
istituzioni di base vengono utilizzate anche dalle scuole
dell'infanzia, primaria e secondaria di primo grado.
Ciò premesso, va detto che la pianificazione e la realizzazione
di azioni per lo sviluppo dello sport scolastico rappresenta un
obiettivo prioritario dell'Assessorato all'istruzione, università,
ricerca e politiche giovanili. Senza entrare in merito, nel
dettaglio, credo che la promozione di uno stile di vita sano e
adeguato, legato anche all'attività sportiva, sia uno degli
obiettivi che viene indicato e ripetutamente riportato da tanti
organismi. Ultimamente, anche proprio a livello di salute e di
benessere, viene ricordato quanto sia importante per i giovani
avere, in modo ritmico e continuativo, delle esperienze di
educazione fisica nella scuola. Credo, quindi, che l'attenzione
debba essere importante.
Come da indicazioni dell'Organismo nazionale per lo sport
scolastico, è infatti intendimento dell'Assessorato promuovere la
costituzione - questo anche in accordo con l'Assessorato al turismo
e allo sport - dell'Organismo regionale per lo sport, che non è mai
stato costituito (altre regioni invece l'hanno già), composto da
rappresentanti del mondo scolastico e sportivo, con l'obiettivo di
coordinare e sviluppare in modo ancora più adeguato le attività
sportive in ambito scolastico. Tra le iniziative prioritarie che si
intendono promuovere e che rientrano a pieno titolo nelle nuove
competenze programmatorie in materia di edilizia scolastica assunte
dall'Assessorato all'istruzione, vi è sicuramente la
predisposizione di un piano organico di adeguamento e messa a
norma, laddove ancora necessario, di messa in sicurezza ancora
maggiore, delle palestre scolastiche esistenti e di costituzione di
nuove palestre.
A titolo esclusivamente informativo, perché non era richiesto in
questa interrogazione, ma per rispondere anche ad alcuni colleghi
che mi avevano chiesto notizie a riguardo, con deliberazione 1643
del 21 dicembre 2018 si è approvato un piano di interventi da
presentare al MIUR per ottenere il finanziamento sulla base di un
avviso pubblico, pubblicato dallo stesso MIUR il 12 dicembre.
L'ammontare del finanziamento concesso alla Valle d'Aosta non è
ingente, tuttavia si è deciso di non perdere queste risorse e di
destinare l'intera somma, pari a 267.000 euro circa, a unico
intervento di messa in sicurezza di tre palestre regionali. Il
piano riguarda gli interventi sulle palestre di Verrès, via Frère
Gilles, e di Saint-Vincent, via Monsignor Alliod 5, per
l'Istituzione scolastica di istruzione liceale, tecnica e
professionale, e la palestra di via Chambéry ad Aosta per
l'Istituzione scolastica di istruzione tecnica. Le strutture
dell'Assessorato hanno inviato nei tempi previsti la documentazione
al MIUR e il piano sarà attuabile dopo l'approvazione da parte del
Ministero.
Per quanto è del secondo quesito "quali istituti superiori sono
ancora sprovvisti di palestre e quindi utilizzano trasferimenti in
pullman?". Le istituzioni scolastiche superiori con sede in Aosta
che nell'anno scolastico 2018-2019 utilizzano il servizio di
trasporti per condurre gli studenti nelle palestre sono due:
l'Istituzione scolastica di istruzione tecnica "Manzetti" e
l'Istituzione scolastica liceo delle scienze umane e scientifico
"Regina Maria Adelaide". L'Istituzione "Manzetti" utilizza le
palestre di via Chambéry e quella del quartiere Dora, per un numero
di 331 studenti; l'istituzione "Regina Maria Adelaide" utilizza le
palestre di Pont-Suaz, con 300 studenti, secondo un calendario che
viene predisposto all'inizio dell'anno scolastico, come ho già
detto precedentemente.
Terzo quesito: "a quanto ammontano tali spese?". La spesa
complessiva prevista per l'acquisto da parte di entrambe le
istituzioni del servizio di trasporto con pullman ammonta a circa
40.000 euro per l'intero anno scolastico.
Président -
Pour la réplique, la parole au collègue
Bertin.
Bertin (RC-AC) -
Questa della mancanza di palestre è una
questione vecchia che certamente non è stata risolta. Mi rendo
conto che siamo ancora in una fase di piani, i cui tempi non
saranno brevi e nel frattempo 600 alunni girovagano tramite
trasferimento con pullman nella città; 600 alunni sono una cifra
notevole. Questo ha un impatto negativo, oltre che sullo
svolgimento delle lezioni, sulla qualità ed evidenzia anche una
grave carenza delle strutture scolastiche in questione.
È tempo che ci si dia una seria programmazione e che lo si
faccia in tempi rapidi, perché si spendono ancora oltre 40.000 euro
all'anno per questi trasporti. Paragonati ai 200.000 del Ministero,
alla fine basta qualche anno e già questi 200.000 è come se non si
fossero dati. È importante fare in fretta per la qualità del
servizio che si fornisce e anche per una questione di giusto
utilizzo delle risorse.
Insomma, ritorneremo su questa questione che mi pare non sarà
risolta a breve e resta una grave problematica della scuola.
