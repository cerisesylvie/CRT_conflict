Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 133 del 12 marzo 1981 - Resoconto
OGGETTO N. 133/81 - AUMENTO DEI PEDAGGI AUTOSTRADALI DA PARTE
DELLA SOCIETÀ AUTOSTRADE VALDOSTANE. (interpellanza)
Presidente
- Do lettura dell'interpellanza presentata dai
Consiglieri Tonino, Carral, Cout e Péaquin:
I sottoscritti Consiglieri regionali del PCI chiedono alla
S.V. di voler inserire all'ordine del giorno della prossima seduta
consiliare la seguente
INTERPELLANZA
La S.A.V., Società Autostrade Valdostane, forse preoccupata
di perdere il primato di autostrada più cara d'Italia, ha con
decorrenza 1 febbraio 1981 aggiornato i pedaggi
autostradali.
L'aumento sfiora per alcune categorie di autovetture il 70%
ed incide pesantemente sia per gli spostamenti interni che per il
traffico turistico; un pedaggio troppo elevato provoca, inoltre, un
aumento del traffico sulla strada statale già lento e difficoltoso
nell'attraversamento di alcuni paesi.
Tutto ciò premesso, i sottoscritti Consiglieri
regionali
INTERPELLANO
la Giunta regionale per sapere se è a conoscenza delle
ragioni che hanno portato ad aumenti così elevati dei pedaggi e
quale è stato l'atteggiamento dei rappresentanti della Regione nel
Consiglio di Amministrazione della S.A.V..
Presidente
- La parola al Consigliere Tonino per svolgere
l'interpellanza.
Tonino
(PCI)
- Credo che sia sufficientemente
chiara la richiesta che facciamo alla Giunta: conoscere quali siano
le ragioni di questi aumenti e quale sia stato l'atteggiamento dei
rappresentanti della Regione, così numerosi all'interno di quel
Consiglio di Amministrazione. È evidente infatti che l'aumento è
stato sproporzionato e ha stupito un po' tutti, soprattutto coloro
che usano l'autostrada per lavoro.
Presidente
- Risponde il Presidente della Giunta.
Andrione
(UV)
- La questione dei pedaggi
autostradali - non credo di dare notizie nuove - non è
regolamentata dai Consigli regionali in genere, ma direttamente
dallo Stato in base al rapporto di concessione.
Per quanto riguarda gli ultimi aumenti - quelli precedenti non
erano stati praticati dalla S.A.V. - credo che la loro causa reale
sia il deficit che continua a esistere, malgrado la legge della
fine del '79 che ha previsto il ripiano dei debiti garantiti dallo
Stato. Tale deficit autorizza le concessionarie ad aumentare i
canoni in maniera proporzionale a quella che dovrebbe essere
considerata una gestione non solo in pareggio, ma addirittura con
un leggero avanzo di amministrazione per poter poi rifondere quei
debiti o per fare quelle manutenzioni che finora sono state
rimandate.
Effettivamente l'aumento è notevole ma per quanto riguarda la
S.A.V. siamo ancora ad di sotto degli aumenti delle altre
autostrade, ad esempio quella dei Fiori è semplicemente
raddoppiata.
Il malcontento che questa interpellanza denuncia è reale perché
gli aumenti sono continui: una volta aumenta l'IVA, una volta
aumenta la tassa di concessione, la volta dopo di nuovo l'IVA, poi
la tassa di concessione, in due anni credo che ci siano stati 5
aumenti.
Il fatto fondamentale è che, pur con questi aumenti, la gestione
della S.A.V. è al limite e non vi sono state delle significative
diminuzioni di traffico. Poiché ha pesato sul traffico autostradale
la disastrosa stagione sciistica di quest'anno, bisognerà arrivare
a quest'estate per vedere se tale aumento influisce sul
traffico.
Le ragioni non vengono consultate, concludendo, né in materia
hanno una possibilità qualsiasi di negoziazione, perché è il
contributo dello Stato che determina, sentita l'Anas, la tassa
specifica di concessione.
Presidente
- Ha chiesto di parlare il Consigliere Tonino.
Ne ha facoltà.
Tonino
(PCI)
- Sono solo parzialmente soddisfatto
della risposta: sono soddisfatto della spiegazione delle ragioni
che hanno portato all'aumento, non lo sono altrettanto per quanto
riguarda l'atteggiamento dei rappresentanti della Regione. È vero
che noi non abbiamo competenze in merito e che le regioni non
vengono consultate, ma sembra abbastanza elementare che i
rappresentanti designati dalla Regione si consultino con l'Ente che
li ha designati, in questo caso la Giunta regionale.
Resta il fatto che fenomeni di questo tipo, questi continui
aumenti che incidono - lo ha detto anche il Presidente della Giunta
- sul flusso turistico, sugli stessi spostamenti interni e quindi
per noi dannosi, dovrebbero vedere la Giunta regionale, i
rappresentanti della Regione all'interno di questo organismo, su
delle posizioni differenti rispetto agli interessi più grossi,
soprattutto di carattere commerciale e internazionale.
Presidente
- Essendo presente il Consigliere Martin,
possiamo dare corso all'ultima delle interpellanze rinviate dalla
seduta di ieri, la n. 13.
