Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 3064 del 5 dicembre 2017 - Resoconto
OGGETTO N. 3064/XIV - Interpellanza: "Interventi per
migliorare la qualità del servizio del presidio USL di Donnas e per
smaltire le liste d'attesa per interventi chirurgici ad
Aosta".
Farcoz (Président) -
Point n° 22 à l'ordre du jour, pour
l'illustration la parole au collègue Cognetta.
Cognetta (M5S) -
. In questo Consiglio abbiamo fatto
diverse volte alcune considerazioni rispetto alle liste d'attesa,
rispetto alla questione anche del presidio della Bassa Valle. Con
questa interpellanza, do un suggerimento, per quanto mi è
possibile, rispetto a una probabile prima soluzione tampone che si
può attuare per migliorare la questione delle liste d'attesa per
gli interventi chirurgici.
Appurato il fatto che mancano gli anestesisti - quindi
sostanzialmente non si possono aprire abbastanza sale operatorie
proprio per la mancanza di questi professionisti - e tenendo
presente che ce ne sono sei dislocati al presidio di Donnas, chiedo
di fare una sorta di rotazione: far venire su ad Aosta da Donnas un
certo numero di anestesisti, trasferendo giù invece dei medici di
pronto soccorso; quindi non lasciare sguarnito il presidio, ma
mandare giù degli esperti di pronto soccorso tali quali quelli che
ci sono presso Aosta e contemporaneamente trasferire al pronto
soccorso dei chirurghi attualmente dislocati nei reparti, in
maniera tale da impiegarli al meglio, visto che adesso non possono
fare gli interventi, in quanto c'è mancanza di anestesisti.
Questo è un suggerimento, è un'ipotesi che faccio io, non voglio
incorrere nelle ire, né degli anestesisti né del presidio di Donnas
né tantomeno della popolazione. Penso di efficientare il sistema
non sguarnendo nulla, perché utilizziamo le stesse cose che ci sono
ad Aosta e a Donnas, ma trasferiamo delle competenze in maniera
tale da migliorare ed efficientare il sistema.
Io credo che questa possa essere una prima soluzione, va bene
che nel bilancio ci sono delle risorse apposta per la sanità, però
questo da solo non basta: non bastano le risorse, bisognerebbe fare
dei concorsi, bisognerebbe vedere quanti anestesisti verrebbero a
lavorare in Valle d'Aosta. Questa sarebbe una prima e possibile
risposta, quindi chiedo lumi all'Assessore, affinché mi risponda
rispetto ad un'ipotesi di questo tipo.
Président -
Pour la réponse la parole à l'assesseur
Bertschy.
Bertschy (UVP) -
Il tema della carenza di anestesisti è
un tema che abbiamo trattato e del quale siamo ormai tutti
consapevoli, compreso il fatto che è un problema che ha una
rilevanza a livello nazionale; non è un problema semplicemente
valdostano: più concorsi a livello nazionale stanno andando
deserti, perché probabilmente sono diverse le possibilità che
possono essere intraprese per esercitare la professione.
In ogni caso, noi in questo momento, proprio per supplire a
questa situazione - in questi mesi ne abbiamo parlato - abbiamo
autorizzato una maggiore prestazione oraria per riaprire almeno le
sale che servono per cercare di smaltire le liste d'attesa e, tra
l'altro, per far lavorare in maniera più organizzata i chirurghi.
Quindi sono in funzione in questo momento quattro sale
operatorie.
L'idea di fare rientrare gli anestesisti di Donnas l'abbiamo
discussa insieme anche in passato. La preoccupazione è sempre stata
quella di fare in modo che ricoprendo e organizzando meglio un
servizio non se ne scopra un altro. Quindi il suggerimento è valido
nella misura in cui fa parte di un piano complessivo di
organizzazione e di riorganizzazione di tutti i servizi. È una
delle tre ipotesi, sulle quali stiamo ragionando, ma che a breve ci
dovrà vedere impegnati verso una soluzione, perché non è un
problema che possiamo trascinare ancora nel tempo, in quanto
l'autorizzazione a una maggiore disponibilità oraria non può essere
perpetuata all'infinito. Questa è una possibilità che si sta
valutando tenendo bene in considerazione che stiamo parlando di un
presidio che è il più distante dall'ospedale, dove dobbiamo essere
molto attenti a creare le condizioni di sicurezza necessarie.
Le figure di medico che lei individua sono le figure giuste,
sono le figure che attualmente operano in chirurgia d'urgenza e
quindi in questo senso possiamo ragionare con tranquillità. È anche
prevista una seconda ipotesi, che è quella di potenziare il
servizio. Negli anni abbiamo purtroppo dovuto - soprattutto
rispetto alla carenza di investimenti - ridurre le attenzioni (in
particolare sul territorio), quindi l'ipotesi di una
riorganizzazione che tenga conto di nuove figure professionali, va
presa in considerazione e, sotto questo profilo, il responsabile
del dipartimento ha promosso una sua idea riorganizzativa che tiene
conto anche di alcuni investimenti che devono essere fatti. Sul
tavolo c'è anche una terza ipotesi, che è quella di provare a
ragionare sull'acquisizione di un servizio esterno, un servizio che
ci permetta di superare questa fase critica, in attesa di capire se
i prossimi concorsi potranno permetterci di ottenere quelle figure
professionali che in questo momento sono carenti.
Quindi l'idea che suggerisce è valida - ed è sul tavolo - e deve
trovare una sua definitiva risposta nei prossimi giorni, fa parte
del lavoro che la Direzione strategica sta affrontando e deve
essere discussa.
Le sei figure svolgono il loro lavoro nell'arco delle
ventiquattro ore ed è in particolare sul periodo notturno che
possiamo in questo senso avere le preoccupazioni maggiori, perché è
il periodo nel quale il volo dell'elicottero non può essere
realizzato.
Quindi è una proposta, una suggestione che riteniamo
valida, sulla quale la Direzione strategica esprimerà un suo
definitivo pensiero.
(
Alle ore 16:24 riassume la presidenza il Presidente
Rosset
)
Rosset (Presidente) -
Per la replica, ha chiesto la
parola il consigliere Cognetta. Ne ha facoltà.
Cognetta (M5S) -
Assessore, mi rendo conto che le altre
soluzioni sono più semplici. La seconda, che prevede il
potenziamento del servizio, andrebbe comunque attuata, perché
sicuramente non si può sguarnire completamente quel presidio,
infatti nella mia proposta non accadeva questo. Il servizio
esterno, invece, non mi piace. Lei sa benissimo che io sono per la
sanità pubblica e soprattutto ritengo che le risorse che abbiamo
siano ingenti e quindi possano permetterci di trovare le soluzioni
al nostro interno, senza dover pagare servizi esterni.
Quindi, senza voler influenzare il lavoro di nessuno, perché non
ne sono in grado e soprattutto non sono all'altezza di poter
sostituirmi a chi deve prendere decisioni, però penso che sia la
soluzione più percorribile perlomeno nel breve tempo. Anche perché
- come ha giustamente detto lei, io ho omesso di dirlo nella mia
esposizione - i concorsi per anestesisti stanno andando deserti
dappertutto. Quindi, se noi ne abbiamo, dobbiamo farli lavorare
come anestesisti il più possibile. Quindi in questo caso dobbiamo
tenere conto delle due urgenze: da un lato abbiamo liste d'attesa
lunghissime, dall'altra abbiamo qualche intervento (bisogna vedere
quanti esattamente), ma soprattutto andrebbero a essere sostituiti
da personale altamente qualificato, quindi non da persone che sono
in grado di fare un ottimo lavoro, tant'è che lo fanno
nell'ospedale di Aosta.
Io spero che scegliate questa soluzione, visto che l'avete già
sul tavolo, in maniera tale da dare una risposta nel minor tempo
possibile a quanti stanno aspettando gli interventi chirurgici.
