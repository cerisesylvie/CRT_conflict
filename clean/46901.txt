Classificazione
ENERGIA
FINANZA REGIONALE E LOCALE
Partecipazioni azionarie regionali
INFORMAZIONE



Oggetto del Consiglio n. 3249 del 8 febbraio 2024 - Resoconto
OGGETTO N. 3249/XVI - Interrogazione: "Aggiornamento della
sezione 'Sovvenzioni, contributi, sussidi, vantaggi economici' del
sito istituzionale di CVA SpA".
Bertin (Presidente) -
Punto n. 58. Risponde il Presidente
della Regione, ne ha facoltà.
Testolin (UV) -
Il Consigliere chiede quali siano le
motivazioni che hanno portato la società partecipata a non
aggiornare più dal 7 dicembre 2022 la sezione già richiamata in
premessa.
Rispetto alla domanda posta dall'interrogante, CVA precisa che
l'obbligo di pubblicazione delle informazioni di cui all'articolo
26 del decreto legislativo 33/2013 è rivolta ai soggetti
individuati dall'articolo 2bis del medesimo decreto, rubricato
proprio ambito soggettivo di applicazione.
CVA e le proprie controllate, ad eccezione di Valdigne Energie
Srl, a seguito dell'immissione da parte di CVA di un prestito
obbligazionario quotato sul mercato regolamentato di Dublino entro
la data del 31 dicembre 2021, e a seguito dell'entrata in vigore
della legge n. 91/2022, dal 16 luglio 2022 non sono più ricomprese
nell'ambito soggettivo di applicazione del decreto legislativo
33/2013. Infatti, l'articolo 2bis del detto decreto stabilisce
espressamente che sono escluse dall'ambito soggettivo di
applicazione del decreto le società quotate come definite
dall'articolo 2 comma 1 lettera p) del decreto legislativo
175/2016, il cosiddetto Testo unico sulle società a partecipazione
pubblica, nonché le società da esse partecipate, salvo che queste
ultime siano, non per il tramite di società quotate, controllate o
partecipate da Amministrazioni pubbliche.
Queste informazioni sono anche pubblicate integralmente nella
pagina del sito
internet
della CVA con il richiamo alla
normativa di riferimento e la precisazione che le sezioni del sito
non sono più soggette ad aggiornamento a far data del 7 dicembre
2022.
Per completezza, inoltre, CVA evidenzia che le società del
gruppo CVA, ad eccezione appunto di Valdigne Energie Srl, seppur
non formalmente tenute, hanno continuato ad alimentare la
pubblicazione delle informazioni relative alle sezioni dei vari
siti internet denominate "società trasparente" sino alla data in
cui tutti i rispettivi organi amministrativi, sempre ad eccezione
della detta Valdigne Energie, hanno preso atto del venir meno di
tale obbligo normativo e conseguentemente hanno deliberato di non
alimentare ulteriormente tali sezioni.
Presidente -
Consigliere Aggravi, ha facoltà di
replica.
Aggravi (RV) -
Vede Presidente, questa iniziativa che
pare chiedere o porre comunque una domanda leziosa e anche
scontata, vuole invece avere un carattere più di metodo, io direi,
rispetto ad un tema che non è soltanto di natura regolamentare: la
società, giustamente, ha riportato quelle che sono delle previsioni
che pongono al di fuori di un determinato perimetro l'obbligo di
rispettare quelle che sono delle previsioni di trasparenza, che
sono più simili per le pubbliche Amministrazioni.
Io vorrei ricordare che nell'aprile 2023 la Compagnia Valdostana
delle Acque ha ricevuto il premio "bilancio di sostenibilità 2023":
è un concorso importante, organizzato dal Corriere della Sera e da
Next Nuova Economia, con la missione di miglior rapporto con la
comunità, attestando l'elevato valore che il gruppo attribuisce al
territorio in cui opera e alle relazioni che instaura con gli
stakeholders
, quindi i suoi portatori di interesse, una
visione più ampia di quelli che sono gli azionisti.
Nella società dei valori e degli stakeholders, perché non
potenziare la giusta trasparenza, soprattutto in quelle che sono
comunque delle azioni che CVA porta avanti, anche tramite bando, o
comunque una procedura anche di selezione, che è riportata nel
sito.
Dico questo perché la Compagnia Valdostana delle Acque, come
altri principali operatori hanno - e il premio che ho citato lo
dimostra - un buon livello di bilancio di sostenibilità che riporta
altri obiettivi e soprattutto risponde e dà altre informazioni di
natura non soltanto finanziaria.
Dico questo perché in una realtà e in un territorio più piccolo
e più contenuto come il nostro, l'agire di determinate azioni
incide molto di più rispetto ad altre realtà.
Forse è più una considerazione-invito, di fare una valutazione,
proprio per dare maggior trasparenza e un maggior legame nei
confronti di quel territorio a cui comunque tanto sta dando.
