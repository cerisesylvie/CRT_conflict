Classificazione
SPORT E TEMPO LIBERO
Enti e Società sportive
Infrastrutture ricreativo-sportive



Oggetto del Consiglio n. 401 del 25 febbraio 2021 - Resoconto
OGGETTO N. 401/XVI - Reiezione di risoluzione: "Richiesta di
proroga dell'utilizzo del Palaindoor a favore di alcune
associazioni sportive".
Bertin (Presidente) -
Riprendiamo i lavori del Consiglio
con le risoluzioni. Punto n. 46.01. Consiglieri, vi invito a
prendere posto. Per l'illustrazione, la parola al consigliere
Baccega, ne ha facoltà.
Baccega (PA) -
Dopo l'interrogazione che abbiamo portato
ieri mattina pensavamo di non tornare sull'argomento ma ci sono
tutta una serie di passaggi che di ora in ora e di giorno in giorno
vanno a modificare le cose, quindi è opportuno tornare a parlare di
questo pasticcio del Palaindoor. Abbiamo appunto iniziato ieri
chiedendo alla maggioranza quali erano le intenzioni rispetto allo
sport in Valle d'Aosta e abbiamo comunque preso atto positivamente
che nel documento di economia e finanza avete recepito una
sollecitazione della risoluzione stanziando 5 milioni per la
realizzazione di nuove palestre, noi avevamo proposto nella zona
sportiva, comunque al posto della scuola polmone, ma va bene che la
facciate ovunque trovate gli spazi.
Siamo anche tornati a parlare di... chiedendo ieri
all'Assessore, come erano collocate le varie società sportive, gli
enti di promozione, le strutture che erano presenti al Palaindoor e
l'Assessore ci ha illustrato alcune situazioni risolte, altre meno,
altre che stanno girovagando di qua e di là per cercare spazi per
poter fare la loro attività. È comunque una situazione di
precariato generale che si è venuta a creare per molte società
sportive e per molti enti di promozione laddove comunque
inevitabilmente si sono ridotte le ore di attività e anche si sono
creati dei disagi per gli spostamenti per i bambini per andare da
un posto all'altro.
Abbiamo sottolineato comunque che i nostri atleti stanno
riscuotendo risultati importanti, le vittorie e i podi dei bambini
della ginnastica artistica in diverse manifestazioni
interregionali, abbiamo parlato del terzo posto della medaglia di
bronzo di Eleonora Marchiando agli Italiani
indoor
nei 400
che ha, di conseguenza, portato ad avere una convocazione in
Nazionale, quindi facciamola allenare ancora in ambito indoor, sarà
l'obiettivo della proposizione.
Abbiamo valutato negativamente il fatto che la Disval non ha
ancora trovato una soluzione, almeno stando a quanto ci hanno detto
ieri, abbiamo recepito che probabilmente, nell'ambito di quella che
potrebbe essere un'attività di riabilitazione legata all'USL, una
soluzione si potrebbe trovare ma sembra che qualche Dirigente si
sia messo di traverso.
Noi abbiamo cercato di proporre, di dare anche altre indicazioni
ma ormai, come dico, il pasticcio è stato fatto, si è voluto dar
retta alla Protezione civile regionale e credo che ormai ci sia
poco da fare se non entrare nel vivo e tacconare qualche
situazione.
Facciamo una premessa anche perché, sulla base della risoluzione
che avete presentato, non vorremmo che si dicesse che noi
anteponiamo il Palaindoor alle vaccinazioni, per noi le
vaccinazioni sono prioritarie, lo abbiamo detto e lo confermiamo.
C'erano altri spazi che si potevano utilizzare e li abbiamo
proposti, ma questa mattina c'è stata la notizia che il Comune di
Aosta avrebbe autorizzato l'USL a prorogare la permanenza
dell'ambulatorio di medicina sportiva per altri 6 mesi. Tenuto
conto di quanto anche ha detto il dottor Montagnani al TG3 l'altro
ieri sera dicendo che ovviamente ci sono le aziende che non
rispettano le consegne, quindi è inevitabile che la programmazione
si dovrà capire (anche con tono sarcastico) quando potrà
completarsi, le previsioni che voi avete fatto come Giunta di 4-6
mesi di occupazione del Palaindoor, credo siano delle previsioni
davvero ottimistiche visto che ad oggi non esiste ancora
l'approvazione della revisione del progetto che porterebbe alla
messa a norma del Palaindoor. Ad oggi, progetto 2017, non esiste
ancora nessun documento che dice: "okay, approviamo e mettiamo in
gara di appalto il progetto". Non essendoci un calendario, un
cronoprogramma, quindi diventa anche complicato poter dire che in
4-6 mesi si risolve il pasticcio.
Noi chiediamo in questa risoluzione di mettere mano a questo
pasticcio attraverso una forte incidenza nel tavolo di
concertazione che voi rappresentate che abbiamo in qualche modo
sollecitato e chiediamo di concedere alla Disval la palestra che
attualmente è occupata visto che si occupa anche l'ambulatorio di
medicina sportiva, di autorizzare l'Aosta Gym a frequentare nello
stesso periodo, visto che non viene occupata quella palestra dalle
vaccinazioni, di proseguire l'attività indoor visto che l'Aosta Gym
deve spostare attrezzi pesanti e con difficoltà e di autorizzare
almeno per il periodo importante per l'attività indoor l'utilizzo
della palestra di atletica allo stesso modo almeno fino alla fine
dell'attività indoor. Questo perché almeno diamo un segnale di
continuità e nel frattempo cerchiamo di capire quando arriva questo
progetto, quando questo progetto sarà operativo, quando potrà
andare in gara.
La sensazione che abbiamo è che qualche anno potrà passare prima
che si possa rioccupare il Palaindoor, speriamo che non sia
così.
Presidente -
Ha chiesto la parola il presidente della
Regione Lavevaz ne ha facoltà.
Lavevaz (UV) -
Torniamo dopo alcune ore a parlare di
Palaindoor. Rispondo io perché non vorrei che mi si tacciasse
nuovamente di scaricare sugli Assessori questo argomento perché non
è così, ma molto semplicemente io sono abbastanza razionale e anche
abbastanza pratico e mi sembrava che la cosa fosse abbastanza
chiara già durante il Consiglio scorso, però non ho nessun problema
a ribadire quanto è stato fatto, quanto si sta facendo e non è un
"pasticcio", la parola che ha usato il collega Baccega 6-7 volte
durante la presentazione della risoluzione. Capisco che l'argomento
possa essere piuttosto ghiotto per essere utilizzato per facili
populismi ma così non è.
In realtà, sappiamo tutti qua quale sia la realtà dei fatti o
quanto meno lei, assessore Baccega lo sa perché è stato Assessore
al Comune di Aosta dal 2005 al 2013 e poi è stato Assessore
regionale a diverse riprese in Regione, quindi conosce e credo che
tutti qua conoscano la vera situazione del Palaindoor e che la
situazione della struttura è da mettere a posto, a prescindere
dalla situazione del piano vaccinale, questo credo che sia
abbastanza chiaro. La struttura doveva essere liberata a fine
dicembre perché c'era una concessione che era già scaduta a giugno
del 2020, una concessione che è stata prorogata al 31 dicembre
2020, concessione per l'utilizzo della struttura. Dal 31 dicembre
2020 a marzo 2021 non c'è stata una concessione per l'utilizzo
della struttura, c'è stata una concessione semplicemente per
svuotare i locali, per renderli liberi per fare i lavori che devono
essere fatti. Questo credo che sia ormai chiaro, lo abbiamo detto e
credo che lo sappiano ormai anche le persone che ci ascoltano e che
cercate in qualche modo di mettere in mezzo a questa
situazione.
Non siamo certo meno sensibili di voi al mondo dello sport,
tutt'altro, semplicemente si cerca di fare quello che si può per
dare le risposte che si debbono dare in una situazione comunque
difficile. Al di là delle questioni delle certificazioni alle quali
ovviamente non voglio tornare: certificato prevenzione incendi e
quant'altro, credo che di per sé le situazioni strutturali siano
abbastanza chiare.
Per quanto riguarda invece Disval e medicina sportiva che sono
state oggetto della proposta di risoluzione, in effetti sono state
oggetto di qualche riflessione specifica per il semplice fatto che
sono due attività che possono in qualche modo rientrare nell'ambito
delle attività sanitarie, perché voi sapete che la struttura è
stata adibita sostanzialmente a struttura sanitaria straordinaria
ai sensi dell'articolo 4 del DL 18 e quindi si sta cercando in
qualche modo, almeno per quelle due strutture, anche perché hanno
una dislocazione che non è all'interno delle strutture utilizzate
ma è su un altro piano di quelle utilizzate per i vaccini, si può
quindi ipotizzare anche un flusso pedonale, di accesso separato
senza problemi e quindi questo permette di provare a trovare una
soluzione almeno per queste due strutture nell'ambito del fatto che
rientrano in attività sanitarie com'è di fatto il piano
vaccini.
È di tutta evidenza quindi che risulta difficile immaginare una
proroga all'utilizzo delle altre strutture, perché già di fatto
oggi non potrebbero essere utilizzate perché la proroga che è stata
concessa, come ho già detto anche nel corso dell'ultimo Consiglio,
era una proroga atta sostanzialmente a liberare i locali e a
trovare delle soluzioni alternative alla loro ubicazione, peraltro
mi risulta - ma su questo ovviamente l'assessore Guichardaz è più
addentro alle questioni di me perché le ha seguite direttamente -
che l'Aosta Gym abbia trovato delle soluzioni alternative o
comunque le stia trovando, così come peraltro era già previsto.
Come abbiamo già ampiamente detto e come anche lei, collega
Baccega, ha confermato poco fa nel suo intervento, quindi il fatto
di utilizzare la struttura come struttura vaccinale per
la
Plaine
, per la città di Aosta, di fatto, non andrà a spostare
in avanti o a ritardare la riapertura perché, di fatto, il progetto
non è appaltabile, il progetto di messa a norma diciamo così per
semplificare della struttura, quindi stiamo parlando comunque di
queste 2-3 settimane di marzo nelle quali si è dovuto anticipare
sostanzialmente lo spostamento di queste strutture ma non
l'utilizzo di queste palestre perché non avrebbero già potuto di
fatto essere utilizzate.
Io non so quanto sarà esattamente il tempo di utilizzo della
struttura come polo vaccinale, ma di fatto 5-6 mesi io spero che
possa essere il tempo necessario e utile per la vaccinazione di
massa, spero anche che si possa fare anche molto prima perché se,
come speriamo, arriveranno i vaccini che abbiamo richiesto, i
vaccini che permetterebbero di andare a regime con il nostro piano
vaccinale, in 2-3 mesi saremmo in grado di vaccinare la popolazione
valdostana che ipotizziamo aderisca poi alla vaccinazione, cioè
circa un 70 percento della popolazione. Al massimo il fatto, come
avevo già avuto anche modo di dire, di aver utilizzato la
struttura... la utilizzeremo come struttura vaccinale... e quindi
di avere anche potuto intervenire almeno su una parte con una messa
a norma straordinaria in emergenza di alcune parti permetterà
sicuramente non di ritardare ma al massimo di anticipare la
riapertura della struttura quando tutta la parte progettuale, e
quindi l'appalto che il Comune farà, sarà espletato nei tempi
necessari.
Prendiamo atto quindi ancora di questa iniziativa, ma ovviamente
non la voteremo pur essendo credo sensibili, ripeto almeno quanto
voi, per quanto riguarda l'attenzione al mondo dello sport.
Presidente -
Ha chiesto la parola il consigliere Manfrin
per il gruppo Lega, ne ha facoltà.
Manfrin (LEGA VDA) -
Faccio subito una premessa:
chiederei, come abbiamo fatto altre volte, di poter condividere i
minuti con il resto del gruppo, le chiedo questa facoltà
eventualmente per i minuti inutilizzati sull'intervento.
Presidente -
Per quanto mi riguarda, nessun problema e,
se tutti sono d'accordo, procediamo in questo modo.
Manfrin (LEGA VDA) -
Vede, presidente Lavevaz, abbiamo
provato un grande vuoto questa mattina nel non vederla sui banchi
del Governo e abbiamo patito questa mancanza e quindi sono lieto
che abbia voluto raggiungerci per ragguagliarci sulla situazione,
però, vede, lei con troppa facilità derubrica le tesi che sono
opposte alle sue in tesi populistiche utilizzate per accaparrarsi
il consenso di qualcuno, perché lei, se questa deve essere la
motivazione che, secondo lei, spinge a scrivere certe risoluzioni,
ne fa invece un abbondante uso.
Lei, Presidente, ha appena dichiarato due volte - per fortuna,
questa seduta non è secretata, quindi poi avremo anche il verbale -
che attualmente le associazioni che sono all'interno potevano
rimanere all'interno esclusivamente per fare il trasloco. Ora,
siccome il collega Perron questa mattina ha ben evidenziato la
mancanza di qualsiasi atto, qualsivoglia atto che giustifichi a
livello amministrativo quello che voi avete fatto, io sono andato a
prendere l'unico atto che in questo momento disciplina la chiusura
di quella struttura: la delibera di Giunta comunale del Comune di
Aosta n. 175 del 31 dicembre. In questa delibera di Giunta nella
parte impegnativa si delibera al punto n. 1: "differire, sulla base
delle motivazioni di cui in premessa, per un periodo massimo di
mesi tre decorrenti dal 1° gennaio 2021 la ripresa in carico della
struttura polivalente denominata "Palaindoor Marco Acerbi"
autorizzando il CONI all'apertura della stessa esclusivamente per
le attività che al momento non hanno trovato nuova collocazione e
contestualmente di dare mandato ai servizi comunali sottoriportati
di provvedere a quanto segue..." e c'è un elenco di disposizioni
che i servizi comunali devono fare.
Io non leggo da nessuna parte: "limitatamente al trasloco delle
associazioni e quant'altro", tant'è vero, Presidente, che c'era
un'associazione che aveva organizzato un evento per il 6 di
febbraio, ma guarda un po', pur non sapendo che poteva
semplicemente fare dei traslochi, giusto?
Allora lei mi dovrebbe spiegare come un Presidente della Regione
possa fare delle affermazioni in quest'aula che sono completamente
sconfessate dai fatti. C'è un suo collega di maggioranza che ci
dice sempre che l'Amministrazione parla per atti, gli atti ci sono
e parlano in maniera molto chiara, perché lei afferma il contrario
di quello che gli atti affermano? Per dare credito alle sue tesi?
Per dare credito alle sue opinioni? Per far credere a chi è fuori a
quest'aula e aspetta delle risposte che lei ha fatto tutto il
possibile ed effettivamente è così? Non è così, Presidente. La
delibera di Giunta comunale, l'ente gestore della struttura del
Palaindoor disciplina che le attività che non avevano ancora
trovato una collocazione potevano rimanere all'interno della
struttura fino al 31 di marzo 2021, non per fare traslochi,
potevano rimanere, punto, per fare anche la palestra di roccia e le
consiglio anche di non ascoltare consigli da chi quella struttura
avrebbe dovuto rinnovarla e si è sempre dimenticato negli anni
quando faceva l'Assessore alle finanze al Comune di Aosta. Può
essere simpatico ma oggi i risultati sono molto meno simpatici per
chi quelle strutture non le può più utilizzare.
Presidente -
La parola alla consigliera Spelgatti per i
minuti restanti.
Spelgatti (LEGA VDA) -
Vede, Presidente, se vuole fare il
duro e soprattutto iniziare gli interventi con delle
spiritosaggini, deve anche però avere le spalle larghe e delle
argomentazioni molto forti perché non può partire in torto e
cercare di fare lo spiritoso.
Lei ha esordito dicendo: "rispondo io perché non voglio essere
accusato di tirarmi indietro". Vede, lei stamattina l'ha fatto di
nuovo, stamattina c'era un'interpellanza molto grave, proprio
perché, come spiegato bene stamattina, ma lei non c'era... e
riassunto velocemente adesso dal collega Manfrin, voi avete fatto
degli atti, dei gesti pesantissimi senza avere la copertura degli
atti amministrativi, e questo apre una voragine anche dal punto di
vista legale e quant'altro. Stamattina lei era giustamente
impegnato con la sua attività di Presidente, sarebbe bastato
semplicemente chiedere l'inversione dell'ordine del giorno e
avremmo trattato l'argomento alla sua presenza in qualsiasi altro
momento, invece no, ha delegato il collega Barmasse a dare la
risposta d'ufficio, poi oggi lei arriva qua, fa anche lo spiritoso
e non sa neanche di che cosa abbiamo parlato questa mattina e casca
per terra, infatti, mentre noi stiamo parlando, lei alza gli occhi
perché non sa bene che cos'è che sia successo esattamente questa
mattina, se non lo sa, vada a informarsi perché è grave.
Avete attenzione allo sport, le ricordo: 1) che c'erano mille
altri luoghi da poter adibire come centro vaccinale; 2) che la
responsabilità spetta a lei perché è lei che ha chiaramente a capo
delle scelte della Protezione civile; 3) quando viene a dire che è
tutto a posto, che le associazioni sportive sono a posto, ma lei ha
una vaga idea, ad esempio, di che cosa sia la ginnastica artistica?
Io sono un'ex ginnasta, lei ha una vaga idea di che cosa voglia
dire prendere per una palestra per la ginnastica artistica, dover
montare e smontare gli attrezzi ogni santa volta nel momento in cui
ci si va ad allenare? Non è l'atletica in cui dici: "va beh, metto
gli ostacoli", che non è già una cosa da poco. Le monta lei le
parallele? Il corpo libero, il volteggio, i tappetoni, le travi e
quant'altro? Ha una vaga idea questo che cosa comporti montare e
rismontare? Se ne rende conto? E si rende conto per delle ginnaste
agoniste e dei ginnasti agonisti che cosa significa questo? Perché,
quando si fa agonismo, non si possono perdere gli allenamenti mai,
perché altrimenti si perde tutto quello per cui si è lavorato per
tanti anni e dover pensare per tanto tempo andando avanti di dover
ridurre pesantemente gli allenamenti sia come orario e per di più
durante l'orario doversi montare e smontare gli attrezzi e non
rimane praticamente niente, significa che questi atleti che sono
arrivati dopo anni, anni e anni di duro lavoro tutti i santi
giorni, perché non so se lei sa, evidentemente... ma si capisce che
non è chiaramente un grande sportivo, però dovrebbe informarsi un
attimino di che cosa comporta essere sportivo. Essere sportivo
significa che i ragazzini, come ha fatto la sottoscritta, tutti i
pomeriggi della propria vita li hanno passati in palestra ad
allenarsi duramente tutte le ore disponibili e varie ore tutti i
santi giorni e questo lo si fa per amore dello sport, per amore di
arrivare alla gara e per ottenere poi dei risultati e, nel momento
in cui questi ragazzini per anni e anni si allenano e poi di punto
in bianco non sono più messi nelle condizioni di potersi allenare,
perdono tutto.
Evitiamo quindi di dire: "amore per lo sport" perché l'amore per
lo sport è tutta un'altra cosa, ma soprattutto bisogna sapere di
che cosa si sta parlando.
Presidente -
Altri? Non vedo altre richieste. Consigliere
Baccega per il gruppo Pour l'Autonomie.
Baccega (PA) -
Presidente Lavevaz, io la ringrazio di
aver ripercorso il mio percorso politico ma non c'era assolutamente
bisogno. Una cosa che un po' mi offende - e lo dico con toni pacati
e con tutto il
bon ton
che posso avere nella mia educazione
- è che lei mi dà del populista o del facile populista. Lei sbaglia
completamente perché ho sempre improntato la mia attività nel fare,
poi qualche volta si può anche fare qualche errore, ma stia
tranquillo che io ho fatto e ho agito e ce ne è ben riscontro di
tutto questo, quindi la invito a essere un pochino più prudente
nelle affermazioni nei miei confronti.
Quello che mi stupisce è che lei viene qui e ci dice: "5-6 mesi,
non so come sarà, speriamo, spero", allora abbiamo ragione noi,
allora questa risoluzione va approvata, perché sappiamo benissimo
che ci sono grossi problemi nell'approvvigionamento che non
riguardano la vostra Giunta, non è un problema della vostra Giunta
ma probabilmente per le vaccinazioni in questa regione, pur essendo
una Regione in questo momento estremamente virtuosa da questo punto
di vista, le forniture saranno tali per cui i tempi si
allungheranno. Lo dicono tutti i
media
, tutti i
telegiornali, tutte le trasmissioni, che quotidianamente vanno in
questa direzione.
Ora, perché andare ad allungare i tempi? E poi veramente è
incomprensibile, non è facile populismo, avete fatto una cappella
grossa come una casa e ci correte dietro, e ci correte dietro.
Infatti qualche cosa abbiamo portato a casa, mi sembra che, se si
riesce a sistemare la Disval in quel modo, non è una brutta cosa,
se la medicina sportiva che non ha trovato nessun'altra
collocazione per cui aprirà un bando futuro rimane lì per altri 6
mesi, è un altro risultato importante, se avete deciso di fare
delle palestre ben venga, ma non è possibile che voi non vi siate
resi conto che questa è una cosa che vi ha creato dei grossi
problemi e che soprattutto crea dei grossi problemi al mondo dello
sport valdostano. Io ho usato il termine "pasticciata" perché è un
termine blando, avrei potuto dire delle cose molto peggiori ma sono
una persona di
bon ton
.
Noi quindi voteremo con convinzione per tutto il mondo dello
sport valdostano questo intervento che noi abbiamo proposto alla
vostra attenzione e voteremo anche il prossimo ma sul prossimo
diremo delle altre cose.
Presidente -
Altri? Non vedo altre richieste. La parola
all'assessore Marzi per il gruppo Alliance Valdôtaine e Stella
Alpina.
Marzi (AV-SA) -
Come mi è già capitato in quest'aula di
"ciccare" i momenti nei quali intervengo... e quindi trovo
assolutamente corretto, non perché ne abbia bisogno, intervenire a
seguito del Presidente rispetto a una tematica molto complessa che
volutamente viene inserita e trattata attraverso tematiche
completamente diverse l'una dall'altra. Come richiamata, tra
l'altro, anche dal proponente, non è sicuramente questa risoluzione
che va a trattare l'utilizzo che si farà del Palaindoor per volere
della Protezione civile nel 2021 e le tempistiche del caso che
richiamano appunto questo tipo di utilizzo. Sicuramente... come
dire? la cosa è necessitata in un momento in cui la storia del
Palaindoor arriva a compimento dopo un percorso sicuramente
frastagliato.
Ora, è quasi con piacere che mi trovo di nuovo a confrontarmi
con i colleghi della Lega in un momento così triste del Palaindoor
dopo averlo fatto per anni nei momenti nei quali il Palaindoor era
aperto. C'è un aspetto che pare essere secondario ma che fa parte
dei giochi della politica e cioè quello fondamentalmente di narrare
le storie a seconda del momento che più è opportuno per portare
avanti la propria tesi.
Il Palaindoor nasce come gestione del Comune di Aosta nel 2007
nel momento in cui il CONI, dopo aver ceduto la palestra storica in
via Guédoz, collabora con la Regione e poi dopo con il Comune per
fare in modo che si arrivi alla costruzione del Palaindoor stesso.
Parte con una concessione sperimentale tra Comune e CONI e solo in
seguito i periti che intervengono per mandato regionale a valutare
quello che era il giusto concambio per il fatto di aver perso la
palestra di via Guédoz arrivano a stabilire in 11 anni la
permanenza del CONI nella struttura del Palaindoor, permanenza del
CONI a titolo gratuito nella struttura del Palaindoor che scadeva a
giugno del 2020.
Ora, una delle frasi che va per la maggiore in politica è:
"tanti nemici tanto onore" come lei ha giustamente richiamato,
collega Spelgatti, sentire parlare della possibilità che, ad
esempio, il sottoscritto, piuttosto che il Presidente della Giunta,
si trovassero di avere a che fare con parallele, clavette e
quant'altro non rende merito a uno sport così nobile come quello
della ginnastica ritmica, perché immagino che il solo pensiero del
sottoscritto e del Presidente in tutina tenda a non rendere merito
della tristezza enorme che invece senza uno spazio quella struttura
e soprattutto quei praticanti si stanno trovando a dover
incontrare.
Nel momento in cui ci si trova... come dire? a raffrontarci
rispetto alla scadenza naturale del 30 di giugno del 2020, il
Comune di Aosta, dove io purtroppo non c'ero da poco più di 6 mesi,
per cui ripeto: tanti nemici tanto onore... io capisco che è sempre
colpa di Baffone, nel caso specifico di Carlone, però
oggettivamente parlando almeno in quella parte, quindi nella
conclusione della concessione naturale al CONI della struttura
Palaindoor io non c'ero... sta di fatto però che la naturale
scadenza della concessione a titolo gratuito del Palaindoor era il
30 giugno del 2020.
Il Comune è poi intervenuto per una successiva proroga, l'unica
vera proroga, che è appunto quella richiamata dal Presidente, che
ha portato la struttura fino al 31 di dicembre del 2000,
intervenendo però con un aspetto non secondario: quello di
prevedere che la concessione degli spazi al CONI ovviamente a
titolo gratuito, perché ho detto che tutto il periodo precedente
era di fatto il concambio con la cessione dell'area che abbiamo
trattato sempre durante questo Consiglio regionale quando il
collega Guichardaz ha narrato la storia del guerriero celtico,
perché di quell'area stiamo parlando, lì c'era la struttura della
palestra CONI in via Guédoz. A tutti gli effetti ci troviamo nella
condizione tale per cui, nel momento in cui viene prorogato a quel
punto non più al CONI, perché sapete benissimo che il CONI aveva
subconcesso alla CONI Servizi S.p.A., che nel frattempo è venuta
meno per questioni politiche a Roma... di conseguenza, ciò detto e
ciò avvenuto, alla nuova proroga fatta alla Sport e Salute veniva
aumentato lo spazio di chiusura dei rapporti anche a tutte le
attività del primo e del secondo piano al 31 di dicembre del 2020
stesso.
Con la scadenza del 31 dicembre del 2020 pertanto si
interrompeva quanto previsto dall'accordo sperimentale a 3, quindi
Comune, Regione e CONI, rispetto alla gestione sperimentale del
Palaindoor. Abbiamo avuto la possibilità di confrontarci su questa
tematica in Consiglio comunale per almeno 3 anni, cioè prima che
voi nel 2018 arrivaste in Consiglio, che prevedeva comunque sia
che, nel momento in cui quell'accordo di matrice sperimentale si
fosse concluso, il Palaindoor doveva essere restituito al Comune di
Aosta vuoto, per cui la proroga di cui stiamo parlando, quindi
quella che va dal 1° di luglio del 2020 al 31 di dicembre del 2020,
null'altro faceva se non applicare uno degli accordi dell'accordo
di programma stesso che avrebbe previsto appunto che il Palaindoor
doveva essere restituito vuoto al Comune stesso.
Quanto avvenuto dal 1° di gennaio al 31 di marzo con
l'inserimento della Protezione civile per la questione centro
vaccinale della
Plaine
di Aosta durante una pandemia
mondiale è... come dire? un accidente che viene a inserirsi in una
situazione che a tutti gli effetti si era già vista conclusa e
anche la programmazione delle attività residuali che vengono citate
non è assolutamente in controtendenza, compresa l'impegnativa della
delibera di Giunta che il collega Manfrin ha letto in parte,
perché, di fatto, i primi 3 mesi del 2021 dovevano essere impegnati
sia per concludere le attività di uscita dal Palaindoor stesso, sia
a tutti gli effetti per svolgere le attività residuali, ciò non
toglie che al 31 di marzo del 2021 comunque sia quanto doveva già
accadere il 30 giugno del 2020 sarebbe arrivato a compimento.
Ora, indipendentemente dalle interpretazioni che vengono date
delle cose, io posso assicurare che questa è tematica assolutamente
complessa e che nasce complessa fin dal 2008 e quindi, di
conseguenza, nel nascere complessa fin dal 2008 giustamente negli
11 anni successivi, e cioè dal 1° di gennaio del 2009 fino al 30 di
giugno del 2020, sicuramente quello che tutti quanti noi abbiamo
fatto, chi con delle attività di controllo, chi con delle attività
di amministrazione, è essere riusciti a tenere aperta una struttura
che mi auguro a questo punto tornerà ancora più a rifulgere ancor
più nel quadro dello sport valdostano.
Partiamo da un presupposto da questo punto di vista che è
passato assolutamente in cavalleria e cioè il 28 di gennaio del
2021 abbiamo dichiarato... il sottoscritto ha dichiarato, e, tra
l'altro, credo che in Consiglio comunale ieri lo abbia dichiarato
anche il collega Cometto, assessore alla manutenzione stabili del
Comune di Aosta, non al patrimonio, perché quello per il Comune di
Aosta non è mai stato un impianto sportivo ma sempre e solo un bene
patrimoniale proprio per i motivi gestionali di cui sopra, tant'è
che me ne occupavo io anche prima di diventare Assessore allo sport
e questo anche è stato argomento fortemente trattato in Consiglio
comunale... comunque sia, è stato dichiarato il 28 di gennaio del
2021 dal sottoscritto che il Comune di Aosta ha chiesto un
intervento con la 16/2007 per avere compartecipazione da parte
regionale a intervenire sull'impianto e la Regione nel giro
praticamente di 5 giorni lavorativi gli ha dato riscontro positivo
rispetto a un intervento in tal senso.
Mi auguro pertanto che, una volta passata la questione vaccinale
e sistemato il primo lotto per la questione CPI, il Palaindoor
arrivi a poter tornare a fare ancora meglio di prima quanto ha
fatto negli ultimi 11 anni.
Presidente -
La parola alla consigliera Spelgatti per il
minuto restante.
Spelgatti (LEGA VDA) -
Sarò velocissima perché non ho i
minuti per rispondere però, assessore Marzi, è ancora più grave
della spiritosaggine che ha detto il suo collega perché lei è stato
cinque anni Assessore allo sport al Comune di Aosta e ancora non ha
capito. Io le ho parlato degli attrezzi da ginnastica artistica -
io ex atleta di ginnastica artistica -: cavallo, parallele, corpo
libero, trave, attrezzi da ginnastica artistica, Palaindoor. Lei ha
parlato delle clavette, le clavette è ginnastica ritmica, tutto un
altro pianeta, tutto un altro mondo, e che venga a fare la
spiritosaggine di lei con la tutina, lei forse non l'ha capito che
le stavo parlando di ginnastica artistica, vada a vedersi un attimo
gli atleti del maschile della ginnastica artistica e vada a vedere
se Yuri Chechi se lo immagina con la tutina e poco maschile. Io
quindi le auguro di poter sognare un giorno di avere il fisico di
un atleta da ginnastica artistica maschile, quindi evidentemente
lei non solo si immagina in tutina perché non ha neanche
l'immaginario di cosa sia lo sport e che cosa sia la ginnastica
artistica, ma il problema è che dice delle spiritosaggini ma lei è
stato Assessore allo sport e quindi lei queste cose le dovrebbe
sapere!
Presidente -
Altri? Non vedo altre richieste di
intervento. Metto in votazione la risoluzione. La votazione è
aperta. La votazione è chiusa.
Presenti: 33
Votanti           
: 14
Favorevoli: 14
Astenuti: 19 (Barmasse, Bertin, Bertschy, Caveri, Chatrian,
Cretier, Grosjacques, Erika Guichardaz, Jean-Pierre Guichardaz,
Jordan, Lavevaz, Malacrinò, Marguerettaz, Marzi, Minelli, Padovani,
Restano, Rosaire, Sapinet)
La risoluzione non è approvata.
