Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 660 del 27 giugno 1984 - Resoconto
OGGETTO N. 660/VIII - INIZIATIVE CHE LA REGIONE INTENDE
ASSUMERE PER UNA CONCRETA DIFESA DELLA VITA E PER LA PREVENZIONE
DELL'ABORTO E DELLA DROGA - (Interpellanza).
PRESIDENTE:
Do lettura dell'interpellanza presenta dai
Consiglieri Fosson, Beneforti, Ricco e Lanièce.
INTERPELLANZA
A sei anni dall'entrata in vigore della legge 194/78 ed a tre
anni dal referendum abrogativo di alcuni articoli della stessa, le
polemiche sull'interruzione di gravidanza paiono essere sopite per
lasciare posto ad una assuefazione che rasenta l'indifferenza.
Di fatto, la legge 194/78 sta rivelando tutto il suo potenziale
dirompente, quello che i suoi oppositori avevano paventato.
La legalizzazione dell'aborto non ha costituito la soluzione per
alcune situazioni limite, così come ritenevano i suoi sostenitori,
ma è divenuta una forma di controllo delle nascite.
Lo dimostrano le statistiche degli aborti, che vedono la Valle
d'Aosta ai primi posti nella classifica, e che vedono proprio tra
le donne sposate ed appartenenti alle famiglie che fruiscono di un
buon tenore di vita, la maggior percentuale di pratiche
abortive.
La legge ha contribuito ad affievolire il sentimento di rispetto
per la vita, a rompere gli argini orali che facevano anteporre i
valori della vita, del dovere e del sacrificio, alle esigenze
fittizie di una società edonista e consumista.
Non è un caso che nella mentalità corrente abbia fatto strada il
concetto secondo il quale l'aborto consentito dalla legge diventa
automaticamente un fatto positivo ed usuale.
Non si è dunque trattato di una conquista civile e gli stessi
promotori della legge 194/78 se ne stanno accorgendo.
A questo proposito la Consulta regionale per la condizione
femminile della Valle d'Aosta, in un documento del 14 maggio 1984,
richiama l'attenzione delle forze politiche regionali sulla mancata
o inadeguata applicazione delle leggi sulla tutela della maternità,
allargando la problematica al tema del diffondersi della droga.
Lamenta che siano stati del tutto trascurati gli articoli di
legge che dettano norme sulla prevenzione dell'aborto e della
droga, che i consultori pubblici e la struttura socio-sanitaria non
ottemperano le leggi, disattendendo completamente quanto riguarda
l'educazione e l'opera di prevenzione, che soprattutto non vengono
rimosse le cause sociali che spingono le donne ad abortire.
Ciò premesso, i sottoscritti Consiglieri regionali del Gruppo
della Democrazia Cristiana, ribadendo il giudizio negativo sulla
legge 194/78, facendo proprie le motivazioni della Consulta
femminile;
INTERPELLANO
l'Assessore alla Sanità ed Assistenza Sociale sulla natura
dei provvedimenti che intende assumere per una concreta difesa
della vita e per la prevenzione dell'aborto e della droga.
PRESIDENTE:
Ha chiesto la parola il Consigliere Fosson;
ne ha facoltà.
FOSSON (D.C.):
Il tema di questa interpellanza è
particolarmente importante e l'intento del Gruppo democristiano,
nel presentarla, non è certo quello di risvegliare polemiche, per
fortuna oggi
sopite, né di suscitare battaglie steccato
contro steccato, ma vuol essere semplicemente un invito ad
affrontare seriamente e concretamente il problema della difesa
della vita al di là delle differenze di posizione o di
impostazione. Io penso che tutto questo Consiglio regionale e tutta
la comunità valdostana sia a favore di una difesa della vita in
quanto tale.
In effetti, a sei anni dall'entrata in vigore della legge 194/78
sulla regolamentazione dell'interruzione della gravidanza e a tre
anni dal referendum abrogativo si stanno rivelando,
nell'applicazione della legge 194, tutte quelle conseguenze
negative, che gli oppositori della legge avevano denunciato a suo
tempo. Non è nelle intenzioni della interpellanza dire: "Noi
l'avevamo detto", ma leggendo le statistiche vediamo che la legge
non ha costituito la soluzione per alcune situazioni-limite, ma è
diventata di fatto una legalizzazione dell'aborto come controllo
delle nascite. Purtroppo la Valle d'Aosta in queste statistiche si
trova ai primi posti: mi pare, cito a memoria, che gli aborti siano
600 o 700 ogni anno e questo non è un dato positivo al confronto
degli 800 nati vivi in Valle d'Aosta.
Quello che a noi preme sottolineare è il fatto che
l'introduzione o l'applicazione di una legge come la 194 abbia
contribuito in modo determinante ad affievolire il senso morale ed
il senso di rispetto per la vita. Nella mentalità corrente tutto
quello che è permesso dalla legge diventa accettabile dal punto di
vista morale in una società edonistica e consumistica della quale,
noi siamo certi, dobbiamo frenare gli effetti deleteri.
L'occasione immediata per presentare questa interpellanza ci è
stata data da un documento della Consulta Regionale per la
condizione femminile, pubblicato il 14 maggio, che richiama
l'attenzione delle forze politiche regionali proprio su questo tema
e più precisamente sulla inadeguata applicazione della legge sulla
tutela della maternità. Il documento della Consulta Femminile si
allarga, ed in questo noi siamo d'accordo, al tema del diffondersi
della droga. La Consulta Femminile lamenta soprattutto che siano
del tutto trascurati gli articoli della legge 194 e di altre leggi
che dettano norme sulla prevenzione dell'aborto e della droga;
lamenta altresì che i Consultori pubblici e la struttura
socio-sanitaria non ottemperino alle leggi, disattendendo
completamente l'opera di educazione, di prevenzione e che,
soprattutto, non vengano rimosse le cause sociali che spingono le
donne ad abortire.
E' ovvio che la problematica introdotta è sicuramente ampia; noi
ci rendiamo conto che l'Assessore alla Sanità Marcoz, per il suo
compito specifico, non può rimuovere le cause sociali e non può
andare al di là di quello che è il suo compito, però vorremmo da
lui una risposta concreta su quello che può fare per quanto
riguarda la capacità di azione del suo Assessorato.
PRESIDENTE:
Ha chiesto la parola l'Assessore alla Sanità
ed Assistenza Sociale Marcoz; ne ha facoltà.
MARCOZ (U.V.):
La problematica dell'aborto e della droga,
le cui valutazioni appartengono, secondo me, alla coscienza di
ciascuno, ed in quanto tali vanno rispettate senza
strumentalizzazione di parte, è stata affrontata in Valle
nell'ambito della organizzazione delle attività sanitarie e
socio-sanitarie, in pratica con l'applicazione del piano
socio-sanitario approvato un anno fa. Il problema era però già
stato dibattuto prima della costituzione dell'U.S.L. ed erano stati
creati i consultori familiari. Recentemente ho ultimato gli
incontri con tutti i distretti della Regione nei quali si sono
individuate le carenze nell'applicazione del nostro piano
socio-sanitario. L'indirizzo che l'Assessorato ha seguito e che
vuole continuare a seguire in tema di aborto e di droga è stato
individuato innanzitutto nell'organizzare i distretti sanitari di
base in modo tale da far funzionare effettivamente i famosi
consultori familiari di recente istituzione.
Giustamente il Consigliere Fosson indicava alcune carenze,
dovute in modo particolare alla mancanza di personale. L'attuazione
del dipartimento materno-infantile, la cui costituzione è stata
approvata recentemente dall'U.S.L., è un altro passo indispensabile
per poter prevenire l'aborto, così come lo è la costituzione del
dipartimento per la tutela della salute mentale per quanto riguarda
la droga. Nel 1981 si sono registrati in Valle 538 aborti; nell'82
540; nell'83 517 (di cui 35 casi provenienti da altre Regioni). Ho
voluto quindi fare un'analisi, riferita al 1983, per conoscere
l'età delle donne che hanno abortito: 25 risultano al di sotto dei
17 anni, 358 dai 18 ai 35 anni, 133 oltre i 35 anni; le donne
nubili sono 146, le coniugate sono 344, le separate 15, le
divorziate 3 e le vedove 7. Abbiamo voluto analizzare anche il
titolo di studio di queste persone: 143 non vanno oltre la licenza
elementare, 256 hanno la licenza di scuola media inferiore, 103
hanno il diploma di scuola media superiore o la laurea, 3 persone
hanno indicato un altro dato. Inoltre abbiamo voluto conoscere la
provenienza delle certificazioni per tale intervento: 25 sono
giunte dai consultori, 361 dal medico di fiducia, 127 dal servizio
sul territorio di ostetricia e ginecologia, 4 non hanno indicato il
dato. La degenza media in maternità risulta di giorni 1,88. Per
ultimo ho voluto conoscere un altro dato per capire l'andamento di
questo fenomeno in tutta la Regione e quindi sono state fatte le
analisi distretto per distretto. I risultati sono stati i seguenti:
35 al distretto n. 1; 16 al n. 2; 24 al n. 3; 14 al n. 4; 234 al n.
5; 30 al n. 6; 9 al n. 7; 8 al n. 8; 48 al n. 9; 7 al n. 10; 36 al
n. 11; 7 al n. 12; 14 al n. 13; e 0 al n. 14.
Con questi dati, che lascio all'attenzione dei Consiglieri, e
con quanto prima ho esposto al Consigliere Fosson, ho indicato
l'indirizzo che l'Assessorato sta seguendo.
Si da atto che alle ore 10.45 riassume la Presidenza il
Presidente Bondaz.
PRESIDENTE:
Ha chiesto la parola il Consigliere Fosson;
ne ha facoltà.
FOSSON (D.C.):
Ringrazio l'Assessore Marcoz per i dati,
dei quali ho preso nota e che mi permettono di sottolineare ancora
che l'aborto non ha risolto tutte le situazioni limite, ma ha
favorito una certa mentalità consumistica ed edonistica. Il fatto
che la maggior parte degli aborti avvenga in famiglie regolarmente
costituite, che gli aborti non siano tanto numerosi tra le persone
di scarsa cultura o perlomeno di scarsa scolarizzazione significa
proprio che il problema è grave ed è da affrontare.
Mi fa piacere che l'Assessore sottolinei la necessità della
prevenzione e, se la Giunta si muoverà su questa strada, noi siamo
d'accordo e sicuramente continueremo a pungolarla.
Non accetto invece la battuta che qualcuno ha fatto, ad alta
voce, sull'aborto inteso come conquista sociale. Noi riteniamo e
penso che tutte le persone serie ritengano con noi, che l'aborto
sia un dramma e comunque un dramma da non usare come bandiera per
andare sulle barricate. E' un dramma che va risolto
.....INTERRUZIONE.....
non lo dice solo Formigoni, penso che lo dica anche il
Consigliere Mafrica e l'ha detto sicuramente Berlinguer, che era
una persona moralmente ineccepibile. Questo sia chiaro, perchè
tutte le persone moralmente ineccepibili hanno a cuore questo
dramma umano e sicuramente non ne fanno una bandiera per battaglie
squallide come quelle dei socialdemocratici.
