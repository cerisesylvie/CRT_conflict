Classificazione
AGRICOLTURA



Oggetto del Consiglio n. 878 del 18 novembre 2014 - Resoconto
OGGETTO N. 878/XIV - Interpellanza: "Delocalizzazione dei
corsi per il conseguimento del patentino per l'utilizzo di presidi
fitosanitari".
Presidente -
Punto 20 all'ordine del giorno. La parola al
Consigliere Grosjean.
Grosjean (UVP) -
Sì, buongiorno e buon pomeriggio a
tutti.
Questa è un'interpellanza che prende spunto da diverse
segnalazioni che ci sono pervenute soprattutto in riferimento al
corso per il rinnovo dei patentini per l'utilizzo di fitofarmaci in
agricoltura. Sapete che tutti gli agricoltori che coltivano per
produrre qualsiasi tipo di alimento devono essere dotati di un
patentino che li autorizzi ad acquistare e ad utilizzare i
fitofarmaci; il corso per il rinnovo di questi patentini, che scade
in questi giorni, per un motivo che ci dirà poi...per una nuova
normativa, viene organizzato esclusivamente ad Aosta, coinvolgendo
agricoltori di un po' tutta la Valle, quindi un po' la lamentela
che è arrivata era questa qui: "dobbiamo per forza venire quattro
volte ad Aosta sia dalla Bassa Valle che dall'Alta Valle per fare
tre corsi più un esame". Noi diciamo che da è un po' di tempo che
discutiamo di trasporti, discutiamo di mobilità in questa sala e
quindi ci sembrava opportuno fare un piccolo richiamo sul fatto
che, visto che questi corsi vengono fatti da funzionari regionali,
sarebbe molto più opportuno eventualmente spostare questi
funzionari nell'Alta, nella Media, nella Bassa Valle, piuttosto che
far venire tutte queste persone ad Aosta, con dei costi notevoli
sia per quanto riguarda proprio il fatto di venire ad Aosta, ma
anche per questioni di tempo, delocalizzando avremmo sicuramente un
vantaggio per tutti.
Questa non è un'interpellanza limitata solo al mondo
dell'agricoltura, chiaramente, perché corsi di formazione, corsi di
aggiornamento e tutta una serie di altre motivazioni che portano i
nostri operatori a dover frequentare tutta una serie di corsi ti
portano sovente ad avere l'esigenza di venire per più volte ad
Aosta, con appunto dei costi e delle perdite di tempo. L'invito
quindi è un po' a tutta la Giunta, quando si fanno delle
formazioni, a predisporre dei corsi in modo un po' decentrato, un
po' delocalizzato, spostando con molta più comodità un funzionario
o due, piuttosto che centinaia di persone. Grazie.
Presidente -
Grazie collega. La parola all'Assessore
Testolin.
Testolin (UV)
- Merci Président.
Con il collega Grosjean avevamo già avuto modo di parlare per le
vie brevi di questa situazione. Andiamo a spiegare la dinamica di
quest'evento, in quanto l'Ufficio dei Servizi fitosanitari
dell'Assessorato è competente nell'organizzazione di questi corsi
che sono stati enunciati poc'anzi, e così strutturati solo fino
alla fine di novembre, esattamente fino al 26 novembre del 2014,
data in cui decadrà il regolamento regionale 6 del 1998, che regola
appunto l'organizzazione di questi corsi, per cui non sarà più
possibile fare riferimento all'attuale normativa. Dopo il 26
novembre prossimo, infatti, occorrerà istituire un nuovo sistema di
formazione obbligatorio e certificato per gli utilizzi dei presidi
fitosanitari, che dovrà entrare a regime entro il 26 novembre del
2015, come stabilito da un apposito decreto ministeriale - ha
perciò proposto la realizzazione di due corsi straordinari: uno per
il rinnovo del patentino e uno per il corso base per il mese di
novembre, da concludersi quindi improrogabilmente entro la data del
26 novembre, data appunto di scadenza della normativa esistente. Si
evidenzia dunque come l'organizzazione dei corsi sia stata pensata
ai fini di agevolare quegli utenti che nella prossima primavera,
nella primavera del 2015, si troverebbero inevitabilmente con i
patentini scaduti, ma senza la possibilità di procedere al rinnovo,
considerata l'oggettiva difficoltà ad organizzare entro la
primavera i corsi secondo il nuovo sistema formativo, in quanto,
per organizzare i corsi in funzione del nuovo sistema formativo, si
avrà necessità di fondi e di persone adeguatamente formate, che al
momento non sono disponibili.
Si precisa inoltre che gli attuali corsi sono realizzati a costo
zero per l'Amministrazione, come avviene d'altronde da due anni a
questa parte, in quanto il personale anche esterno all'Assessorato
viene utilizzato in orario di servizio. Vista l'urgenza nella
realizzazione di questi corsi e l'impossibilità di dedicare più ore
ai corsi stessi da parte del personale appunto esterno
all'Assessorato, oltre alle difficoltà nel conciliare le
disponibilità delle diverse competenze, chiamate a dare il loro
contributo nella docenza, è stato possibile realizzare solo due
corsi straordinari. Considerata l'eterogeneità della provenienza,
così come sottolineato anche dal collega Grosjean, quindi la
presenza di interessati sia in Bassa Valle che in Alta Valle, che
in Media Valle, si è pensato di organizzarli in due sedi centrali
rispetto al territorio della Valle d'Aosta e precisamente a
Saint-Christophe e ad Aosta. Per andare incontro alle esigenze
degli utenti interessati, a chi doveva rinnovare il proprio
patentino - che è il numero più importante dei partecipanti - si è
offerta la possibilità almeno di scegliere tra due corsi: o quello
per il rinnovo, squisitamente per il rinnovo, che si terrà dal 19
al 21 novembre, o la partecipazione a tre delle lezioni, previste
nel corso base, che si è già attuato dal 10 al 14 di novembre.
Per il futuro saranno sicuramente valutate per tempo opportune
soluzioni in merito alla delocalizzazione dei corsi, così come
giustamente, secondo me, è stato sottolineato dal collega e altre
esigenze che dovessero presentarsi da parte dei partecipanti, come
peraltro è già avvenuto anche in quest'occasione, in cui gli orari
sono stati rimodulati rispetto al corso che si è svolto nel marzo
2014, inserendo le sedute solo in orario pomeridiano e serale,
anziché durante tutto l'arco della giornata, così com'era emerso
anche da molte indicazioni dei partecipanti e degli utenti in
occasione del corso effettuato in primavera. Si cerca quindi di
fare attenzione nell'organizzazione e convengo effettivamente che
si sarebbe potuto prevedere, avendone i mezzi e i tempi per poterli
organizzare, dei corsi magari decentrati, il che sarà sicuramente
preso in considerazione per l'avvenire e speriamo comunque di aver
dato un servizio, nel senso di non interrompere la validità di
questi patentini a persone che ne hanno comunque bisogno. Penso che
sia almeno questo un segno di attenzione nei loro confronti.
Grazie.
Presidente -
La parola al collega Grosjean.
Grosjean (UVP) -
Rimane comunque il fatto che il decreto
per il cambiamento appunto delle regole sulla gestione dei
fitofarmaci non è arrivato ieri, credo che sia già da un po' di
mesi che se ne parla. Partendo quindi con un po' di tempo, forse si
poteva evitare questa venuta ad Aosta, anche perché tanti
viticoltori e tanti frutticoltori per il momento sono persone che
lo fanno come seconda attività, dunque probabilmente, per
partecipare ad un corso, devono anche prendere un giorno di ferie,
quindi andiamo a creare ancora più difficoltà; con la
delocalizzazione probabilmente si riuscirebbe ad evitare anche
queste problematiche. La ringrazio comunque per l'attenzione e
speriamo che i prossimi corsi saranno un po' più delocalizzati.
Presidente
- Grazie collega. Punto 21 all'ordine del
giorno...la parola al collega Bertschy.
Bertschy (UVP) -
Il gruppo UVP, nel ringraziare il
collega Grosjean, che ha portato questo tema specifico sul tema
dell'agricoltura, vuole con quest'interpellanza comunque segnalare
un aspetto che è generalizzato su tutti gli Assessorati e
sull'attività dell'Amministrazione regionale, vale per la Bassa
Valle e per l'Alta Valle. Bisogna che l'Amministrazione vada
incontro ai cittadini, non che si continuino a far correre i
cittadini verso l'Amministrazione. Abbiamo super sedi in tutti i
comuni, con tanto di video, belle poltrone, possiamo organizzare
quello che vogliamo in tutte le parti della Valle d'Aosta, allora,
che i nostri dirigenti, soprattutto gli Assessori, diano degli
indirizzi chiari affinché la gente non si debba spostare, perché
poi tra qualche giorno parleremo dei trasporti nuovamente, però
oggi spostarsi è un costo, vuol dire fermare l'azienda, vuol dire
crearsi dei problemi nella propria vita, anche a livello familiare.
È quindi un tema che vogliamo segnalare, oggi, bene ha fatto il
collega Grosjean, però cerchiamo di ricordarcelo per tutto quello
che faremo d'ora in avanti. Grazie.
Presidente -
Scusi Consigliere Bertschy, solo per un
discorso procedurale, non avevo colto il fatto che lei volesse
intervenire su quell'iniziativa, perché non era tra i firmatari
dell'iniziativa quindi...
Punto 21 all'ordine del giorno.
