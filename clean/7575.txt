Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2523 del 14 gennaio 1987 - Resoconto
OGGETTO N. 2523/VIII - SITUAZIONE DELL'AZIENDA
MORGEX-CARBO.
- (Interrogazione)
PRESIDENTE:
Do lettura dell'interrogazione in oggetto
presentata dai Consiglieri Mafrica e Millet:
INTERROGAZIONE
Preoccupati per le notizie di difficoltà produttive e di
mercato per la MORGEX-CARBO di Morgex, industria che, dopo aver
gradualmente ridotto in questi ultimi anni il numero di occupati,
ha preannunciato un consistente impiego della cassa integrazione
guadagni,
i sottoscritti Consiglieri regionali
INTERROGA NO
la Giunta regionale per avere notizie:
1)
sull'andamento produttivo ed occupazionale
dell'azienda;
2)
sui rapporti intercorsi tra Giunta regionale e
Direzione aziendale;
3)
sulle iniziative che la Giunta ritiene di dover
prendere per favorire il mantenimento di una attività industriale
nell'Alta Valle.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Alla prima domanda posso rispondere
ricordando che l'azienda ha raggiunto il massimo livello produttivo
negli anni 1980/81, con una produzione annua di 8.000 tonnellate di
elettrodi di grafite, in conseguenza dei massicci investimenti per
ristrutturazioni ed ammodernamenti effettuati negli anni 1978/79.
Dalla fase della ristrutturazione trasse notevole beneficio anche
l'aspetto ecologico-ambientale dell'insediamento. La crisi
industriale, in particolare del settore siderurgico, scoppiata nel
1982, ha costretto l'azienda a ridurre drasticamente la produzione
a 6.000 tonnellate. Tale produzione è perdurata anche nel 1983. La
lieve ripresa del mercato e la favorevole quotazione del dollaro ha
consentito un recupero della produzione negli anni 1984/85, quando
è passata a 7.000 tonnellate.
Nel 1986 la quantità di prodotto finito, è stata pari a 5.800
tonnellate. Il budget 1987/88 prevede una produzione intorno alle
4.500 tonnellate di elettrodi di grafite.
La riduzione della produzione per il 1987/88 è la conseguenza
della ridotta richiesta del mercato e della ulteriore riduzione di
produzione dell'acciaio nella CEE.
Non va dimenticato che contemporaneamente alla riduzione di
produzione dell'acciaio si è registrato un miglioramento delle
prestazioni di elettrodi di grafite e dei forni fusori, per cui il
consumo specifico è sceso da 6 chili per tonnellata agli attuali 4
chili per tonnellata di acciaio.
Per quanto concerne i livelli occupazionali si può dire che gli
addetti sono passati dai 110 del 1980 agli attuali 77. La riduzione
occupazionale è intervenuta solo attraverso dimissioni volontarie e
prepensionamenti. Nel 1983 si è registrata la maggiore uscita di
personale, che è coincisa con la riduzione della produzione e la
contemporanea fermata del reparto cottura. Tale fermata si è resa
necessaria per consentire di uniformare il prodotto da
commercializzare nel gruppo Elettro-Carbonium.
Il ricorso alla Cassa integrazione guadagni straordinaria si è
avuto nel periodo ottobre 1982 - febbraio 1984, con la seguente
forma: 17 dipendenti sospesi, tutti gli altri ad orario ridotto di
40 ore mensili. Nell'anno in corso la Cassa integrazione
straordinaria è stata richiesta nella misura di 8 ore settimanali
per 76 dipendenti e la sospensione totale per 1 operaio. Tale
situazione dovrebbe essere confermata anche per l'anno 1988.
Negli ultimi anni sono stati assunti solo impiegati ed operai
qualificati. Non sono previsti dalla Direzione aziendale ipotesi di
ricorso a procedure di licenziamento nel periodo 1987/88. Nel breve
periodo, quindi, dovrebbe permanere l'attuale situazione
occupazionale.
Nel merito della seconda domanda ("...rapporti intercorsi tra
Giunta regionale e Direzione aziendale") diciamo che i rapporti
diretti o indiretti, attraverso il Comune di Morgex, tra
Amministrazione regionale e il Gruppo Elettro-Carbonium, sono stati
discreti e non all'insegna della conflittualità. Tra le altre cose
la Morgex-Carbo nell'ultimo decennio non ha mai avuto necessità di
ricorrere alle provvidenze regionali. Essa ha sempre provveduto,
sotto il controllo dell'Amministrazione comunale, dell'ENPI e degli
uffici regionali preposti, a destinare una congrua percentuale del
suo bilancio agli ammodernamenti tecnologici ed al miglioramento
degli impianti ecologici, la cui realizzazione è sempre stata
verificata dai consulenti assunti a livello universitario dal
Comune di Morgex. Dalle relazioni degli stessi risulta che la
Società ha provveduto in maniera positiva alla effettuazione di
questi interventi.
La situazione odierna della Morgex-Carbo non può essere
semplicemente ricondotta alla mancanza di risorse finanziarie, e
quindi non è un problema di tipo finanziario o di deficit
manageriale, ma deve essere considerata nel contesto dell'attuale
situazione congiunturale della produzione dell'acciaio. Basti
ricordare in proposito gli orientamenti assunti, anche a livello
CEE, che ipotizzano almeno fino al 2000 la durata del
ridimensionamento nel settore dell'acciaio, con ripercussioni anche
nel settore degli elettrodi di carbonio.
La dimensione dello stabilimento della Morgex-Carbo, la sua
localizzazione e l'inesistenza di un ciclo di produzione completo
pone ulteriori problemi. L'unico dato positivo che possiamo
riscontrare in questa situazione è costituito dal fatto che esiste
l'impegno della dirigenza aziendale di analizzare il problema con
il Comune di Morgex e con la Regione.
Ho avuto alcuni incontri con le Organizzazioni sindacali che si
sono fatte promotrici di un incontro che avrò nella prossima
settimana con il presidente dell'Elettro-Carbonium, ing. Paolo
Bonel, dal quale dovremmo trarre dati conoscitivi più certi sulle
intenzioni e sui programmi futuri dell'azienda e sulla sua
disponibilità per eventuali interventi sostitutivi o alternativi
agli attuali, nel medio o lungo periodo.
Nel merito della terza domanda ("...iniziative che la Giunta
ritiene di dover prendere per favorire il mantenimento di una
attività industriale nell'Alta Valle") posso dire di aver
interpretato la stessa come preoccupazione di tipo occupazionale.
Sotto questo aspetto gli interventi della Regione in quell'area
sono stati intensi, anche se in campi non propriamente industriali,
basti ricordare gli interventi a favore degli impianti funiviari,
quelli nel settore alberghiero e quelli nei settori del commercio e
dell'artigianato.
Per quanto riguarda gli interventi futuri, in parte già attuati,
voglio ricordare la rivitalizzazione ed il potenziamento delle
strutture termali di Pré-Saint-Didier e l'industrializzazione
dell'uso delle acque minerali di Courmayeur.
Sempre in quella zona è stato fatto un notevole sforzo per
sostenere l'associazionismo e le forme di cooperazione nel campo
agricolo, nel settore lattiero-caseario ed in quello viti-vinicolo,
nonché in quello sanitario.
Questo è quanto volevo dire. In ogni caso nuove ipotesi di
insediamento industriale dovranno essere compatibili con la
vocazione turistica di questa zona. Potrò fornire agli interroganti
dati più certi e verificati dopo l'incontro con il Presidente
dell'Elettro-Carbonium, previsto per la prossima settimana.
PRESIDENTE:
Ha chiesto la parola il Consigliere Mafrica:
ne ha facoltà.
MAFRICA (P.C.I.):
L'Assessore Lanivi ha cercato di
fornirci dati precisi ed informazioni relative all'attività della
Morgex-Carbo. Dal suo modo di esporre però non mi pare che sia
emersa tutta la preoccupazione che noi abbiamo rilevato tra i
lavoratori di quell'azienda.
Si tratta, in sostanza, di un'azienda che, rispetto alla
produzione di qualche anno fa (riprendo i dati dell'Assessore),
giunge a dimezzare la produzione e che per il 1987/88 prevede in
pratica un'ulteriore riduzione del 25%.
Se è solo una questione di mercato non si vede perché una
riduzione così forte debba avvenire proprio nello stabilimento più
piccolo, perché negli stabilimenti di Narni e di Ascoli, che hanno
un'occupazione dieci volte superiore, la riduzione in percentuale è
molto più limitata.
Pertanto, sia nella richiesta della cassa integrazione per un
giorno alla settimana per due anni estesa a tutti i lavoratori e
sia nella previsione di una riduzione abbastanza consistente della
produzione, noi vediamo un grave allarme per il futuro della stessa
azienda. In poche parole noi crediamo che si pongano le premesse
per la sua chiusura.
Esprimiamo la nostra preoccupazione per le lamentele raccolte
tra i 77 lavoratori attuali che, oltre ad essere messi in cassa
integrazione, vengono continuamente spostati perché l'azienda non
riesce a far fronte alla manutenzione ordinaria degli impianti.
Pertanto noi abbiamo la netta impressione che, in assenza di un
drastico intervento della Regione, questa azienda forse non vedrà
la fine del 1988.
L'Assessore dice: "L'azienda ha buoni rapporti con il Comune di
Morgex. Finora non ci sono stati rapporti diretti con la Regione,
ma nei prossimi giorni avrò un incontro con l'Amministratore
Delegato della società".
Sarebbe opportuno dare a questo incontro un peso non
indifferente, facendosi carico, come Regione, delle preoccupazioni
per la sorte di questa azienda, perché, anche se sono stati fatti
degli interventi nella zona della Valdigne, sia dal punto di vista
turistico che artigianale, questa azienda è l'unica attività
industriale ancora presente in quella zona. Inoltre la perdita di
77 posti di lavoro creerebbe comunque dei problemi, perché non so
quanti altri posti di lavoro si possano creare in questa realtà
geografica con le altre attività industriali di cui si parla.
Noi pensiamo che la Regione debba prendere questi primi contatti
e debba fare delle proposte.
Dalle notizie che abbiamo, uno dei problemi principali della
Morgex-Carbo è legato al consumo di elettricità. Per la produzione
degli elettrodi si consuma molta energia e noi pensiamo che la
Regione, avendo in materia delle competenze statutarie, possa
studiare qualcosa per favorire in qualche modo l'abbattimento dei
costi.
Un altro problema molto importante e che diventerà decisivo per
il futuro dell'azienda è quello del trasformatore. Sembra infatti
che l'azienda debba installare un nuovo trasformatore che si adatti
al voltaggio che l'ENEL usa o userà per gli impianti industriali
anche in quella zona, però quel trasformatore costa intorno al
miliardo di lire. Se l'azienda non realizza quell'investimento non
potrà andare avanti.
Per concludere noi invitiamo la Giunta regionale a prestare una
grande attenzione a questa azienda, finché si è ancora in tempo, e
l'invitiamo a scendere in campo con la sua disponibilità diretta,
sia per quanto riguarda gli interventi finanziari (anche se
l'Assessore dice che non è il caso, a me sembra che il bilancio sia
in perdita anche per la presenza di oneri passivi per debiti
contratti a tassi superiori a quelli stipulati con la FINAOSTA),
sia per l'abbattimento dei costi di produzione, affinché sia
garantito un futuro all'attività industriale della
Morgex-Carbo.
Siccome tra la popolazione se ne discute parecchio, noi crediamo
inoltre che debbano essere valutate molto bene anche le proposte
relative allo sfruttamento industriale delle acque minerali. Si
fanno cifre molto elevate sul numero di possibili occupati nel
settore, ma io credo che le attività di quel tipo, con i processi
di automazione oggi esistenti sul mercato, non potrebbero
sicuramente ricuperare, in caso di chiusura della Mogex-Carbo,
tutto il personale attualmente occupato in quell'azienda. Credo
anzi che il problema debba essere studiato con molta attenzione,
perché nel campo delle acque minerali la concorrenza è molto
agguerrita e solo un prodotto tipico e molto ben commercializzato è
in grado di resistere.
La conclusione è questa: facciamo tutto il possibile per tenerci
questa azienda finché c'è, anche perché abbiamo in mano lo
strumento, che avevo dimenticato, della vendita di gran parte della
produzione di elettrodi della Morgex-Carbo allo stabilimento della
DELTASIDER.
Poiché abbiamo in corso una certa trattativa con la DELTASIDER.
cerchiamo di farla pesare anche sulla Morgex-Carbo. Comunque noi ci
riserviamo di ritornare sull'argomento con una mozione, per
verificare che cosa avverrà in questi prossimi incontri e per
contribuire ad avanzare delle proposte per salvare questa azienda
che, a nostro giudizio.,potrebbe stare ancora in piedi.
