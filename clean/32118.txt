Classificazione
ASSISTENZA SOCIALE
FINANZA REGIONALE E LOCALE
Programmazione



Oggetto del Consiglio n. 936 del 16 dicembre 2009 - Resoconto
OGGETTO N. 936/XIII - Disegno di legge: "Interventi regionali
per l'accesso al credito sociale".
CAPO I
DISPOSIZIONI GENERALI
Articolo 1
(Oggetto e finalità)
1. La Regione promuove iniziative volte a favorire l'accesso
al credito sociale a favore di coloro che versano in situazioni di
temporanea difficoltà economica, contingenti o legate a momenti di
criticità del ciclo di vita familiare e personale, attraverso
programmi di microcredito e concessione di prestiti sociali d'onore
nella forma del mutuo chirografario o del contributo.
Articolo 2
(Fondo per l'accesso al credito sociale)
1. Per le finalità di cui all'articolo 1, è istituito il
Fondo per l'accesso al credito sociale, di seguito denominato
Fondo, presso la società finanziaria regionale FINAOSTA S.p.A.
(FINAOSTA S.p.A.), alimentato da:
a) risorse appositamente iscritte nel bilancio
regionale;
b) eventuali risorse aggiuntive all'uopo destinate dalle
organizzazioni di volontariato e dalle associazioni di promozione
sociale iscritte al registro regionale di cui all'articolo 6 della
legge regionale 22 luglio 2005, n. 16 (Disciplina del volontariato
e dell'associazionismo di promozione sociale. Modificazioni alla
legge regionale 21 aprile 1994, n. 12 (Contributi a favore di
associazioni ed enti di tutela dei cittadini invalidi, mutilati e
handicappati operanti in Valle d'Aosta), e abrogazione delle leggi
regionali 6 dicembre 1993, n. 83, e 9 febbraio 1996, n. 5), o da
enti, fondazioni e associazioni senza scopo di lucro aventi
finalità coerenti con gli obiettivi della presente legge;
c) eventuali risorse aggiuntive all'uopo destinate dai Comuni
e dalle Comunità montane.
2. Per la gestione del Fondo, la Giunta regionale, con
propria deliberazione, approva apposita convenzione con FINAOSTA
S.p.A.. Detta convenzione disciplina, inoltre, la cogestione del
Fondo per l'utilizzo delle risorse aggiuntive di cui al comma 1,
lettere b) e c), previa intesa con i soggetti coinvolti.
3. Per le finalità di cui al comma 2, FINAOSTA S.p.A. è
autorizzata a stipulare accordi con istituti di credito.
4. Il Fondo assorbe gli oneri fiscali e le eventuali perdite
derivanti dall'attività di erogazione dei finanziamenti del credito
sociale.
5. La Giunta regionale, con propria deliberazione, stabilisce
la ripartizione del Fondo, definendo la quota destinata al
finanziamento dei programmi di microcredito e alla concessione di
prestiti sociali d'onore.
Articolo 3
(Agevolazioni per l'accesso al credito sociale)
1. L'accesso ai finanziamenti del credito sociale è esente
dal pagamento di spese di istruttoria. L'accesso ai finanziamenti
del Fondo consente, inoltre, di usufruire di forme di restituzione
agevolate.
2. I finanziamenti del credito sociale possono essere
restituiti anticipatamente senza l'applicazione di
penalità.
Articolo 4
(Limiti di accesso al credito sociale)
1. I soggetti beneficiari di cui agli articoli 7 e 14 possono
accedere ai finanziamenti del credito sociale per un numero massimo
di tre volte in un arco temporale di dieci anni e comunque non
prima che siano trascorsi dodici mesi dalla restituzione del
precedente finanziamento.
2. Sono esclusi dai finanziamenti del credito sociale per un
periodo non inferiore a cinque anni i soggetti che, avendone
beneficiato in precedenza, non abbiano provveduto alla restituzione
del finanziamento.
Articolo 5
(Divieto di cumulo)
1. I finanziamenti del credito sociale non sono cumulabili
tra loro e con altre agevolazioni previste da altre disposizioni
per le medesime iniziative e per i medesimi beneficiari, intesi
quali componenti dello stesso nucleo anagrafico.
Articolo 6
(Comitato tecnico di coordinamento per il credito
sociale)
1. Presso la struttura regionale competente in materia di
politiche sociali è istituito il Comitato tecnico di coordinamento
per il credito sociale, di seguito denominato Comitato.
2. Il Comitato svolge, in particolare, i seguenti
compiti:
a) esprime parere in merito all'ammissibilità delle domande
di accesso al microcredito nei casi in cui emergano aspetti critici
nella fase di istruttoria effettuata da FINAOSTA S.p.A.;
b) valuta i progetti di cui all'articolo 8, comma 2, lettera
b), ai fini dell'ammissione al finanziamento;
c) effettua il monitoraggio sui programmi di microcredito
ammessi a finanziamento;
d) comunica a FINAOSTA S.p.A. il passaggio a perdita del
finanziamento nei casi di cui all'articolo 12, comma 3;
e) valuta le richieste di iscrizione nell'elenco regionale
degli operatori territoriali di cui all'articolo 13;
f) valuta le domande di concessione dei prestiti sociali
d'onore da restituire secondo le modalità di cui all'articolo 16,
comma 1, lettera b), e definisce le modalità e le forme della
restituzione e gli strumenti che ne attestino la
correttezza.
3. Il Comitato è nominato con deliberazione della Giunta
regionale, dura in carica tre anni ed è composto da:
a) due rappresentanti della struttura regionale competente in
materia di politiche sociali;
b) un rappresentante designato da FINAOSTA S.p.A.;
c) un rappresentante designato dal Consiglio permanente degli
enti locali della Valle d'Aosta;
d) un rappresentante designato dalle organizzazioni di
volontariato e dalle associazioni di promozione sociale iscritte al
registro regionale di cui all'articolo 6 della l.r.
16/2005.
4. I componenti del Comitato possono essere riconfermati; la
partecipazione ai lavori del Comitato è gratuita.
5. Il Comitato si riunisce almeno una volta ogni bimestre e
comunque ogniqualvolta sia necessario. Per la validità delle sedute
del Comitato è necessaria la presenza della maggioranza dei
componenti. Il Comitato delibera a maggioranza dei presenti. Ogni
altra modalità di funzionamento del Comitato è stabilita con
deliberazione della Giunta regionale.
CAPO II
MICROCREDITO
Articolo 7
(Beneficiari)
1. Possono beneficiare dei programmi di microcredito i
soggetti il cui deficit fondamentale è rappresentato
dall'impossibilità di accedere al credito per le vie ordinarie, ma
che sono meritevoli di fiducia in quanto portatori di patrimoni
immateriali quali relazioni, competenze, vocazioni e potenzialità
che permettono loro di conseguire un'autonomia tale da superare la
situazione di bisogno e che sono in possesso dei seguenti
requisiti:
a) aver compiuto diciotto anni di età;
b) essere cittadini italiani o di altro Stato membro
dell'Unione europea o cittadini extracomunitari regolarmente
soggiornanti nel territorio dello Stato;
c) essere residenti in Valle d'Aosta da almeno tre
anni.
2. Ai fini dell'accesso al microcredito i soggetti
beneficiari devono coinvolgere, quale garante morale della loro
onorabilità circa l'impegno assunto con la presentazione della
domanda, un operatore territoriale iscritto nell'elenco di cui
all'articolo 13 con il quale predispongono il programma di cui
all'articolo 9, comma 1, lettera b).
3. La Giunta regionale, con propria deliberazione, è
autorizzata ad approvare ulteriori criteri per l'individuazione dei
soggetti beneficiari dei programmi di microcredito.
Articolo 8
(Caratteristiche del microcredito)
1. Il microcredito consiste in un prestito volto a superare
situazioni di difficoltà economica e sociale, di importo compreso
tra euro 750 ed euro 5.000. Tali importi sono periodicamente
rivalutati con deliberazione della Giunta regionale, nei limiti
degli stanziamenti previsti annualmente nel bilancio
regionale.
2. I programmi di microcredito sono suddivisi nelle seguenti
categorie di intervento:
a) crediti di emergenza, finalizzati ad affrontare i bisogni
primari dell'individuo, quali la casa e i beni durevoli essenziali.
Sono ricompresi, in particolare, nei crediti di emergenza:
1) i depositi cauzionali e gli anticipi per la stipulazione
di contratti di locazione per la prima casa, le spese, anche
rateizzabili, per i traslochi, i consumi di acqua, gas e energia e
le spese condominiali;
2) le spese per l'acquisto dei mobili e degli
elettrodomestici indispensabili al richiedente e ai familiari con
lui conviventi;
3) le spese per l'acquisto e l'utilizzo di automezzi;
4) le spese per eventi particolari della vita che comportano
spese straordinarie quali nascite, ricongiungimenti familiari,
malattie, funerali;
5) le spese legali relative a procedimenti in materia di
stato o di famiglia, fuori dei casi in cui è ammesso il ricorso al
patrocinio a spese dello Stato;
b) crediti per la realizzazione di progetti e forme di
cooperazione dirette allo sviluppo di attività a rilevanza sociale
o ambientale.
3. Le ulteriori modalità di attuazione delle disposizioni di
cui al presente articolo sono determinate con deliberazione della
Giunta regionale.
Articolo 9
(Presentazione delle domande)
1. Le domande per la concessione del microcredito sono
presentate a FINAOSTA S.p.A. corredate della seguente
documentazione:
a) curriculum vitae del soggetto richiedente;
b) lettera di presentazione di almeno un operatore
territoriale iscritto nell'elenco di cui all'articolo 13, con
allegato il programma che descrive gli obiettivi e gli interventi
da porre in atto al fine di superare la situazione di
difficoltà;
c) dichiarazione, resa ai sensi dell'articolo 30 della legge
regionale 6 agosto 2007, n. 19 (Nuove disposizioni in materia di
procedimento amministrativo e di diritto di accesso ai documenti
amministrativi), sulla composizione del nucleo anagrafico;
d) dichiarazione, resa ai sensi dell'articolo 31 della l.r.
19/2007, di non percepire altri finanziamenti previsti dalla
presente legge, di non averne percepiti in numero superiore a tre
nei dieci anni antecedenti la presentazione della domanda, di non
percepire altre agevolazioni previste da altre disposizioni per le
medesime iniziative e per i medesimi beneficiari, intesi quali
componenti dello stesso nucleo anagrafico.
Articolo 10
(Istruttoria)
1. Entro venti giorni dal ricevimento delle domande per i
programmi di microcredito di cui all'articolo 8, comma 2, lettera
a), FINAOSTA S.p.A. svolge la relativa istruttoria, richiedendo
alla struttura regionale competente in materia di politiche sociali
eventuale ulteriore documentazione, e ne comunica gli esiti al
richiedente. Nel caso in cui emergano aspetti critici nella fase di
valutazione, FINAOSTA S.p.A. trasmette la domanda e la relativa
documentazione al Comitato che esprime il proprio parere
sull'ammissibilità della domanda a finanziamento.
2. Al termine dell'istruttoria, FINAOSTA S.p.A. trasmette al
Comitato la documentazione relativa ai programmi di microcredito
ammessi a finanziamento ai fini del monitoraggio sugli
stessi.
3. Entro venti giorni dal ricevimento delle domande per i
programmi di microcredito di cui all'articolo 8, comma 2, lettera
b), FINAOSTA S.p.A. svolge la relativa istruttoria e trasmette le
domande e la relativa documentazione al Comitato. Entro i
successivi venti giorni, il Comitato comunica a FINAOSTA S.p.A.
l'ammissibilità a finanziamento del progetto presentato ai fini
dell'erogazione dell'importo finanziato.
4. Le domande sono istruite secondo l'ordine cronologico di
presentazione.
Articolo 11
(Erogazione del finanziamento)
1. I finanziamenti per i programmi di microcredito sono
erogati da FINAOSTA S.p.A. in una o più soluzioni, nei limiti delle
disponibilità del Fondo, previa sottoscrizione del relativo
contratto da parte del beneficiario.
Articolo 12
(Restituzione del finanziamento)
1. I beneficiari dei programmi di microcredito devono
restituire il finanziamento entro il termine stabilito nel
contratto, il quale non può essere superiore a cinque anni.
2. I finanziamenti per i programmi di microcredito sono
restituiti ad un tasso di interesse agevolato, differenziato in
base alla durata e all'importo del finanziamento, mediante rate
posticipate comprensive del periodo di ammortamento. La Giunta
regionale, con propria deliberazione, stabilisce il tasso di
interesse agevolato e le ulteriori modalità di restituzione dei
finanziamenti.
3. Nel caso in cui non siano rispettate le scadenze di
pagamento delle rate, FINAOSTA S.p.A. informa il Comitato il quale
deve convocare l'operatore territoriale garante del beneficiario
moroso affinché si attivi per valutare le modalità di intervento.
Nel caso in cui non sia possibile la restituzione del
finanziamento, per ragioni motivate e documentate dall'operatore
territoriale garante, il Comitato comunica a FINAOSTA S.p.A. il
passaggio a perdita del finanziamento non rimborsato.
4. Nel caso di concessione di crediti di cui all'articolo 8,
comma 2, lettera b), per il ritardato pagamento delle rate è
applicato un tasso di interesse di mora in misura non superiore a
quello legale, stabilito con deliberazione della Giunta regionale.
Nel caso in cui sia necessario l'avvio di procedure per il recupero
del prestito, le relative spese sono poste a carico del
Fondo.
Articolo 13
(Operatori territoriali)
1. Ai fini della presente legge, sono operatori territoriali
i soggetti iscritti in apposito elenco regionale istituito presso
la struttura regionale competente in materia di politiche sociali,
previa valutazione del Comitato, appartenenti alle seguenti
categorie:
a) organizzazioni di volontariato e associazioni di
promozione sociale iscritte al registro regionale di cui
all'articolo 6 della l.r. 16/2005, enti, fondazioni e associazioni
senza scopo di lucro aventi finalità coerenti con gli obiettivi
della presente legge;
b) Comuni e Comunità montane della Valle d'Aosta.
2. Gli operatori territoriali iscritti nell'elenco:
a) raccolgono e indirizzano le esigenze dei potenziali
beneficiari;
b) concordano e predispongono con i beneficiari i programmi
di cui all'articolo 9, comma 1, lettera b);
c) supportano i beneficiari nella compilazione delle
domande;
d) curano i rapporti con i beneficiari per il regolare
rimborso dei finanziamenti e per sostenerli nell'ambito del
programma di autonomizzazione;
e) sono garanti morali dell'impegno assunto dai beneficiari
con la presentazione della domanda di accesso al
microcredito.
3. La Giunta regionale stabilisce, con propria deliberazione,
i criteri e le modalità di iscrizione nell'elenco di cui al comma 1
e gli obblighi di formazione degli operatori iscritti.
CAPO III
PRESTITO SOCIALE D'ONORE
Articolo 14
(Beneficiari)
1. Possono beneficiare del prestito sociale d'onore i
soggetti che si trovano in una situazione di bisogno caratterizzata
da temporanea e contingente difficoltà economica legata a
problematiche individuali o familiari, abitative e legali, tale da
consentire una ragionevole e ponderata capacità di rimborso e in
possesso dei seguenti requisiti:
a) aver compiuto diciotto anni di età;
b) essere cittadini italiani o di altro Stato membro
dell'Unione europea o cittadini extracomunitari regolarmente
soggiornanti nel territorio dello Stato;
c) essere residenti in Valle d'Aosta da almeno tre
anni;
d) possedere un indicatore regionale della situazione
economica (IRSE) ricompreso nei limiti minimi e massimi stabiliti
con deliberazione della Giunta regionale.
2. La Giunta regionale, con propria deliberazione, è
autorizzata ad approvare ulteriori criteri per l'individuazione dei
soggetti beneficiari del prestito sociale d'onore.
Articolo 15
(Caratteristiche del prestito sociale d'onore)
1. Il prestito sociale d'onore consiste in un'erogazione in
denaro, di importo compreso tra euro 750 e euro 2.000, volto a
consentire ai soggetti beneficiari di sostenere spese straordinarie
e superare situazioni di difficoltà economica. Tali importi sono
periodicamente rivalutati con deliberazione della Giunta regionale,
nei limiti degli stanziamenti previsti annualmente nel bilancio
regionale.
2. Le categorie di spese ammissibili e le ulteriori modalità
di attuazione delle disposizioni di cui al presente articolo sono
determinate con deliberazione della Giunta regionale.
Articolo 16
(Modalità di restituzione del prestito)
1. Il prestito sociale d'onore può essere restituito con le
seguenti modalità:
a) restituzione in denaro, senza interessi, mediante rate
posticipate comprensive del periodo di ammortamento, con modalità
differenziate in base alla durata e all'importo del
prestito;
b) impiego da parte del beneficiario di parte del proprio
tempo libero in servizi a ricaduta sociale sul territorio
regionale.
2. Al momento della presentazione della domanda, i
richiedenti devono indicare di quale modalità di restituzione
intendono avvalersi; nel caso di cui al comma 1, lettera b), i
richiedenti devono inoltre indicare le modalità e le forme della
restituzione.
3. I beneficiari devono restituire il prestito nel termine di
volta in volta stabilito nel contratto o nell'atto di concessione
il quale non può essere superiore a due anni.
4. Nel caso di scelta della modalità di restituzione di cui
al comma 1, lettera a), per il ritardato pagamento delle rate è
applicato un tasso di interesse di mora in misura non superiore a
quello legale, stabilito con deliberazione della Giunta regionale.
Nel caso di mancata restituzione del finanziamento, la relativa
perdita è posta a carico del Fondo.
5. Nel caso di scelta della modalità di restituzione di cui
al comma 1, lettera b), il Comitato, al momento della valutazione
della domanda, definisce le modalità e le forme della restituzione
e gli strumenti che ne attestino la correttezza.
6. Nel caso in cui i beneficiari abbiano scelto di restituire
il prestito sociale d'onore con le modalità di cui al comma 1,
lettera b), in favore di un ente pubblico, l'ente si impegna a
riversare al Fondo un importo pari al 50 per cento del prestito
concesso.
Articolo 17
(Presentazione delle domande)
1. Le domande per la concessione del prestito sociale d'onore
sono presentate a FINAOSTA S.p.A. corredate della seguente
documentazione:
a) preventivo di spesa per la quale si richiede il
prestito;
b) dichiarazione IRSE;
c) dichiarazione, resa ai sensi dell'articolo 30 della l.r.
19/2007, sulla composizione del nucleo anagrafico;
d) dichiarazione, resa ai sensi dell'articolo 31 della l.r.
19/2007, di non percepire altri finanziamenti previsti dalla
presente legge, di non averne percepiti in numero superiore a tre
nei dieci anni antecedenti la presentazione della domanda, di non
percepire altre agevolazioni previste da altre disposizioni per le
medesime iniziative e per i medesimi beneficiari, intesi quali
componenti dello stesso nucleo anagrafico.
Articolo 18
(Istruttoria e concessione del prestito)
1. L'istruttoria delle domande per la concessione del
prestito sociale d'onore è svolta da FINAOSTA S.p.A., secondo
l'ordine cronologico di presentazione, entro venti giorni dal
ricevimento delle medesime.
2. Nel caso in cui la modalità di restituzione scelta dal
richiedente sia quella di cui all'articolo 16, comma 1, lettera a),
FINAOSTA S.p.A procede all'erogazione del prestito, nell'ambito
delle disponibilità del Fondo, previa stipula del relativo
contratto.
3. Nel caso in cui la modalità di restituzione scelta dal
richiedente sia quella di cui all'articolo 16, comma 1, lettera b),
FINAOSTA S.p.A. trasmette la domanda al Comitato ai sensi
dell'articolo 16, comma 5. A seguito della valutazione positiva da
parte del Comitato, FINAOSTA S.p.A. procede all'erogazione del
prestito, nella forma del contributo, nell'ambito delle
disponibilità del Fondo.
4. Con cadenza almeno mensile, FINAOSTA S.p.A. trasmette alla
struttura regionale competente in materia di politiche sociali
copia delle domande istruite, comprese quelle per le quali non è
stata disposta la concessione del prestito.
CAPO IV
DISPOSIZIONI FINALI
Articolo 19
(Periodo di sperimentazione)
1. Gli interventi regionali per l'accesso al credito sociale
di cui alla presente legge sono promossi in via sperimentale per un
periodo di tre anni dalla data di entrata in vigore della
stessa.
2. Durante il periodo di sperimentazione, il Comitato è
incaricato di monitorarne i risultati, presentando alla Giunta
regionale e alle Commissioni consiliari competenti, entro il 30
novembre di ogni anno, una relazione sulle attività realizzate in
attuazione della presente legge, al fine di valutare l'eventuale
passaggio dal regime di sperimentazione a quello definitivo o di
proporre le modificazioni, anche legislative, necessarie al sistema
di accesso al credito sociale in relazione alle criticità
eventualmente riscontrate.
Articolo 20
(Disposizioni finanziarie)
1. L'onere complessivo derivante dall'applicazione della
presente legge è determinato in euro 500.000 annui a decorrere dal
2010.
2. Con riferimento al bilancio pluriennale della Regione per
il triennio 2009/2011, l'onere di cui al comma 1 trova copertura
nello stato di previsione della spesa nell'obiettivo programmatico
2.2.3.03 (Assistenza sociale e beneficenza pubblica) e al
finanziamento si provvede mediante l'utilizzo, per pari importo,
degli stanziamenti iscritti nello stesso bilancio e nello stesso
obiettivo programmatico al capitolo 61310 (Fondo regionale per le
politiche sociali), secondo le modalità di cui all'articolo 22,
comma 3, della legge regionale 11 dicembre 2001, n. 38 (Legge
finanziaria per gli anni 2002/2004).
3. Con riferimento al bilancio di previsione della Regione
per il triennio 2010/2012, l'onere di cui al comma 1 trova
copertura e finanziamento nello stato di previsione della spesa
nell'unità previsionale di base 1.8.1.10 (Interventi per servizi e
provvidenze socio-assistenziali).
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Si dà atto che dalle ore 17,11 assume la presidenza il
Vicepresidente Albert Chatrian.
Président
- La parole au rapporteur, le Vice-président
André Lanièce.
Lanièce A. (SA-UdC-VdA)
- In un'epoca come l'attuale,
caratterizzata ovunque da accelerati fenomeni di mutamento
economico che hanno profonde ricadute sul piano culturale e
sociale, il cui impatto è amplificato dalla crisi imperante, gli
strumenti di emancipazione individuale e di affermazione dei
diritti diventano quanto mai preziosi. A perdere consistenza è
proprio il perimetro delle tutele personali, logorate dalla
speculazione finanziaria, da fenomeni inflattivi, dalla
disoccupazione e dal ritorno di una povertà diffusa. A ciò si
aggiunge che, in base a dati elaborati dalla Banca d'Italia,
sembrerebbe che circa il 14 per cento delle famiglie italiane non
sia titolare di nessuna attività finanziaria (compreso il conto
corrente bancario o postale) e che inoltre circa il 25 per cento
della popolazione italiana sia esclusa dai finanziamenti bancari.
Per fronteggiare tale situazione, uno dei possibili strumenti di
sostegno e di contrasto a tali derive è il microcredito, il cui
principio consiste nel permettere a chi non può accedere al credito
ordinario, a causa dell'inadeguatezza o dell'assenza di garanzie
reali o a causa delle dimensioni delle microattività, ritenute
troppo ridotte dalle banche tradizionali, di poter usufruire di
finanziamenti di piccola entità necessari per la sopravvivenza
quotidiana.
Si parla diffusamente del microcredito da quando al Professor
Yunus è stato assegnato il Premio Nobel proprio per le sue attività
di microcredito in Bangladesh. Il microcredito è, quindi, uno
strumento economico di primaria importanza a favore degli esclusi o
degli ultimi, di tutti coloro che cioè non hanno accesso al lavoro,
al reddito, al risparmio e, magari, non hanno modo di soddisfare
neppure le necessità elementari. Se, allora, il Nobel Yunus può
giustamente credere che il microcredito possa smuovere un'economia
e rimuovere almeno le prime più insopportabili sacche di povertà in
Paesi nei quali lo squilibrio dello sviluppo o il mancato sviluppo
provoca sempre il maggior arricchimento dei ricchi e il sempre
maggior impoverimento dei poveri, esiste una logica che possa farci
considerare utile il microcredito nei Paesi sviluppati?
Assolutamente sì, anche e soprattutto perché la presunta ricchezza
dei Paesi occidentali determina non solo l'esclusione sociale dei
poveri, ma anche il progressivo impoverimento di ceti sociali che,
fino a poco tempo prima, non appartenevano alla categoria dei
poveri. L'effetto della crisi globale crea questi scompensi e
questi crolli. I meccanismi economici e bancari dei quali i Paesi
sviluppati si sono dotati favoriscono l'ingresso nella povertà.
Ogni giorno nascono nuove forme di privazioni e quotidianamente si
allargano le file di coloro che vivono ai margini della povertà;
sono soprattutto le periferie delle città dei Paesi sviluppati dove
forme di povertà nascoste creano indigenza ed esclusione sociale
e/o quella finanziaria. Non si sa cosa venga prima, se l'esclusione
sociale o quella finanziaria, certo è che i due mali vanno troppo
spesso a braccetto e, spesso, l'esclusione sociale amplifica quella
finanziaria. Certo esistono realtà nelle quali importanti
interventi calmieratori delle situazioni di crisi limitano i danni,
ma non li cancellano.
Anche in Valle d'Aosta abbiamo necessità, quindi, di riflettere
sulla crisi, sui suoi effetti indotti, sulla realtà locale e sulle
prospettive del futuro, prestando molta attenzione agli allarmi
esplicitati soprattutto dal mondo del volontariato e dalle
Istituzioni Confessionali. Abbiamo in Valle d'Aosta un sistema di
servizi sociali che è sicuramente l'esempio di come quei
calmieratori, ai quali facevo testè riferimento, possono essere
introdotti secondo una logica che non è quella dell'aiuto, ma del
riconoscimento di diritti fondamentali, tra i quali sussiste il
diritto a godere dei frutti di un'adeguata ridistribuzione delle
ricchezze, nel rispetto della solidarietà verso il più debole. È
assolutamente indispensabile potenziare i servizi sociali che si
prestano a diversi livelli e a favore di diverse categorie di
persone, avendo piena consapevolezza del fatto che, poche o tante,
le ricchezze e le potenzialità regionali devono essere
ridistribuite alla popolazione, anche tenendo conto della necessità
di invertire la tendenza che vede crescere le situazioni di nuova
povertà. Bisogna intervenire a favore di chi ha più bisogno e di
chi sta precipitando verso una condizione di povertà. Sono gli
stessi istituti bancari a percepire la crisi, oltre che nei crolli
delle borse, anche nell'aumento delle situazioni di sofferenza dei
conti, di inadempienze economiche... Abbiamo anche l'impressione
che le modalità di percezione delle difficoltà delle persone e
delle famiglie non siano sempre puntuali. Come intercettare tutte
le particolarità e le specificità delle situazioni di crisi di
persone che, come si dice, non arrivano a fine mese, o di persone
che non hanno reddito certo, o di giovani che si barcamenano in un
precariato che impedisce loro di metter su famiglia, di comperare
casa? E come fare prevenzione intervenendo anche nelle situazioni
di progressivo crollo della capacità delle persone di far fronte
perfino a bisogni essenziali a fronte di un imprevisto, di un
problema inatteso o della caduta di valore del proprio stipendio?
Non sto evidentemente immaginando la possibilità di dare una
risposta ad una molteplicità di problemi solo con il microcredito,
ma sto cercando di evidenziare che il microcredito è una delle
alternative nuove che possiamo e dobbiamo mettere in campo, insieme
ad altre, per migliorare la qualità della vita di persone
altrimenti destinate irrimediabilmente ad andare incontro ad un
disagio reale. La crisi economica incombente e la situazione di
disagio e di difficoltà economica nella quale versano molte
persone, anche nella nostra regione, spiegano quindi la scelta di
far ricorso ad uno strumento particolare come il microcredito a
loro sostegno anche nella nostra regione.
Il disegno di legge n. 66, che stiamo per analizzare, nasce
quindi dall'esigenza di introdurre nel sistema creditizio
valdostano nuove forme di prestito a favore di quelle persone che
si trovano in difficoltà economiche, definite non bancabili dalle
banche tradizionali in quanto non hanno accesso al sistema bancario
perché non dispongono di garanzie sufficienti per ottenere un
finanziamento. L'idea-forza dalla quale la maggioranza, dopo averla
inserita nel proprio programma di legislatura, ha avviato una
profonda riflessione, attraverso l'Assessorato competente, è
d'altronde la stessa che ha mosso i promotori della cosiddetta
"finanza solidale" in ambito internazionale: dare ai soggetti privi
di possibilità economiche l'occasione per ottenere crediti e
superare condizioni temporanee di difficoltà, facendo in modo che
l'accesso al credito sia un diritto di tutti e non di pochi,
evitando così il paradosso che solo chi ha già può avere ancora,
mentre viene escluso dal processo creditizio chi realmente ha
bisogno di credito, ma non ha abbastanza garanzie personali da
offrire. Oggi che la crisi colpisce duramente le economie di tutti
i Paesi e pone a rischio il benessere di milioni di famiglie,
l'idea merita di essere sperimentata seriamente anche nella nostra
regione, soprattutto per dare speranza alle famiglie e a coloro che
sempre più numerosi stentano ad arrivare alla fine del mese con le
risorse normali a loro disposizione, quelle stesse che
consentivano, in precedenza, un tenore di vita medio. La proposta,
che oggi analizziamo, vuole andare a sostenere anche quelle
famiglie che non sono nell'elenco delle famiglie bisognose, già
assistite da apposite leggi, ma si trovano in una situazione limite
e che con un aiuto ragionato possono essere sostenute nella fascia
dignitosa in cui si trovano. Si vuole quindi evitare la possibilità
che queste famiglie, in caso di spese straordinarie, utilizzando
sistemi tradizionali di credito, scivolino tra le bisognose. Come
maggioranza, abbiamo sentito il bisogno di una proposta di questo
tipo perché riconosciamo realmente il valore fondante della
famiglia e non possiamo di conseguenza fermarci soltanto alle
dichiarazioni di intenti, ma vogliamo fare un passo concreto verso
un aiuto che tenga in piena considerazione la dignità di questo
fondamentale istituto, la famiglia, che rappresenta il nucleo
fondamentale della nostra società.
Negli ultimi anni in diverse regioni, province e città italiane
sono stati promossi e attivati progetti di diffusione del
microcredito e di erogazione di prestiti d'onore, con l'obiettivo
di sostenere gli individui e i nuclei familiari che, per il
verificarsi di situazioni diverse nel corso della loro vita, sono
esclusi dal circuito del credito bancario divenendo soggetti non
bancabili. L'obiettivo perseguito con l'introduzione di queste
tipologie è stato quello di avviare, anche nelle economie più
avanzate, politiche a sostegno dei cosiddetti "nuovi poveri", ossia
di coloro che nei Paesi sviluppati vivono ai limiti della soglia di
sussistenza o appena al di sotto di essa e che possono trovarsi in
gravi difficoltà di fronte a spese improvvise, anche di piccole
entità. Sono inclusi in questa categoria coloro che hanno sostenuto
un tenore di vita medio e improvvisamente si trovano in situazioni
di difficoltà.
La Regione Autonoma Valle d'Aosta vanta un sistema di interventi
di assistenza economica, da una parte, e di aiuto alla piccola
imprenditoria, dall'altra, che limita i confini in cui è inseribile
un intervento sul microcredito tradizionale, ma permette anche di
sperimentare nuove vie, originali e situate nello specifico tessuto
socio-economico di cui la regione è espressione. Duplici possono
essere gli obiettivi: intercettare da una parte i bisogni impliciti
di cittadini appartenenti al ceto medio in temporanea difficoltà e
non disposti a rivolgersi ai canali ordinari dell'assistenza
sociale; dall'altra parte introdurre invece gradualmente forme di
aiuto che prevedano atteggiamenti di reciprocità e scambio tra il
singolo e la comunità, forme di restituzione di quanto elargito in
situazione di bisogno, in modo tale da superare una mentalità di
tipo meramente assistenzialistica e unidirezionale. Affinché ciò
sia realizzabile è condizione fondamentale che i beneficiari degli
interventi si sentano in dovere di restituire il prestito ottenuto
come impegno sociale, morale e legale.
Quanti si possono trovare in difficoltà, ancora oggi,
nell'accedere ad un finanziamento bancario? Tanti, purtroppo, e le
motivazioni sono diverse e, a volte, non così di rado, si tratta di
persone, piccole imprese o famiglie con una vita dignitosa, ma con
una disponibilità di denaro tanto misurata da non potersi
permettere nessun tipo di spesa straordinaria. II microcredito e il
prestito sociale d'onore sono forme di aiuto che intendono ovviare
a queste situazioni di difficoltà, che si tratti di sofferenza
individuale o familiare, di difficoltà abitative, legali o
qualunque altro caso in cui non sia possibile accedere al credito
per le vie ordinarie. Questo disegno di legge divide in due parti
la tipologia di accesso al credito sociale. Il microcredito è
pensato per coloro che non possono presentare garanzie economiche
sostanziose, ma sono portatori di un patrimonio immateriale:
relazioni, competenze, vocazioni, potenzialità che permetterebbero
loro di superare la situazione di bisogno. Perciò verrà chiesto
loro proprio questo: un garante morale. Gli interventi di
microcredito saranno suddivisi in crediti di emergenza e crediti
per realizzazione di progetti e forme di cooperazione. I crediti di
emergenza serviranno a sostenere i bisogni primari dell'individuo:
la casa, ad esempio per quanto riguarda le spese per la cauzione o
per l'anticipo dell'affitto, le spese per l'acquisto di mobili o
elettrodomestici ritenuti essenziali o di automezzi, le spese
sanitarie e di cura, oppure le spese legali in caso di affidamento
di figli minori. La realizzazione di progetti e forme di
cooperazione potrà riguardare invece attività di rilevanza sociale,
oppure legate all'ambiente o all'ecologia. La restituzione del
denaro imprestato, che può arrivare a 5.000 euro per i crediti di
emergenza e fino a 15.000 per i progetti, potrà avvenire in un
massimo di 60 mesi nel caso del microcredito, mentre, per quanto
riguarda il prestito sociale d'onore, può comprendere anche altre
possibilità. Il prestito sociale d'onore descritto nel testo
legislativo, e previsto fino ad un massimo di 2.000 euro, potrà
essere restituito in denaro, oppure in una modalità nuova: infatti
chi ha ricevuto il prestito potrà investire, in proporzione, parte
del proprio tempo libero in servizi e ore di lavoro a ricaduta
sociale sul territorio regionale. La gestione di microcredito e
prestito sociale d'onore sarà affidata a Finaosta e i richiedenti
potranno scegliere la modalità di restituzione, fornendo le proprie
motivazioni.
La legge segna pertanto un punto di svolta per la nostra
economia, aprendo un nuovo panorama di scelte che salvaguardano la
dignità della persona e la sua permanenza nella società nonostante
le difficoltà. Dare credito alle persone e alle piccole attività,
permettere loro di conservare un profilo di affidabilità, una
dignità che le difficoltà economiche possono invece minare: chi si
sente inadeguato, incapace di sostenere le spese necessarie per la
propria famiglia è a rischio maggiore di malattie e di depressione,
lo dicono anche studi portati avanti dalla Caritas di Roma. Il
sistema del microcredito e del prestito sociale d'onore,
restituibile anche attraverso ore di lavoro, comporta un
miglioramento non solo nella situazione economica di chi vi accede,
ma anche un sostegno psicologico: una persona motivata a cui si dà
fiducia continuerà ad essere propositiva e a dare il meglio di sé
all'interno della società che non l'ha voluta scartare, ma aiutare.
È del tutto evidente, come già dicevo poc'anzi, che la concessione
di fiducia a coloro che vivono in situazioni di difficoltà permette
di introdurre forme di aiuto che prevedono atteggiamenti di
reciprocità e scambio tra il singolo e la comunità, in modo tale da
superare una mentalità di tipo meramente assistenzialistica e
unidirezionale. Esperienze internazionali dimostrano che di norma i
beneficiari onorano il loro debito così contratto; del resto
condizione fondamentale affinché ciò sia realizzabile è che i
beneficiari degli interventi si sentano in dovere di restituire,
pur con forme agevolate, il prestito ottenuto, come impegno
sociale, morale e legale.
Non si tratta di un intervento esterno ai cittadini, quantunque
sempre posto in atto dalle istituzioni: il microcredito comporta un
coinvolgimento diretto della dimensione comunitaria. Le iniziative,
disciplinate dal presente disegno di legge, prevedono il
coinvolgimento della comunità nella quale i soggetti in stato di
bisogno sono inseriti grazie al coinvolgimento di coloro che godono
maggiormente della vicinanza ai cittadini: le associazioni di
volontariato e di promozione sociale, le fondazioni e gli enti
locali, definiti operatori territoriali proprio per la loro
caratteristica di prossimità e di conoscenza delle situazioni di
bisogno e il loro coinvolgimento nel processo che ha portato alla
stesura del presente disegno di legge e che ha consentito di
intercettare e convogliare in un'unica direzione la volontà di
sperimentare gli interventi innovativi sopraddetti, che possiedono
una risposta reale per le persone in difficoltà. Si tratta insomma
di aggiungere con il microcredito e il prestito sociale d'onore una
misura di sostegno sociale delle persone a fronte di situazioni di
disagio aggiungendo un tassello alla rete di protezione che
l'insieme della società, con i suoi enti e le sue associazioni del
privato sociale, già rende possibile di fatto. Alimentando così una
comunità coesa e solidale che ha voglia di fornire una risposta
piena di solidarietà per i meno fortunati.
Il disegno di legge si compone di 4 capi, per complessivi 20
articoli.
Il capo 1 prevede le disposizioni generali. L'articolo 1
individua l'oggetto e le finalità del disegno di legge. L'articolo
2 regolamenta l'istituzione di un Fondo per l'accesso al credito
sociale presso la FINAOSTA. L'articolo 3 parla delle agevolazioni
per l'accesso al credito sociale e della possibilità di usufruire
di forme di restituzione agevolate. L'articolo 4 individua i limiti
temporali per l'accesso al credito sociale e all'esclusione dal
medesimo per un periodo non inferiore ai 5 anni per i soggetti che,
avendone già usufruito in precedenza, non abbiano provveduto alla
restituzione. L'articolo 5 dispone il divieto di cumulo dei
finanziamenti previsti dal disegno di legge con altre agevolazioni
previste da altre disposizioni per le medesime iniziative e per i
medesimi beneficiari. L'articolo 6 disciplina l'istituzione del
Comitato tecnico di coordinamento per il credito sociale presso la
struttura regionale competente in materia di politiche sociali.
Il capo II disciplina i programmi di microcredito. L'articolo 7
individua i soggetti beneficiari degli interventi di microcredito,
i quali per accedere a tali interventi devono coinvolgere, quale
garante morale della loro onorabilità circa l'impegno assunto con
la presentazione della domanda, un operatore territoriale, iscritto
in un apposito elenco (di cui all'articolo 13), istituito presso la
struttura regionale competente in materia di politiche sociali, con
il quale predispongono un programma, da allegare alla domanda, che
descrive gli obiettivi e gli interventi da porre in atto al fine di
superare la situazione di difficoltà. L'articolo 8 disciplina le
caratteristiche del microcredito: il microcredito consiste in
prestiti d'importo compreso tra 750 euro e 5.000 euro al fine di
finanziare crediti di emergenza finalizzati ad affrontare i bisogni
primari dell'individuo, quali ad esempio la casa e i beni durevoli
essenziali, e di un importo compreso tra 750 e 15.000 euro per
sostenere la realizzazione di progetti e forme di cooperazione
dirette allo sviluppo di attività a rilevanza sociale o ambientale.
La modalità di presentazione delle domande è regolata dall'articolo
9. L'articolo 10 dispone che l'istruttoria delle domande è svolta
da FINAOSTA, che procede inoltre, come regolamentato dall'articolo
11, all'erogazione dei finanziamenti. L'articolo 12 disciplina le
modalità di restituzione del finanziamento che deve avvenire al
massimo entro 5 anni mediante rate posticipate comprensive del
periodo di ammortamento. All'articolo 13 vengono individuati gli
operatori territoriali.
Il capo III prevede la disciplina del prestito sociale d'onore.
L'articolo 14 individua i soggetti beneficiari di tali prestiti.
L'articolo 15 disciplina le caratteristiche del prestito sociale
d'onore: il prestito sociale d'onore consiste in un'erogazione in
denaro di importo compreso tra euro 750 e euro 2.000. L'articolo 16
individua le modalità del prestito che può essere restituito, senza
interessi, mediante rate posticipate comprensive del periodo di
ammortamento, con modalità differenziate in base alla durata e
all'importo del prestito, oppure con impiego da parte del
beneficiario di parte del proprio tempo libero in servizi a
ricaduta sociale sul territorio regionale, con modalità e forme
definite in sede di valutazione della domanda da parte del
Comitato. La scelta della modalità di restituzione spetta al
richiedente all'atto della presentazione della relativa domanda.
Nel caso in cui i beneficiari scelgano di restituire il prestito
attraverso l'impiego del proprio tempo libero a favore di un ente
pubblico, lo stesso ente si impegna a riversare al Fondo un importo
pari al 50 per cento del prestito concesso. Gli articoli 17 e 18
regolamentano la presentazione delle domande, l'istruttoria delle
stesse e la concessione del prestito.
Il Capo IV, infine, prevede le disposizioni finanziarie e
finali, introducendo all'articolo 19 un periodo di sperimentazione
della durata di 3 anni, durante i quali il Comitato monitorerà i
risultati dell'applicazione della legge, comunicandone ogni anno i
risultati alla Giunta regionale e alle Commissioni consiliari
competenti, in modo da valutare l'opportunità o meno di apportare
modifiche, anche legislative, necessarie per superare eventuali
criticità che dovessero riscontrarsi nell'applicazione dei
contenuti della legge, a tutto vantaggio della comunità valdostana
e delle persone interessate dal provvedimento. All'articolo 20 sono
previste le disposizioni finanziarie.
In conclusione, questo disegno di legge, introducendo nella
nostra regione interventi di microcredito e di prestito sociale
d'onore, dalla forte connotazione sociale e adattati alla nostra
realtà, rappresenta un'interessante opportunità per la comunità
valdostana in questo periodo di crisi. Si tratta di una materia
complessa e il provvedimento che oggi voteremo è il frutto di un
lavoro lungo e intenso che ha coinvolto diversi attori. A questo
riguardo mi permetto qui di ringraziare la Caritas, il CSV, la
Fondazione Comunitaria, la commissione consiliare, il collega
Crétaz che ha condiviso con me la relazione e in modo particolare
l'Assessorato per i contributi portati durante il dibattito
effettuato in V Commissione. Oggi questo testo ne è il risultato:
l'applicazione concreta, che si avrà a breve, potrà dimostrare
l'importanza di tale provvedimento a favore delle persone che
versano in situazioni di temporanea difficoltà, ma nel contempo,
grazie all'introduzione di uno specifico articolo sulla
sperimentazione, potrà permettere, nel caso in cui si evidenzino
disfunzioni o criticità, di intervenire celermente apportando
quelle modifiche, anche legislative, necessarie per eliminare
queste problematiche. Mi sembra questo un atteggiamento serio e non
di semplice facciata, anche perché lo scopo di tale iniziativa
legislativa è di dare risposte concrete alla popolazione valdostana
e non quello di fare tanto per fare. Oggi introduciamo nella nostra
legislazione il microcredito e il prestito sociale d'onore convinti
di aver dato un ulteriore strumento ai valdostani per affrontare la
crisi e le crescenti nuove povertà.
Président
- La parole au rapporteur, le Conseiller
Crétaz.
Crétaz (UV)
- Merci, M. le Président. La Regione Autonoma
Valle d'Aosta vanta un sistema di interventi di assistenza
economica, da una parte, e di aiuto alla piccola imprenditoria
dall'altra, che limita i confini in cui è inseribile un intervento
sul microcredito, ma permette anche di sperimentare nuove vie,
originali e situate nello specifico... socio-economico di cui la
Regione è espressione. Tuttavia gli obiettivi possono essere
duplici: intercettare bisogni impliciti di cittadini appartenenti
al ceto medio in temporanea difficoltà e non disposti a rivolgersi
ai canali ordinari dell'assistenza sociale; introdurre gradualmente
forme di aiuto che prevedano atteggiamenti di reciprocità e scambio
tra il singolo e la comunità, forme di restituzione di quanto
elargito in situazione di bisogno in modo tale da superare una
mentalità di tipo meramente assistenzialistica e unidirezionale,
affinché ciò sia realizzabile, è condizione fondamentale che i
beneficiari degli interventi si sentano in dovere di restituire il
prestito ottenuto come impegno sociale, morale e legale. Altri
valori aggiunti dell'intervento di credito sociale: non si tratta
di sussidi a fondo perduto, sono prestiti di piccole somme, che
dunque prevedono una forma di restituzione dell'aiuto, seppure a
condizioni agevolate rispetto al credito ordinario, sono una forma
di propulsore del cambiamento per la persona, per il nucleo
familiare e per la società in cui è inserito.
Chi eroga i fondi è la FINAOSTA: finanziaria regionale legata a
regia regionale dei processi, ma aperta a contributi e
compartecipazioni di enti e fondazioni presenti nella regione e a
stipulare accordi con istituti bancari presenti più capillarmente
sul territorio regionale. La scelta di affidarsi a istituti di
credito (e non fondazioni) per la gestione dei fondi dedicati al
microcredito o al prestito d'onore è stata seguita anche da altre
Regioni, Province e città che hanno introdotto questa tipologia di
interventi. Gli importi dei prestiti convenuti a seguito di
approfondimenti vari sono così suddivisi: da euro 750 a euro 5.000
per il microcredito; da euro 750 a 15.000 (che verrà proposto
prossimamente) per i programmi di microcredito; da euro 750 a 2.000
per il prestito sociale d'onore.
Con delibera di Giunta si procederà alla ripartizione del fondo
in due parti: una per il microcredito che prevede sempre la
restituzione in denaro e il prestito d'onore, che si configurerà
come un contributo quando la restituzione sarà accordata sotto
forma di disponibilità di tempo per svolgere attività in ambito
sociale e non in denaro. Nel caso in cui vi sia la disponibilità di
tempo per attività in ambito sociale per il prestito d'onore presso
un ente pubblico, questo si impegna a riversare al fondo un importo
pari al 50 per cento del prestito concesso. Lo stanziamento,
essendo sperimentale, è previsto solo per il triennio 2010-2012. Le
modalità di erogazione dei prestiti saranno oggetto di convenzione
con Finaosta una volta consolidata l'alleanza tra la stessa e altri
enti disponibili a compartecipare al fondo. Presumibilmente potrà
avvenire sia mediante bonifico bancario, sia con mandati di
pagamento intestati al beneficiario (e mai all'operatore
territoriale che ha unicamente funzione di garanzia) o ancora
attraverso il pagamento diretto da parte di Finaosta di debiti
quali bollette per utenze domestiche, affitti, spese per eventi
familiari onerosi come funerali, malattie, eccetera. Il fondo
assorbe le spese di istruttoria (bolli, spese del conto corrente,
eccetera) e, a seguito di approvazione da parte del Comitato, gli
eventuali passaggi a perdita in caso di non restituzione. Solo per
le microimprese si prevede l'attivazione di azioni di recupero
forzoso del credito non risolto.
I fini e principi espressi nel disegno di legge per l'accesso al
credito sociale (nuova forma di solidarietà, dico io) oggi alla
nostra attenzione sono la volontà non solo di sostenere
momentaneamente l'individuo e i nuclei familiari con un'erogazione
in denaro, ma al tempo stesso di promuovere un loro coinvolgimento
nel contesto sociale di appartenenza. Grazie.
Si dà atto che dalle ore 17,32 riassume la presidenza il
Vicepresidente André Lanièce.
Presidente
- Dichiaro aperta la discussione generale.
La parola al Consigliere Lattanzi.
Lattanzi (PdL)
- Grazie, Presidente. Vorrei solo fare una
richiesta al Presidente: se può fare un controllo tecnologico della
comunicazione, perché c'è una vibrazione strana che disturba i
lavori.
Considerato che abbiamo udito due relazioni sostanzialmente che
hanno ripetuto con dovizia di particolari le caratteristiche
tecniche, oggettive, le finalità di queste leggi, mi asterrò da
fare un microintervento sul microcredito, farò magari un
macrointervento su una legge di microcredito e non di finanza
globale, mi fermerò alla finanza territoriale. Quando lo Stato, la
Regione, il Comune, quando la comunità deve farsi carico delle
necessità di un individuo, di una famiglia... la legge della
sussidiarietà ci suggerisce quando l'individuo non è in grado di
affrontare con le proprie forze le problematiche che la vita gli
può mettere di fronte: vale per la sanità, vale per la scuola, vale
per tutte quelle organizzazioni sociali che vengono demandate ad un
livello superiore. Questo è stato il concetto che ha accompagnato
la condivisione... qui voglio subito fare un ringraziamento sia ai
due Presidenti delle commissioni e ai due relatori del disegno di
legge, ma soprattutto all'Assessore, che devo dire si è reso
disponibile come non mai, anche se questa è una legge con un
piccolo impatto sul bilancio, perché parliamo solo di 500.000 euro
e, se pensiamo ai soldi che sperperiamo nei mille rivoli di questo
bilancio di finanziaria che abbiamo appena discusso qualche giorno
fa, fa veramente riflettere. Anzi su questo abbiamo già espresso
un'osservazione: che il prossimo anno si possa rivedere il capitolo
di spesa di questa "cosa" o magari... se non ci saranno domande,
meglio ancora, ma abbiamo il sospetto che sarà una legge piccola,
ma molto utile... dicevo che le finalità sono di un'importanza
etica e morale molto profonda.
Abbiamo parlato di finalità di sostegno non solo legate alle
necessità dell'emergenza individuale e sociale, ma anche - qui
riprendendo il concetto di Yunus e quindi della Grameen Bank
asiatica che ha vinto anche il Premio Nobel - per sostenere e
favorire quelle persone che non possono più rivolgersi a nessun
istituto di credito, per poter ripartire o partire per iniziative
di tipo imprenditoriale, piccole attività di tipo economico, per
poter tornare nel ciclo virtuoso dello sviluppo e della crescita.
Questo è quello che ha suggerito al Popolo della Libertà di
condividere tale legge, di accompagnarla, di proporre dei
suggerimenti, credo che possa essere dato atto al nostro gruppo che
il lavoro è stato intenso nel dialogo, quindi ringrazio l'Assessore
per aver accolto i suggerimenti che abbiamo umilmente voluto
esprimere e non possiamo che essere d'accordo su questa legge con
una sola prerogativa, che abbiamo anche qui condiviso con
l'Assessore in commissione, ossia che il 2010 sarà per tale
provvedimento un primo anno sperimentale. In realtà è una legge che
ha una sperimentalizzazione triennale, però abbiamo tutti condiviso
che, non conoscendo qual è l'impatto e la disponibilità delle
risorse rispetto alle esigenze del territorio, ci ritroveremo alla
fine del 2010, primi mesi del 2011 per comprendere qual è stato il
reale impatto, speriamo il meno possibile, ma sappiamo che,
purtroppo, queste leggi nascono perché il bisogno c'è e per aiutare
quei cittadini che ormai non hanno più vie di uscita se non quelle
che la comunità gli dia un'opportunità. Abbiamo molto puntato sul
fatto che questa opportunità li possa far rimettere in gioco,
quindi la divisione dell'aiuto sociale, emergenza sociale,
dall'inizializzazione di nuove imprese è stato lo spartiacque che
ha permesso alla legge di non replicare altri interventi di
assistenza sociale, che noi abbiamo già in bilancio e che
l'Assessore ci ha ricordato in commissione. Il Popolo della Libertà
non può che sostenere questa piccola legge in termini di spesa, ma
grande legge in termini di etica politica e di etica della
sussidiarietà, quindi esprimeremo il nostro voto favorevole facendo
i complimenti alla Giunta.
Presidente
- La parola alla Consigliera Patrizia
Morelli.
Morelli (VdAV-R)
- Grazie, Presidente. A fronte
dell'attuale situazione di bisogno e di precarietà in cui versa un
numero crescente di cittadini per effetto della crisi economica, ma
non solo, il nostro gruppo considera positivamente la presentazione
del disegno di legge sul credito sociale, poiché ne condivide le
finalità e considera che il microcredito possa costituire una delle
possibili risposte ai bisogni dei cittadini legati alle povertà
emergenti già ben analizzati dal relatore Lanièce.
L'idea del microcredito nasce negli anni '70 - non voglio qui
fare una microconferenza sul microcredito, ma mi sembra giusto fare
una premessa -: nasce in seguito ad una terribile carestia che
investì il Bangladesh, ponendosi il problema di come arginare la
povertà, ma ritenendo dannosa l'elemosina, poiché rea di innescare
un circolo vizioso, l'economista Muhammad Yunus giunse alla
consapevolezza che la povertà non fosse dovuta all'ignoranza o alla
pigrizia delle persone, ma al carente sostegno dato ai poveri da
parte delle banche. Su questa base nasce un nuovo modo di concepire
il credito attuato attraverso il prestito di microcrediti ad alcuni
cittadini interessati a dare vita a piccole attività, ma troppo
poveri per ottenere credito dai circuiti bancari tradizionali. Gli
abitanti di un villaggio, riuniti in gruppi di solidarietà, si
preoccupavano di garantire la restituzione, sentendosi tutti
ugualmente responsabili per il rimborso del prestito ottenuto
Mutuato da una realtà territoriale, sociale ed economica molto
diversa dalla nostra, il sistema del microcredito deve ovviamente
subire degli adattamenti che meglio aderiscano alla situazione
nostra occidentale e, nella fattispecie, alla situazione
valdostana. Tuttavia le caratteristiche peculiari che potrebbero
rendere questo sistema di credito particolarmente innovativo e
adatto ad affrontare anche le nuove povertà che stanno emergendo
nella nostra società, quelle peculiarità tipiche del microcredito
riteniamo che debbano permanere, altrimenti in tutto rischia di
ridursi ad una mera erogazione di un mutuo o, nella peggiore delle
ipotesi, alla concessione di un contributo assistenziale a fondo
perso e quindi il senso profondo e innovatore dell'iniziativa viene
meno.
Essendo lo scopo che il microcredito si prefigge principalmente
quello di far sì che persone che si trovano temporaneamente in
difficoltà riescano ad affrancarsi dallo status di assistito e
siano stimolate a cercare di risolvere i loro problemi, è
necessario che vengano create le condizioni per cui questo avvenga.
In primo luogo bisogna dare loro la possibilità di richiedere con
una procedura per quanto possibile semplificata, celere, poco
burocratizzata un piccolo prestito sulla fiducia, la cui
concessione deve essere la più rapida possibile, perché deve
permettere di far fronte a delle emergenze. La concessione del
credito la cui unica garanzia è costituita dalla fiducia e dalla
reputazione di cui gode il richiedente all'interno della rete di
appartenenza, facendo leva sull'orgoglio, sulla dignità, sul senso
di responsabilità personale, dovrebbe sollecitare il richiedente ad
una controprestazione, che porti alla restituzione nei tempi e nei
modi previsti. In questo senso mi pare importante ricordare quanto
affermato in commissione dal rappresentante del CSV, ossia che la
prima garanzia da ricercare nelle forme di microcredito, quanto
meno nel credito per la realizzazione di progetti, è la diretta
implicazione dei beneficiari nella gestione del sistema attraverso
un investimento minimo di una piccola parte del loro risparmio come
preliminare all'ottenimento di un credito. Anche per questo motivo,
ma non solo, riteniamo che il soggetto gestore dovrebbe essere
diverso da quello individuato dal disegno di legge, ossia da
Finaosta che, come è stato da più parti rilevato, è un soggetto
sottoposto alla rigidità delle regole bancarie classiche.
Un altro punto nevralgico del disegno di legge n. 66, che è
stato anche questo rimarcato e sottolineato da più parti, è quello
della mancata restituzione, che nel provvedimento è risolta in modo
pragmatico, ma poco responsabilizzante con il passaggio a perdita
posto a carico del fondo.
In conclusione, pur condividendo le finalità del disegno di
legge e apprezzando il lavoro svolto, in particolare dalle
commissioni e da entrambi i relatori, riteniamo che il testo
necessiterebbe ancora di un'attenta valutazione su quei punti che
dovrebbero risultare qualificanti per la legge stessa e soprattutto
renderla coerente alla filosofia e alla definizione di norma
tendente a promuovere il credito sociale; pertanto ci riserviamo di
proporre degli emendamenti.
Presidente
- La parola al Consigliere Rigo.
Rigo (PD)
- Grazie, Presidente. È fuori di dubbio che il
disegno di legge alla nostra attenzione recepisce uno dei punti
prioritari contenuti nel programma comune per la XIII legislatura,
documento presentato dalle forze dell'attuale maggioranza all'atto
dell'insediamento del Governo regionale.
"Studiare formule di
microcredito alle famiglie in difficoltà, restituibile con forme di
prestazioni lavorative"
era, lo ricordo, l'obiettivo e le
famiglie, non la persona, erano il soggetto a cui fare riferimento:
soggetto per noi importante, che abbiamo cercato in questi mesi - e
cercheremo sempre di farlo - di portarlo all'attenzione di questo
Consiglio. Spesso si parla della famiglia dal punto di vista
sociale e giuridico, in relazione ai temi della vita, della coppia
o della sua funzione educativa. Ma in questo momento di grave crisi
economico-produttiva - più volte sottolineato in questo Consiglio e
da parecchi Consiglieri - che stiamo attraversando da più parti si
sta sottolineando anche il ruolo cardine di attore economico che la
famiglia gioca. Sia in senso negativo, legato alle difficoltà delle
famiglie - soprattutto quelle numerose, o quelle rappresentate da
donne sole e anziane, o con uno o più figli, come hanno ben
delineato gli estensori dell'indagine sulla povertà poc'anzi
dibattuta -, sia in senso positivo di risorsa in relazione al
sostegno che la famiglia riesce a dare ai propri membri nei momenti
difficili. In famiglia non solo si gestisce il reddito, decidendo
dei consumi o del risparmio, sostenendo ad esempio i figli se
vivono in situazione di precarietà economica, ma la famiglia
assolve alla funzione di cura e di assistenza. La famiglia è
pertanto una risorsa sociale che deve essere sostenuta e
valorizzata con politiche adeguate e innovative per tenere il passo
con le rapide trasformazioni sociali che stiamo vivendo. Di
famiglia si parla molto in occasione delle campagne elettorali, poi
nei fatti spesso, passata la campagna, le priorità diventano altre.
Noi invece riteniamo che la famiglia, anche quella non
tradizionale, rappresenti una priorità e meriti investimenti
adeguati, affrontando nelle sue diverse sfaccettature il problema
in modo concreto. Per questo ne parliamo, cercando di dare il
nostro contributo attraverso suggerimenti e proposte e per questo
siamo soddisfatti anche quando siamo chiamati, come in questo caso,
ad approvare provvedimenti che vanno in questa direzione.
Microcredito o, meglio, credito sociale. Il microcredito è uno
strumento di sviluppo economico che permette l'accesso ai servizi
finanziari alle famiglie in condizioni di povertà e di
emarginazione. Nei Paesi in via di sviluppo milioni di famiglie
vivono con i proventi delle loro piccole imprese agricole e delle
cooperative nell'ambito di quella che è stata definita economia
informale. La difficoltà di accedere al prestito bancario, a causa
dell'inadeguatezza o della mancanza di garanzie reali e delle
microdimensioni imprenditoriali, ritenute troppo piccole dalle
banche tradizionali, non consente a queste attività produttive di
avviarsi e svilupparsi libere dall'usura. I programmi di
microcredito propongono soluzioni alternative per queste
microimprese e in un certo senso sono paragonabili ai prestiti
d'onore. Negli ultimi anni sono in corso tentativi di diffusione
del microcredito (con gli opportuni adattamenti), anche nelle
economie avanzate a sostegno dei cosiddetti "nuovi poveri", ossia
di coloro che nei Paesi sviluppati vivono sulla soglia della
sussistenza o al di sotto di essa e che possono trovarsi in gravi
difficoltà di fronte a spese improvvise anche di piccola entità.
Questa area del microcredito può essere definita come sostegno al
fabbisogno finanziario indistinto: oltre il 70 per cento delle
attività e dei programmi promossi. Sempre nell'ambito dei Paesi
sviluppati, esistono altre dimensioni sostenute dal microcredito:
avvio e sostegno di attività economiche, oltre il 20 per cento dei
programmi promossi in Italia nel 2006 con una possibilità di
restituzione del credito relativamente alta, come è stato
ricordato, definibile come
"lotta all'esclusione
finanziaria"
, ma anche - qui non è stato ricordato - come
sostegno durante gli studi universitari: il 9,5 dei programmi
promossi in Italia.
Il microcredito in Italia non viene però molto utilizzato,
nonostante il Paese abbia uno dei tassi, 25 per cento, come ha
ricordato il relatore Lanièce, più alti di esclusione finanziaria
secondo l'ultimo rapporto della banca mondiale. La politica sembra
disinteressarsi a questi progetti e, quindi, la seconda
considerazione positiva, rispetto al disegno di legge, è quella
dell'attenzione dedicata dalla Regione a queste iniziative.
Positiva l'azione del Governo regionale, che ha individuato, con
questo provvedimento, il settore del credito sociale come uno degli
aspetti, uno degli strumenti per far fronte alle emergenze delle
famiglie in difficoltà.
Consentitemi però, prima di argomentare alcune perplessità nel
merito del provvedimento, una riflessione di ordine generale che
può apparire fuori tema, ma che ha l'obiettivo di guardare al
problema con una valutazione sulla realtà che stiamo vivendo. Che
la società possa essere sicura rinunciando ad essere giusta è
illusione che gran parte della politica continua ancora ad
alimentare, non sappiamo quanto genuinamente credendoci. Il
progressivo mutamento del quadro socio-economico della nostra
regione, come dell'Italia, quale emerge dai dati presentati in
queste settimane - il CENSIS, l'Osservatorio regionale per le
politiche sociali, ne abbiamo discusso poc'anzi, l'ISTAT, la
Caritas, il Banco alimentare di Aosta, eccetera - ci costringe a
riflettere anche sul peggioramento dei fenomeni disgregativi del
tessuto sociale, nonché a situazioni di costante erosione delle
principali forme di integrazione e di identificazione comunitaria,
che facilmente si possono tradurre poi in povertà con un'emersione
di nuovi bisogni sociali. La crisi oggi qui, come altrove, deve
essere fronteggiata con una politica di investimenti non solo sul
versante economico, ma anche su quello sociale ed i provvedimenti
anticrisi attivati dalla Regione ne sono un esempio. Ciò al fine di
contrastare gli effetti più negativi e mettere in moto meccanismi
che aumentino la ricchezza del Paese o della Regione e al contempo
modifichino i criteri di distribuzione delle risorse che negli
ultimi anni hanno accentuato la differenza di reddito a vantaggio
di una minoranza più ricca della popolazione a svantaggio di
categorie più fragili, come ha ben relazionato su questo punto il
Vicepresidente Lanièce.
La nostra preoccupazione è quella che la forbice fra il povero e
il ricco si stia sempre più allargando e che, comunque, tutti,
poveri e ricchi, siano indotti ad uno sfrenato sviluppo economico,
alimentando nuova emarginazione e nuove povertà. Ecco perché
riteniamo necessario che al trasferimento economico - penso ai
contributi, ai diversi
bonus
famiglia e anche al credito
sociale - si associ la promozione di comportamenti virtuosi e di
corresponsabilizzazione da parte dei destinatari e si affianchi
all'accesso al credito sociale, nel nostro caso, un sistema di
accompagnamento, di educazione e di verifica insieme ad una serie
di servizi e programmi di inserimento. Occorre cioè che le
istituzioni, Regione e Comuni, insieme alle associazioni sociali,
laiche e cattoliche, si impegnino, attraverso programmi e
protocolli, ad educare ad un consumo consapevole e a comportamenti
sobri da parte dei cittadini. Altrettanto essenziale è saper
leggere in tutta la sua complessità il messaggio che la crisi in
atto porta in sé: quello dell'insostituibilità di una forma di vita
centrata unicamente sulle incentivazioni del consumo, anche al di
là di ogni reale possibilità dei soggetti.
L'Italia è un
"paesone"
tutto famiglia e piccole-medie
imprese, che ha retto all'onda d'urto della recessione mondiale
meglio di quanto ci si aspettasse, ma vive in affanno, anzi "in
apnea" in attesa della fine della crisi. Ma la vitale resistenza
alla pressione degli eventi potrebbe non bastare più. Se nei primi
mesi del 2010 i mercati mondiali non ripartissero, se alcune
filiere essenziali per l'industria italiana non riprendessero lena,
se non fossimo capaci di "andare da soli", avverte il CENSIS, il
ricorso all'adattamento potrebbe non essere più sufficiente. E
accanto ad un cauto ottimismo, un po' di stanchezza comincia a
circolare.
"Allora
- suggerisce De Rita -
quello che
bisogna fare è recuperare la dimensione collettiva, persa in questi
anni di soggettività e personalismi esasperati. Ricominciare a
vivere collettivamente e a pensare agli interessi di tutti a
partire dal basso: dal condominio, dal quartiere, dal villaggio
fino al sindacato, al partito e all'associazione"
. Riscoprire
la dimensione morale della vita umana è l'esortazione del Papa, che
invita ad uno sviluppo che abbia al centro l'uomo e la sua esigenza
di promozione umana e sociale.
"La salvaguardia del creato
-
ha affermato rivolto in questi giorni ai grandi della Terra riuniti
a Copenhagen -
postula l'adozione di stili di vita sobri e
responsabili"
. Ecco perché ne abbiamo parlato durante il
Consiglio regionale dedicato al bilancio di previsione ed ecco
perché, come forza politica, proponiamo che la Regione, i Comuni, i
sindacati, le associazioni promuovano interventi che si dirigano
non certo ad una decrescita, non vogliamo tornare indietro, ma ad
uno spostamento del consumo, fino ad oggi caratterizzato da un
modello di sviluppo che ha di recente mostrato tutte le sue
limitatezze, coniugando azioni di solidarietà, di educazione alla
sobrietà, di partecipazione per una comunità maggiormente
responsabile. Nel disegno di legge per l'accesso al credito sociale
volevamo che questo fosse posto al centro dell'attenzione, volevamo
fosse chiaro, netto il superamento dell'ottica solo
assistenzialistica, per puntare ad un'emancipazione e ad
un'autonomia piena e all'inclusione sociale ed economica. Ecco
perché, accanto all'iniziativa sul credito sociale, avremmo visto
con favore anche altre opzioni possibili, capaci di creare un'idea
di sistema, di creazione da parte della Regione di una rete di
solidarietà nel territorio tra le associazioni, gli istituti di
credito più sensibili, penso alla banche di credito cooperativo, la
Caritas, le fondazioni, le parrocchie e ogni altro soggetto che
agisce nell'ambito sociale. Voglio ricordare alcune azioni già
attuate in altre parti d'Italia con risultati positivi e che non
richiedono stanziamenti onerosi. Combattere la povertà con
l'educazione al risparmio: attivare e sostenere progetti di
asset building
(termine solo inglese che penso si possa
tradurre in: costruzione di un patrimonio), ossia fornire incentivi
al risparmio, integrando i piccoli risparmi con un sussidio fino al
limite fissato dalle regole del programma. Non possiamo solo
pensare ad incrementare il consumo, è una proposta di educazione al
risparmio per le famiglie, ma nel contempo si configura come una
sorta di investimento sociale per le amministrazioni pubbliche
quale strumento di intervento economico per realizzare nuovi
sistemi di protezione sociale. La famiglia si impegna a risparmiare
regolarmente piccoli importi con cadenza mensile (penso al gioco:
pensiamo solo a quanto viene speso in Valle d'Aosta per il gioco,
non quello del casinò, ma quello sotto casa, alle sigarette, al
bere in misura scorretta, ecc.) per un determinato periodo. Per
ogni importo risparmiato il programma aggiunge lo stesso ammontare
o un suo multiplo chiaramente alla cifra stabilita. Non posso
dilungarmi, ma l'obiettivo è quello di sostenere l'investimento
permesso dal programma, per esempio la piccola imprenditoria o, per
esempio, la formazione professionale, l'avvio all'università di un
giovane. È molto attivo in Gran Bretagna e, vicino a noi, nella
provincia di Torino, dove Banca etica sta promuovendo uno specifico
programma. Ancora: il consumo consapevole e solidale: il sostegno
di gruppi di acquisto solidali e la promozione della filiera corta
nei piccoli negozi. I gruppi di acquisto, a fronte delle nuove
difficoltà, con l'incentivo e il sostegno delle istituzioni
pubbliche, possono costituire una rete sempre più mirata alla
solidarietà e al risparmio economico quale misura diretta per
combattere la povertà. Esempi di buone pratiche ci sono nel vicino
Piemonte. Oppure sostenere il consumo con la solidarietà degli
esercenti tramite una card regionale e non quella nazionale.
L'iniziativa di Aosta con il programma "Io centro" potrebbe
favorire la diffusione in Valle d'Aosta di una tessera gratuita,
emessa dalla Regione o dal Consiglio permanente degli enti locali,
per offrire sconti ed agevolazioni alle famiglie numerose o alle
fasce più deboli con criteri da definire presso gli operatori che
aderiscono all'iniziativa. Scopo della
card
è contrastare le
difficoltà, sostenere le attività economiche dei piccoli negozi e,
attraverso un paniere integrato, educare al consumo e alla
prevenzione. Ci sono poi i prestiti per le piccole necessità:
affrontare le difficoltà con il microcredito o il credito
sociale.
Ecco il disegno di legge alla nostra attenzione, che si pone gli
obiettivi ben spiegati dagli oratori. Un disegno di legge
importante, quindi quella che si dice una buona idea, ma non è
chiaro l'obiettivo specifico. Ho detto poc'anzi di alcune
perplessità e questa è proprio una di quelle. Non mi sembra chiara
la finalità: c'è certo l'assistenza diretta alla famiglia in
difficoltà, c'è la relazione con coloro che hanno bisogno di aiuto
finanziario, ma non mi sono chiari i meccanismi virtuosi messi in
campo per accompagnare quelle famiglie che vogliono e si impegnano
ad uscire dalla loro condizione di emergenza. Non vediamo in
sostanza i meccanismi che si vogliono mettere in campo per un
adeguato supporto di accompagnamento nell'orientare cioè anche
nell'educazione al consumo responsabile. Lo ripeto: avremmo
preferito non solo uno strumento, il credito sociale, per far
fronte alle emergenze, ma un intervento che, superata l'ottica
assistenzialistica, puntasse ad un'emancipazione e ad un'autonomia
piena delle persone. La seconda perplessità riguarda gli operatori
territoriali. Bene coinvolgere le organizzazioni di volontariato e
le associazioni di promozione sociale, così come gli enti locali,
ma il disegno di legge è molto generico nell'indicare come verranno
veramente coinvolti questi attori e non è sufficiente, almeno per
me, il riferimento ad una successiva deliberazione della Giunta.
Come coinvolgere le associazioni? Come farle partecipare? Come
organizzare il lavoro di preparazione e di formazione mirata? Come
mettere a punto le modalità di accoglienza, ascolto, definizione
del bisogno e presentazione del soggetto che richiede il prestito?
In questa direzione avremmo visto molto bene un ruolo specifico
assegnato al Centro di servizio per il volontariato. Il compito
assegnato per statuto al CSV è proprio quello di coordinamento
delle attività delle associazioni e per questo avrei visto molto
bene un coinvolgimento diretto del centro, con una funzione di
supporto, di costante supervisione, di tutoraggio per offrire su
tutto il territorio regionale interventi omogenei e coerenti con il
sistema della solidarietà. Un ruolo anche di
trait d'union
fra i compiti assegnati al comitato previsto nel disegno di legge e
le attività, la conoscenza, il lavoro di rete con i soggetti del
territorio e gli attori più prossimi alle famiglie. Una perplessità
riguarda inoltre l'articolo 8, comma 1: i crediti per la
realizzazione di progetti e forme di cooperazione diretta allo
sviluppo di attività a rilevanza sociale o ambientale. Positivo
l'aver aumentato l'importo finanziario, ma rimane l'incertezza
sulla reale fattibilità operativa di questo programma di
microcredito. Gli operatori territoriali sono in grado di valutare
e orientare a livello imprenditoriale i soggetti interessati? Non
sarebbe stato più opportuno un collegamento con i programmi
contenuti nel piano di politiche del lavoro e direttamente con la
struttura collegata ad essa? Osservazioni e perplessità queste
manifestate anche da alcune associazioni durante le audizioni
promosse dalle competenti commissioni.
Detto questo, devo riconoscere anch'io all'Assessore Lanièce la
massima attenzione prestata nel raccogliere le osservazioni e le
proposte presentate nel corso dei lavori della commissione. Alcune
di queste hanno trovato spazio, di questo lo ringrazio, nel testo
emendato,
"altre
- ha detto l'Assessore affiancato dai
dirigenti -
saranno accolte nelle direttive e nella
deliberazione della Giunta"
. In particolare devo riconoscere
all'Assessore Lanièce il merito di aver fatto propria l'idea della
sperimentazione e della valutazione: è una buona idea,
Assessore!
In conclusione, un disegno di legge che seguiremo con amorevole
cura, perché crediamo nel microcredito e nella sua funzione di
assistenza, ma anche nella sua capacità di stimolare nelle famiglie
la capacità di autogovernarsi, augurandomi che la struttura
regionale sappia valorizzare in questo percorso le formazioni
sociali del territorio.
Presidente
- Se non vi sono altri interventi, dichiaro
chiusa la discussione generale.
La parola all'Assessore alla sanità, salute e politiche sociali,
Albert Lanièce.
Lanièce A.
- Grazie, Presidente. Le due relazioni sono
state molto approfondite ed esaustive. Gli interventi che sono
seguiti sono stati molto interessanti, ad ampio respiro e hanno
dimostrato come questo disegno di legge fosse atteso oltre a
rappresentare un programma preciso di maggioranza, era molto atteso
non solo dalle forze politiche, ma dall'intera società valdostana.
Non entro più nel merito della legge, che è stata sviscerata,
voglio semplicemente condividere alcune valutazioni, alcune
considerazioni che sono state fatte.
È chiaro che il modello di microcredito... e su questo disegno
di legge devo dire che le strutture dell'Assessorato stanno
lavorando da un anno, proprio perché nel nostro Paese... non solo,
anche in Europa è proprio negli ultimi due anni che stanno nascendo
iniziative a livello di Regioni e di Comuni le più disparate con
interventi portati avanti da fondazioni private... interventi
invece pubblici come quello che abbiamo deciso di effettuare nella
nostra Regione... e la cosa che abbiamo capito subito è che il
microcredito dovesse essere "vestito" alla nostra realtà, dovesse
essere un intervento intimamente collegato alla nostra società.
Abbiamo visto e partecipato a convegni dove c'erano, ad esempio,
proposte di microcredito che vengono portate avanti in zone
metropolitane, in periferie di metropolitane: questi non sono dei
progetti di microcredito funzionali alla nostra Regione.
Vi è stato sicuramente un grande impegno, che ha incontrato a
volte anche momenti di difficoltà, per portare avanti questo
disegno di legge e non nascondo la mia soddisfazione di averlo
portato oggi all'assemblea regionale perché ha suscitato un ampio
dibattito in seno alla commissione e in seno alle forze politiche.
Ringrazio la commissione consiliare e il suo Presidente Rigo, la II
Commissione e il Presidente Rosset, tutti i commissari che hanno
voluto portare in modo concreto delle idee per migliorare la legge,
come ringrazio anche tutte le associazioni e fondazioni che hanno
voluto partecipare. L'obiettivo, abbiamo detto, è proprio quello di
non fare un intervento di assistenza - di interventi di assistenza
ne abbiamo e speriamo di migliorarli, volti soprattutto alla
povertà più pesante -, esso è volto a quella fascia, di cui parlavo
prima nel rapporto povertà, che sempre più spesso si trova
borderline
fra la non povertà e la povertà, quindi è una
spinta per cercare di vedere il futuro un po' migliore. Abbiamo
deciso, grazie anche a suggerimenti in V Commissione, di portare a
15.000 gli interventi per le microimprese e questo potrà
contribuire in modo ulteriore a dare una propulsione a tale
settore, che è già supportato da altri interventi, quali la legge
per l'imprenditoria giovanile. Ci sono, è vero, delle perplessità o
degli interrogativi per quanto riguarda l'applicazione. Credo non
sia una parola magica quella di dire sempre che ci sarà una
delibera attuativa, ma presteremo molta attenzione a questa fase
attuativa perché sarà la fase che determinerà se abbiamo fatto o
meno un buon intervento legislativo. Abbiamo detto del periodo di
sperimentazione, dove a fine anno farò una relazione alla Giunta e
alle commissioni consiliari competenti, quindi proprio per 3 anni
ci sarà questo rito che permetterà di apporre delle modifiche
proprio in seguito a ciò che vedremo applicato durante l'anno, a
ciò che succederà in base alle domande che verranno inoltrate.
Per quanto riguarda la questione legata a Finaosta, abbiamo
scelto un modello molto pragmatico per poter iniziare il più presto
possibile, quindi questa scelta che è legata ad una finanziaria
regionale. Volevo rapidamente elencare quali sono gli esempi: a
Bologna c'è la banca che sosterrà il finanziamento, nel Lazio c'è
l'Agenzia Sviluppo del Lazio S.p.A., finanziaria della Regione, in
Calabria ci sono istituti di credito Confidi, a Venezia la Banca
etica, in Piemonte gli istituti di credito Confidi, in Umbria la
Gepafin, anche questa una finanziaria regionale, in Sicilia aziende
di credito, in Toscana la FidiToscana, finanziaria della Regione,
ci sono quindi diversi esempi in questo senso.
Voglio solo ricordare quella piccola parte di legge che passa
quasi inosservata, che però è un'innovazione rispetto agli altri
interventi ed è quella legata alla possibilità di restituire il
prestito sociale in tempo, impegnandosi a svolgere attività in
ambito sociale. Questa è una sfida che abbiamo raccolto e
naturalmente qui si sta pensando in fase di applicazione ad una
struttura che raccolga, da una parte, le esigenze degli enti e
dall'altra, la disponibilità delle persone. In quel modo c'è stata
quest'estate un'importante evoluzione per quanto riguarda i
voucher
lavorativi, dal settore dell'agricoltura si è potuto
estenderli anche all'ambito sociale. Mettendo insieme tali
elementi, quindi credo che arriveremo all'applicazione di questa
importante innovazione.
Concludo dicendo che possibili sviluppi futuri... ad esempio, il
risparmio solidale, ossia creare una rete di mutuo aiuto,
remunerato indicativamente intorno allo 0,25- 0,50 annuo, da
impegnare per erogare microcrediti con tasso analogo per
finanziarie iniziative di impatto sociale; altre forme più
specifiche legate al Web: il
peer-to-peer,
intendendo uno
scambio solidale determinato dalla formula
peer-to-peer,
un
portale Web dove si presentano e si ottengono microprestiti a tassi
vantaggiosi per entrambe le categorie, con trasparenza e
garanzie... Come vedete, siamo aperti alle evoluzioni di questo
settore, ringrazio ancora per tutto il lavoro che è stato fatto
dalle strutture dell'Assessorato, in particolare dalle politiche
sociali, come ho detto prima, la commissione consiliare. Spero fra
un anno di portare già i primi risultati e sicuramente le richieste
arriveranno per un intervento che è molto atteso nella nostra
Regione. Grazie.
Presidente
- Passiamo all'esame del testo di legge nel
nuovo testo. Volevo precisare che discuteremo sul nuovo testo delle
Commissioni II e V, che hanno dato parere favorevole a maggioranza;
c'è il parere favorevole del Consiglio permanente degli enti locali
con osservazioni. Sono stati presentati 2 emendamenti
dell'Assessore Lanièce e 6 emendamenti del gruppo Vallée d'Aoste
Vive-Renouveau.
La parola al Consigliere Comé, presumo per dichiarazione di
voto.
Comé (SA-UdC-VdA)
- La mia sarà una dichiarazione di voto
breve, anche perché il macrointervento sul microcredito, come è
stato sottolineato, lo ha fatto il mio collega Lanièce. Certamente,
come gruppo consiliare della Stella Alpina, non possiamo che
esprimere il voto favorevole all'approvazione del disegno di legge
recante: "Interventi regionali per l'accesso al credito sociale",
dichiarando nel contempo la nostra viva soddisfazione, perché
un'ipotesi da noi proposta già in fase di stesura del programma
elettorale è stata poi convertita nel programma di legislatura.
Bisogna riconoscere che fin dall'inizio di questa legislatura si è
dato corso all'iter per la formulazione e la realizzazione del
disegno di legge sottoposto alla nostra attenzione, che è stato
condiviso fino in fondo dall'intera maggioranza di centro
autonomista, che mostra ancora una volta tutta la sua coesione di
fronte al Consiglio e all'intera comunità valdostana.
In realtà questo progetto di microcredito e prestito d'onore
risulta nei fatti essere uno strumento originale e innovativo in
campo nazionale perfino al di fuori del nostro Paese. Non esistono
infatti altre realtà socio-economiche in cui il prestito concesso
dalla collettività possa essere restituito mediante l'attività di
servizio sociale prestato a favore della collettività stessa. Non
si può passare sotto silenzio come tale prassi rappresenti un
innovativo strumento di coesione sociale e di identificazione
culturale fra singole comunità di cui fa parte. Il fatto poi di
uscire da una logica di mero assistenzialismo nei confronti degli
indigenti per creare uno strumento di facilitazione dell'iniziativa
individuale a favore di quei ceti medi - che non sono normalmente
colpiti dalla povertà e per questo evitano di ricorrere ai normali
canali del credito, rischiando di cadere vittime dell'usura in
momenti di crisi economica, per coprire con riservatezza molte
volte le loro difficoltà - costituisce di per sé un forte strumento
di tutela della legalità e della protezione diffusa nei confronti
del crimine. Siamo dunque non solo favorevoli a questa norma, ma
con un certo orgoglio possiamo sottolineare che la maggioranza,
concretizzando la nostra iniziativa, ha adottato quella che mi
sento di definire un'autentica norma di civiltà e uno strumento
valido, coerente ed assimilabile ad una forma di finanza equa e
solidale, attualmente in via di diffusione crescente nel mondo
contemporaneo. Esprimo per questa coesione, a nome di tutta la
maggioranza, il voto favorevole al disegno di legge n. 66:
"Interventi regionali per l'accesso al credito sociale".
Presidente
- La parola al Consigliere Louvin, presumo per
dichiarazione di voto.
Louvin (VdAV-R)
- Grazie, Presidente. Siamo sull'articolo
1 e non ancora in dichiarazione di voto, anche se anticiperò in
questo brevissimo intervento delle considerazioni che vogliono
spiegare il senso degli emendamenti che abbiamo predisposto e fare
qualche piccola sottolineatura ulteriore dopo l'espressione molto
chiara da parte della collega Morelli del nostro punto di vista
sulla proposta legislativa, di cui tengo a dire fin da subito che
apprezziamo seriamente lo spirito, il principio e da cui vogliamo
distinguerci non per una necessità tattica, ma perché abbiamo
effettive riserve sulle modalità attraverso le quali si dà
attuazione in questa regione al credito sociale o microcredito che
dir si voglia. Molti colleghi hanno insistito sull'originalità di
questo provvedimento, credo si tratti di un disegno di legge
piuttosto originale, ma dell'originalità rileviamo alcuni aspetti
che ci sembrano un po' inquietanti e diamo una lettura degli
interventi che hanno fatto in commissione le forze organizzate del
volontariato, di cui una parte delle osservazioni sono state
utilmente recepite nel suo lavoro di
liaison
dal relatore
Lanièce e l'Assessore sicuramente ne ha tenuto conto.
Vi è però un'osservazione di fondo effettuata in quella sede che
credo vada ripresa: riguarda il fatto che la logica del
microcredito e la logica del credito sociale dovrebbero essere
quelle di valorizzare il principio di sussidiarietà. Tale passaggio
è stato illustrato molto bene in commissione, chiedendo che vi
fosse un impegno a superare l'impostazione burocratica, che è
sottesa a tutto questo provvedimento legislativo, e a valorizzare
le formazioni sociali previste nell'ordinamento e per le quali
l'articolo 118 della Costituzione chiede, quando si tratta di uno
svolgimento di un'attività di interesse regionale, che si lasci
spazio alla libera organizzazione, ma anche alla responsabilità con
il coinvolgimento diretto di questi soggetti. Cerco di essere
ancora più chiaro nel dire che il credito sociale deve vedere
esposti in prima linea, come cofinanziatori laddove possibile, come
garanti non solo in termini morali, ma direi anche in parte in
termini concreti e materiali, i soggetti privati di questa regione.
Abbiamo il fondato timore - "raggiungiamo" la preoccupazione del
collega Rigo, che indica come non chiare le finalità e i meccanismi
virtuosi di questa legge -, naturalmente a distanza di uno, due e
tre anni faremo tutti insieme delle opportune valutazioni, che i
soggetti privati di questa operazione non si sentano partecipi,
perché? Perché il soggetto preminente regionale sarà finanziatore
forse anche esclusivo del fondo; l'ente pubblico ne sarà per 4/5 il
verificatore - e qui innesteremo una proposta di emendamento -;
perché 4 soggetti su 5 del comitato valutatore sono espressione o
della politica regionale, o della politica locale, o di soggetti
pubblici al 100 per cento; perché il soggetto attuatore di questa
operazione, la Finaosta, è un soggetto 100 per cento pubblico;
perché addirittura - questo forse è uno scivolamento ulteriore che
c'è stato nel tentativo apprezzabile di migliorare tale testo - c'è
stato uno scivolamento ulteriore che ha portato a considerare
possibile ente territoriale garante lo stesso Comune o la Comunità
montana... per cui la Regione paga, gli enti pubblici controllano,
un ente pubblico (Finaosta è ormai un ente pubblico a tutti gli
effetti) esegue e gli enti pubblici si rendono garanti anche sul
piano morale di questo. La percezione che ha il nostro gruppo di
questa situazione è che, nel tentativo di fare sponda, di dare
sostegno al bisogno di un credito sociale, ci si sia esposti
troppo, ci si sia spinti oltre il limite e si sia pubblicizzato
interamente il sistema annullando gli aspetti di sussidiarietà e di
coinvolgimento che rimangono assolutamente marginali. Credo che le
associazioni di volontariato, il Centro per il volontariato e gli
altri soggetti che abbiamo interpellato non abbiano voluto alzare
il tono, anche nella preoccupazione che in questo momento di
particolare difficoltà la Regione "fermasse i giochi" e non
mettesse in campo questo strumento, che pure è visto con favore, ma
ne abbiamo percepite le riserve. Noi riteniamo doveroso segnalarle
qui adesso, anche perché, quando faremo i bilanci fra uno o due
anni di questa operazione, si possa eventualmente - apprezziamo
l'idea che ci sia una fase sperimentale - tornare indietro.
Al momento non vorrei aggiungere altro se non questa
considerazione di carattere generale sulle riserve rispetto ad
un'eccessiva invadenza pubblica su un settore come quello del
microcredito, che non solo in India o in Bangladesh, non solo nei
Paesi del terzo mondo, ma anche nelle realtà che ci sono vicine, a
partire dai Comuni canavesani che lo hanno fatto proprio da tempo,
vede sempre in campo soggetti privati con un ruolo molto più largo
di quello che noi abbiamo riconosciuto. Spero sia percepita
positivamente questa nostra sottolineatura, che farà sì che diamo
un'adesione di principio all'intervento legislativo con un voto
favorevole su questo primo articolo della legge, a cui farà seguito
l'astensione sugli articoli di carattere organizzativo
dell'attività di credito sociale, andando a precisare, al momento
della discussione dei singoli emendamenti, le ragioni puntuali per
le quali esprimiamo queste nostre riserve. Grazie.
Presidente
- Pongo in votazione l'articolo 1:
Consiglieri presenti, votanti e favorevoli: 28
Il Consiglio approva all'unanimità.
Presidente
- All'articolo 2 vi sono gli emendamenti n. 1
e n. 2 di Vallée d'Aoste Vive-Renouveau.
La parola al Consigliere Louvin.
Louvin (VdAV-R)
- Il Presidente mi permetterà di farne
un'illustrazione congiunta, perché hanno una finalità comune.
Questa legge individua il soggetto gestore dell'operazione del
microcredito all'impresa: la Finaosta S.p.a., un ente molto noto
nella nostra regione, un ente che ha una grande competenza tecnica
e che è sostanzialmente onnipresente in ogni settore della nostra
economia. Credo si tratti di un ente che può radiografare ormai
ogni famiglia e ogni impresa valdostana, perché interviene
direttamente su ogni aspetto della nostra vita economica,
familiare, attraverso erogazione di mutui sulla residenza,
sull'attività di impresa, eccetera. Non crediamo sia fra le
vocazioni prime di questo ente quella di operare con la dovuta
elasticità e, se possiamo anche dire, con quella immediatezza e
facilità di contatto con soggetti in difficoltà che potrebbero
avere altri soggetti non ancora noti alle persone coinvolte. Cerco
di spiegarmi meglio: chi si trova in difficoltà, magari in
difficoltà temporanee avendo avuto vicende non piacevoli di
restituzione mancata di mutui, un mutuo sulla casa, un mutuo su
un'attività economica, che si è già - uso un termine colorito -
"limato i denti" nel rapporto con gli uffici della Finaosta per
qualche mese o addirittura qualche anno, si trova puntualmente a
dover bussare a quella stessa porta di quello stesso palazzo di
cristallo che abbiamo qui a poche decine di metri dal Palazzo
regionale per andare a sottoporre la propria domanda. Onestamente
avremmo immaginato altro in un'attività che doveva dare il segno di
una partecipazione della comunità che si rende garante, di un
aspetto più caloroso di avvicinamento fra il bisogno e chi tende la
mano: avremmo immaginato un soggetto diverso da Finaosta. Avremmo
anche immaginato - e penso che ce ne siano più di uno - un soggetto
piuttosto tecnico specializzato come ce ne sono nel settore o
eventualmente l'individuazione, come è stato suggerito da qualche
collega, di un soggetto diverso che potesse avere questo approccio
meno rigido, meno burocratico rispetto alla pratica di richiesta di
tali finanziamenti. Questa a noi sembrava una via percorribile, lo
abbiamo detto in commissione, abbiamo chiesto che si facesse carico
anche la maggioranza di una valutazione in questo senso,
evidentemente altre erano già state le determinazioni assunte, non
si è voluto tornare indietro. È un peccato, non per sfiducia in un
soggetto di cui apprezziamo altamente le capacità tecniche, non è
in discussione qui la competenza ragionieristica di Finaosta che è
in grado di fare questo e altro, ma l'approccio, il modo, la
qualità del rapporto che si viene ad instaurare mi pare che ne
avrebbe potuto risentire positivamente se si fosse percorsa
un'altra via.
Cosa proponiamo? Proponiamo semplicemente che in questo articolo
2 le parole:
"presso la società finanziaria regionale Finaosta
S.p.a."
siano sostituite dalle parole:
"presso un soggetto
legalmente autorizzato all'esercizio del microcredito all'impresa
ed alle famiglie individuato in base ad apposita selezione da parte
della Giunta regionale, di seguito denominato gestore"
. Potrà
sembrare strano, abbiamo fiducia nella Giunta che lo possa fare e,
sulla base di questa indicazione legislativa, possa cercare un
soggetto diverso. Questa è la nostra sollecitazione, a cui fa
seguito anche un emendamento che porterebbe a cascata in tutto il
provvedimento di legge ad individuare questo operatore come gestore
e non attraverso l'indicazione fisica e precisa che si deve
trattare di Finaosta S.p.a.. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Prendo atto di questa visione sovietica del
gruppo Vallée d'Aoste Vive-Renouveau di questo disegno di
legge...
(interruzione del Consigliere Louvin, fuori
microfono)
...invece mi piace l'idea che il pubblico partecipi direttamente
a questo microcredito, proprio come concetto generale. Con questo
ho ribadito prima che questi anni di sperimentazione permetteranno
alle fondazioni... tant'è vero che al comma 2 si dice come presso
la società Finaosta ci possa essere la possibilità di una
compartecipazione del fondo da parte di enti e associazioni e da
parte di Finaosta di servirsi di istituti di credito come sportelli
sul territorio, quindi non è detto che i cittadini debbano venire
direttamente al palazzo di cristallo. Noi ci asteniamo su questi
emendamenti e di fatto, come è stato detto, è una "cascata
enzimatica", interessa gli emendamenti n. 1, n. 2... anticipo, ma
ne parleremo, anche il n. 3 e il n. 4, perché vogliamo ribadire il
modello che è stato individuato per partire. Ribadisco ancora una
volta che in corso d'opera potremo vedere alcune modifiche, però
volevo risottolineare come la compartecipazione al fondo sia una
cosa assolutamente non possibile, ma auspicata.
Presidente
- Pongo in votazione l'emendamento n. 1 del
gruppo Vallée d'Aoste Vive-Renouveau, che recita:
Emendamento
Al comma 1 dell'articolo 2 le parole "presso la società
finanziaria regionale FINAOSTA S.p.A. (FINAOSTA S.p.A.)" sono
sostituite dalle parole "presso un soggetto legalmente autorizzato
all'esercizio del microcredito all'impresa ed alle famiglie
individuato in base ad apposita selezione da parte della Giunta
regionale, di seguito denominato gestore".
Consiglieri presenti: 32
Votanti e favorevoli: 8
Astenuti: 24 (Agostino, Bieler, Caveri, Comé, Crétaz, Empereur,
Hélène Impérial, Isabellon, La Torre, André Lanièce, Lattanzi,
Lavoyer, Maquignaz, Marguerettaz, Pastoret, Prola, Emily Rini,
Rosset, Salzone, Tibaldi, Laurent Viérin, Marco Viérin, Manuela
Zublena, Zucchi)
Il Consiglio non approva.
Presidente
- Di conseguenza l'emendamento n. 2 del gruppo
Vallée d'Aoste Vive-Renouveau decade; ne do lettura per il
verbale:
Emendamento
Le parole "FINAOSTA S.p.A.", ovunque ricorrano nel testo del
d.l. 66, sono sostituite dalla parola "gestore", con le conseguenti
modifiche grammaticali.
Pongo in votazione l'articolo 2:
Consiglieri presenti: 32
Votanti e favorevoli: 24
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Articolo 3: stesso risultato. Articolo 4:
stesso risultato. Articolo 5: stesso risultato. All'articolo 6 vi
sono gli emendamenti n. 3 e n. 4 di Vallée d'Aoste
Vive-Renouveau.
La parola al Consigliere Louvin.
Louvin (VdAV-R)
- Anche in questo caso, con il suo
permesso, Presidente, accennerei al senso e al significato di
entrambi gli emendamenti. Stiamo parlando della questione del
Comitato tecnico di coordinamento per il credito sociale, che è
l'organo valutatore in merito all'ammissibilità delle domande
qualora emergano degli aspetti critici, ci siano delle difficoltà
nell'assegnare il credito richiesto. La proposta che è in votazione
ed è presentata dalla maggioranza indica questo comitato come un
comitato composto da 2 rappresentanti della struttura regionale
competente in materia di politiche sociali (l'Assessorato della
sanità), 1 rappresentante designato da Finaosta, un rappresentante
designato dal Consiglio permanente degli enti locali della Valle
d'Aosta, 1 rappresentante designato dalle organizzazioni di
volontariato e dalle associazioni di promozione sociale. Facendo il
conto della serva, 2 li nomina la Giunta regionale e sono dei
funzionari di scelta regionale, 1 lo nomina la Finaosta, che è 100
per cento regionale, 1 lo nomina il Consiglio degli enti locali,
che è un soggetto a composizione politica e il quinto è designato
dalle organizzazioni del volontariato, quindi dal mondo del
sociale. Il rapporto è di 1 a 4. Io questo lo posso ricollocare -
Assessore Lanièce, lo ha evocato lei il termine - come visione un
po' sovietica. Vedremo poi chi metterà dei privati i soldi, io le
posso già anticipare che non ce ne saranno tanti nella
cagnotte
, ma ne riparleremo più avanti. Finanzia l'ente
pubblico, controlla, valuta... pardon, gestisce un ente
pubblicistico che è la Finaosta, valuta un organismo che è
sostanzialmente pubblico. Che Il Popolo della Libertà si schieri su
una posizione così altamente pubblicizzata è sicuramente una cosa
sorprendente, ma rientra più su altre logiche che su quella
strettamente connessa con questo progetto di legge. Dal nostro
punto di vista e senza voler polemizzare, intendiamo solo ed
esclusivamente sottolineare che c'è uno squilibrio. La nostra
proposta: basta un rappresentante della struttura dell'Assessorato,
perché averne due se uno è più che sufficiente? Un rappresentante
del gestore, un rappresentante degli enti locali, ma mettiamone un
numero almeno pari del sociale, bilanciamo le due cose! La nostra
richiesta è che ci siano a fianco di 3 di nomina pubblica 3 di
espressione del mondo associativo, delle associazioni del
volontariato e della promozione sociale. Ci sembra che questa sia
una condizione di riequilibrio da poter proporre non sbilanciata
eccessivamente sul settore pubblico, neanche totalmente affidata a
soggetti privati, tanto più che non hanno una partecipazione
obbligatoria al finanziamento dell'iniziativa, ma ripeto
bilanciata. Non solo bilanciata, ma anche con un minimo di gesto di
attenzione, che è di individuare la presidenza di questo comitato
all'interno della delegazione dei soggetti di espressione sociale.
Questo è il nostro punto di vista, questa è la visione che abbiamo
di un organismo valutatore che possa essere esterno
all'Amministrazione e a chi ha delle logiche totalmente
politicizzate, pubblicizzate della gestione del credito stesso.
Grazie.
Presidente
- La parola al Consigliere Rigo.
Rigo (PD)
- Grazie, Presidente. Voteremo a favore come
gruppo di questo emendamento, ma quello che volevamo far osservare
all'Assessore è che la mancanza di un rappresentante del Centro di
servizi per il volontariato verrà lamentata dal comitato stesso.
Questo perché, al pari del Consiglio permanente degli enti locali,
la presenza del CSV poteva essere utile per l'informazione alle
associazioni sulle attività del comitato stesso. Secondo me,
quindi, manca questa figura centrale.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie. Non riesco a entrare in quest'ottica
di 4 a 1, chi contro chi? Qui parliamo di interventi su poveri
cristi per certi versi, per quanto riguarda il prestito sociale
d'onore per persone e famiglie che sono in difficoltà, quindi io
sarò ingenuo, ma non riesco a capire questa contrapposizione: 4 a
1. Lì c'è un comitato dove c'è un impianto pubblico di questa
legge, ci sono rappresentanti dell'Assessorato, c'è una legge
sperimentale che deve iniziare, ci sarà un anno di sperimentazione,
quindi è giusto che ci sia un controllo, ma un controllo in senso
positivo di quello che succede. Io voglio contestare questo
atteggiamento di dire:
"siamo 4 contro 1"
, io lo respingo.
Il comitato sarà sicuramente a disposizione, tant'è vero che sarà
previsto che nella discussione di casi particolari vi sia il
rappresentante dell'ente accompagnatore del caso particolare che
verrà in comitato e discuterà assieme al comitato dei casi singoli.
Ci asteniamo quindi su questo emendamento perché riteniamo
l'impianto di tale articolo congruo e logico a tutto quello che
abbiamo stabilito in legge.
Presidente
- Pongo in votazione l'emendamento n. 3 del
gruppo Vallée d'Aoste Vive-Renouveau, che recita:
Emendamento
Il comma 3 dell'articolo 6 è sostituito dal seguente:
"3. Il Comitato è nominato con deliberazione della Giunta
regionale, dura in carica tre anni ed è composto da:
a) un rappresentante della struttura regionale competente in
materia di politiche sociali;
b) un rappresentante designato dal gestore;
c) un rappresentante designato dal Consiglio permanente degli
enti locali della Valle d'Aosta;
d) tre rappresentanti designati dalle organizzazioni di
volontariato e dalle associazioni di promozione sociale iscritte al
registro regionale di cui all'articolo 6 della l.r.
16/2005.".
Consiglieri presenti: 30
Votanti e favorevoli: 8
Astenuti: 22 (Agostino, Bieler, Comé, Crétaz, Empereur, Hélène
Impérial, Isabellon, La Torre, André Lanièce, Lattanzi, Lavoyer,
Maquignaz, Marguerettaz, Pastoret, Prola, Emily Rini, Rosset,
Salzone, Laurent Viérin, Marco Viérin, Manuela Zublena, Zucchi)
Il Consiglio non approva.
Presidente
- Vi è l'emendamento n. 4 del gruppo Vallée
d'Aoste Vive-Renouveau, che recita:
Emendamento
Dopo il comma 4 dell'articolo 6 è inserito il
seguente:
"4bis. Il Comitato è presieduto da un rappresentante di cui
al
 comma 3, lettera d), eletto dal Comitato stesso.".
Posso dare lo stesso risultato per questo emendamento? Stesso
risultato.
Pongo in votazione l'articolo 6:
Consiglieri presenti: 31
Votanti e favorevoli: 23
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Articolo 7: stesso risultato. All'articolo 8
c'è l'emendamento n. 1 dell'Assessore Albert Lanièce, che
recita:
Emendamento
L'articolo 8 è sostituito dal seguente:
"Articolo 8
(Caratteristiche del microcredito)
1. Il microcredito consiste in prestiti volti a superare
situazioni di difficoltà economica e sociale suddivisi nelle
seguenti categorie di intervento:
a) crediti di emergenza, finalizzati ad affrontare i bisogni
primari dell'individuo, quali la casa e i beni durevoli essenziali.
Sono ricompresi, in particolare, nei crediti di emergenza:
1) i depositi cauzionali e gli anticipi per la stipulazione
di contratti di locazione per la prima casa, le spese, anche
rateizzabili, per i traslochi, i consumi di acqua, gas e energia e
le spese condominiali;
2) le spese per l'acquisto dei mobili e degli
elettrodomestici indispensabili al richiedente e ai familiari con
lui conviventi;
3) le spese per l'acquisto e l'utilizzo di automezzi;
4) le spese per eventi particolari della vita che comportano
spese straordinarie quali nascite, ricongiungimenti familiari,
malattie, funerali;
5) le spese legali relative a procedimenti in materia di
stato o di famiglia, fuori dei casi in cui è ammesso il ricorso al
patrocinio a spese dello Stato;
b) crediti per la realizzazione di progetti e forme di
cooperazione dirette allo sviluppo di attività a rilevanza sociale
o ambientale.
2. Gli importi dei prestiti di cui al comma 1 sono così
suddivisi:
a) da euro 750 a euro 5.000 per i programmi di microcredito
di cui al comma 1, lettera a);
b) da euro 750 a euro 15.000 per i programmi di microcredito
di cui al comma 1, lettera b).
3. Gli importi di cui al comma 2 sono periodicamente
rivalutati con deliberazione della Giunta regionale, nei limiti
degli stanziamenti previsti annualmente nel bilancio
regionale.
4. Le ulteriori modalità di attuazione delle disposizioni di
cui al presente articolo sono determinate con deliberazione della
Giunta regionale.".
Posso dare lo stesso risultato? Stesso risultato. Articolo 9:
stesso risultato.
All'articolo 10 vi sono gli emendamenti n. 5 e n. 6 di Vallée
d'Aoste Vive-Renouveau.
La parola al Consigliere Louvin.
Louvin (VdAV-R)
- Grazie, Presidente. Stiamo parlando
delle iniziative di microcredito che ricomprendono i crediti di
emergenza fra gli altri, poi anche depositi cauzionali per la
locazione, l'acquisto di mobili, automezzi, spese straordinarie
come nascite, ricongiungimenti familiari, malattie, funerali, ma
soprattutto crediti di emergenza, bisogni primari - è scritto
nell'articolo che è stato approvato poco fa - dell'individuo, quali
la casa, i beni durevoli essenziali. Nell'istruttoria la previsione
che è rimasta in questo testo che è sottoposto alla votazione è di
avere 20 giorni dal ricevimento delle domande per i programmi di
microcredito per la relativa istruttoria, con comunicazione degli
esiti al richiedente; entro 20 giorni poi si procede alla relativa
istruttoria e si trasmette la domanda; entro i successivi 20 giorni
il comitato comunica a Finaosta. Ho l'impressione che come minimo
passino 40-50 giorni prima che si dia una risposta a queste
domande. Ora, se sono crediti di emergenza, Assessore, forse
l'emergenza vale la pena che sia trattata come tale, non è
ovviamente questo un emendamento che ha un senso politico o
ideologico, è tutto di concretezza: dimezziamoli, 10 giorni sono
più che sufficienti per un'istruttoria di queste domande! Sono già
state predisposte in genere con la collaborazione degli enti
garanti, di soggetti esterni, li si valuti nello spazio di una
decina di giorni e si dia risposta entro tempi congrui. La nostra
proposta è molto semplice: con gli emendamenti n. 5 e n. 6 di dare
un colpo di forbice e di passare da 20 a 10 giorni e poter essere
più solleciti nell'erogazione di tali crediti; questo credo non sia
né sovietico, né particolarmente liberistico: è semplicemente di
buon senso.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Semplicemente per dire che noi abbiamo
cercato di valutare attentamente anche questo aspetto, che sembra
marginale, ma che in realtà non lo è. Effettivamente abbiamo messo
in legge entro 20 giorni, naturalmente se la pratica viene
esaminata prima, ancora meglio. Il fatto è che, confrontandoci sia
con gli uffici, sia con Finaosta, mettere in legge un qualcosa che
poi non si riesce a mantenere, allora abbiamo pensato, visto che si
tratta di erogare del denaro pubblico, un minimo di attenzione per
quanto riguarda le procedure. Abbiamo quindi deciso per il momento
- poi anche qui, mi ripeto, vedremo cosa succede quest'anno - di
mantenere 20 giorni. Ci asteniamo sugli emendamenti n. 5 e n.
6.
Presidente
- La parola al Consigliere Louvin.
Louvin (VdAV-R)
- Non esattamente brunettiana, collega
Lattanzi, questa risposta. Non mi sembra che siamo veramente in
clima di grande sburocratizzazione o di accelerazione. No,
Assessore, non casca il mondo qui sopra, però, siccome sono termini
ordinatori, non perentori, perché nessuno dà la bacchettata a
Finaosta se manda l'undicesimo giorno... insomma diamo dei tempi un
po' più stretti, dai! Stiamo parlando, ripeto, di bisogni
essenziali, di mangiare, di poter avere la cauzione per avere la
locazione, si è trovato qualcuno che finalmente ti dà la casa e ne
hai bisogno subito! No, gli uffici facciano i loro comodi,
tranquilli... su questo, Assessore, mi dispiace, siamo distanti
come mentalità. Ripeto: non sono termini perentori, non casca il
mondo, ma che si dia alla pubblica amministrazione un ritmo più
accelerato; quindi voteremo convintamente a favore di questo
emendamento.
Presidente
- Pongo in votazione l'emendamento n. 5 del
gruppo Vallée d'Aoste Vive-Renouveau, che recita:
Emendamento
Al comma 1 dell'articolo 10 le parole "venti giorni" sono
sostituite dalle parole "dieci giorni".
Consiglieri presenti: 31
Votanti e favorevoli: 8
Astenuti: 23 (Agostino, Bieler, Comé, Crétaz, Empereur, Hélène
Impérial, Isabellon, La Torre, André Lanièce, Lattanzi, Lavoyer,
Maquignaz, Marguerettaz, Pastoret, Prola, Emily Rini, Rosset,
Salzone, Tibaldi, Laurent Viérin, Marco Viérin, Manuela Zublena,
Zucchi)
Il Consiglio non approva.
Vi è l'emendamento n. 6 del gruppo Vallée d'Aoste
Vive-Renouveau, che recita:
Emendamento
Al comma 3 dell'articolo 10, in entrambi i casi in cui
ricorrono, le parole "venti giorni" sono sostituite dalle parole
"dieci giorni".
Posso dare lo stesso risultato? Stesso risultato.
Pongo in votazione l'articolo 10:
Consiglieri presenti: 32
Votanti e favorevoli: 24
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Articolo 11: stesso risultato. Articolo 12:
stesso risultato.
La parola al Consigliere Louvin sull'articolo 13.
Louvin (VdAV-R)
- Grazie, Presidente. In questo articolo
è fissata una norma che abbiamo già sottolineato come una scivolata
in negativo contenuta in tale legge, almeno questa è la nostra
valutazione: ci riferiamo al fatto che i soggetti garanti di questi
interventi, soggetti che devono intervenire moralmente a sostegno
dell'erogazione di questi finanziamenti, che ne sono anche i
promotori, i sostenitori, che raccolgono e indirizzano le domande,
concordano e predispostono i programmi, sostengono i beneficiari
nella compilazione delle domande, curano i rapporti con i
beneficiari per il regolare rimborso dei finanziamenti, quindi sono
anche loro che devono assicurarsi che poi tu vada a restituirli...
credo di avere capito bene, Assessore, lei me lo conferma, sono
garanti morali dell'impegno assunto dai beneficiari...
Presidente
- ...un attimo, state zitti! Stiamo discutendo
di una legge importante, almeno spero che sia importante per il
Consiglio regionale, quindi lasciamo parlare chi deve parlare!
Louvin (VdAV-R)
- ... non vorrei che il tono a volte
anche un po' scherzoso con cui affrontiamo questi argomenti facesse
venire meno la serietà. A noi sembra veramente seria la questione,
perché che il garante morale dell'impegno assunto dal beneficiario
di restituire questo sia il Sindaco del Comune di Pont-Saint-Martin
o di La Thuile a noi non sta bene. Scusate, torniamo a fare tutto
il giro dell'orologio che abbiamo fatto all'inizio: propone questo
fondo, lo costituisce e lo finanzia la Regione e va bene, lo
valutano gli enti pubblici e va bene, lo gestisce un ente pubblico
e va bene, chi ammette a perdita è un soggetto pubblico, ma anche
chi ne è garante morale sono degli enti pubblici, questo, secondo
me, è una scivolata... andrà come andrà, ma è una scivolata...
Prego almeno, quando si istituirà questo registro, di metterci un
attimo di attenzione a questo, che non si vada anche a bussare alla
porta del sindaco per farsi appoggiare moralmente, farsi mandare la
lettera del sindaco a garanzia che quella è una brava persona, lo
restituisce. Secondo me, siamo oltre il limite, non posso
aggiungere termini, perché andrei veramente in una direzione non
simpatica, il senso però è chiaro. Qui ci si è fatti "prendere la
mano" non con cattiva intenzione, ma sicuramente ci si è fatti
"prendere la mano", quindi ribadiamo che ci asterremo anche in
questo caso, però vogliamo che sia chiaro che anche questo rientra
fra i punti che dovranno essere monitorati molto attentamente di
tale legge.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Credo che ormai siamo nel baratro a forza di
scivolare... con questo punto qui poi... questo credo sia il fatto
di intendere di dare la possibilità al valdostano, che abita in
Comune di Oyace o in una vallata laterale, di rivolgersi al proprio
sindaco, che è nei piccoli Comuni, l'unico interlocutore per una
serie di persone. È dare la possibilità anche alle persone più
marginali che hanno più difficoltà a relazionarsi con le
associazioni... per non perdere tutta questa serie di persone. Noi
abbiamo invece ritenuto... anzi, se non ricordo male, forse sono
proprio io che ho insistito su questo punto, quindi su tale punto
mi prendo personalmente la responsabilità. Il fatto di ritenere il
Sindaco come il vero catalizzatore di tutta una serie di persone,
anche nel senso di quella che è la caratteristica dei valdostani
che hanno paura di esporsi, hanno vergogna di farsi vedere...
mentre invece la figura del Sindaco credo sia proprio una figura
che permette a queste persone di poter bypassare una serie di paure
e di vergogne che sono caratteristiche spesso delle persone di
montagna, che hanno una serie di atteggiamenti meno espansivi.
Riteniamo invece fondamentale e strategico questo punto.
Presidente
- Pongo in votazione l'articolo 13:
Consiglieri presenti: 30
Votanti e favorevoli: 22
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Articolo 14: stesso risultato. Articolo 15:
stesso risultato. Articolo 16: stesso risultato. Articolo 17:
stesso risultato. Articolo 18: stesso risultato. Articolo 19:
stesso risultato.
All'articolo 20 c'è l'emendamento n. 2 dell'Assessore Albert
Lanièce, che recita:
Emendamento
Al comma 1 dell'articolo 20 (Disposizioni finanziarie) le
parole: "a decorrere dal 2010" sono sostituite dalle seguenti: "per
gli anni 2010, 2011 e 2012".
Do lettura dell'articolo 20 come emendato dall'emendamento
dell'Assessore:
Articolo 20
(Disposizioni finanziarie)
1. L'onere complessivo derivante dall'applicazione della
presente legge è determinato in euro 500.000 annui per gli anni
2010, 2011 e 2012.
2. Con riferimento al bilancio pluriennale della Regione per
il triennio 2009/2011, l'onere di cui al comma 1 trova copertura
nello stato di previsione della spesa nell'obiettivo programmatico
2.2.3.03 (Assistenza sociale e beneficenza pubblica) e al
finanziamento si provvede mediante l'utilizzo, per pari importo,
degli stanziamenti iscritti nello stesso bilancio e nello stesso
obiettivo programmatico al capitolo 61310 (Fondo regionale per le
politiche sociali), secondo le modalità di cui all'articolo 22,
comma 3, della legge regionale 11 dicembre 2001, n. 38 (Legge
finanziaria per gli anni 2002/2004).
3. Con riferimento al bilancio di previsione della Regione
per il triennio 2010/2012, l'onere di cui al comma 1 trova
copertura e finanziamento nello stato di previsione della spesa
nell'unità previsionale di base 1.8.1.10 (Interventi per servizi e
provvidenze socio-assistenziali).
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Posso dare lo stesso risultato? Stesso risultato.
La parola al Consigliere Rigo, per dichiarazione di voto.
Rigo (PD)
- Due parole per motivare il voto del gruppo
del Partito Democratico: voto di astensione, perché il disegno di
legge è strumento per far fronte alle emergenze delle famiglie in
difficoltà, ma non è altrettanto chiaro nell'articolato il
principio dell'educazione ad una gestione responsabile, per
un'autonomia piena, per un'effettiva inclusione economica e sociale
delle famiglie.
Presidente
- La parola alla Consigliera Patrizia
Morelli.
Morelli (VdAV-R)
- Grazie. Sinteticamente. Come già si
può desumere dal dibattito, pur condividendo lo spirito di questa
legge, non possiamo condividerne la forma, quindi la nostra sarà
una posizione di astensione.
Presidente
- Pongo in votazione la legge nel suo
complesso:
Consiglieri presenti: 31
Votanti e favorevoli: 23
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
