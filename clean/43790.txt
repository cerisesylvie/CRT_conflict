Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 959 del 3 novembre 2021 - Resoconto
OGGETTO N. 959/XVI -Interrogazione a risposta immediata:
"Azioni poste in essere per salvaguardare la reputazione e la
trasparenza dei processi dell'Azienda USL".
Bertin (Presidente) -
Punto n. 9.03 all'ordine del
giorno. Per l'illustrazione il Consigliere Aggravi.
Aggravi (LEGA VDA) -
Assessore, vado al punto perché
penso che non sia necessario ripetere quello che già si è letto sui
giornali.
Io credo che leggere - sicuramente lo abbiamo scritto anche
nelle premesse - che i fatti riscontrati non hanno dato corso a dei
reati perseguibili sia sicuramente positivo, ma c'è un problema.
Non entro nelle volontà e nelle scelte degli organi di stampa o di
altre dichiarazioni, ma credo che una cosa che si chiama rischio
reputazionale vada tenuta molto in considerazione.
È il fatto soprattutto nel caso delle assunzioni, o comunque
della gestione dei processi interni all'azienda - e non parlo di
processi di altro genere ma proprio di procedure, di processi - sia
necessario andare a fare chiarezza e capire effettivamente se non
solo i singoli casi ma se lo stesso processo è coerente e,
soprattutto, evita eventuali possibili rischi o reati, perché
altrimenti qualcosa deve essere cambiato.
Quando si leggono passaggi dove si parla di confusione di ruoli
o di poca trasparenza, io penso - come già più volte come principio
riportato in quest'aula - che sia necessario che l'Azienda USL - in
questo caso perché è deputata - faccia un'analisi al suo interno,
comunque che lei sia anche promotore di questo, ma nell'interesse
non soltanto delle parti in causa, ma anche di futuri
amministratori e soprattutto della stessa Azienda, perché oggi,
ovviamente, i cittadini non possono, al di là di tutto, avere dei
dubbi nei confronti del principale attore di salvaguardia della
nostra salute e, soprattutto, di quella che è stata l'azienda più
importante nella reazione e nella prevenzione del Covid. Non è
possibile, quindi qualcosa deve essere fatto e io spero che ci sia
un meccanismo interno che permetta di salvaguardare la reputazione
di questa azienda.
Presidente -
Per la risposta, l'assessore Barmasse.
Barmasse (UV) -
Sul tema del personale somministrato,
sentita l'Azienda, ritengo importante riferire alcune
precisazioni.
L'Azienda USL procede all'affidamento del servizio di
somministrazione del personale sulla base di un capitolato di gara,
in linea con i capitolati predisposti dai principali enti statali e
regionali, vedi ad esempio Protezione Civile ed Esercito, e
attraverso l'espletamento di una gara d'appalto europea gestita
dalla centrale Committenza Regionale Inva.
Recentemente è stata aggiudicata da Inva la nuova gara alla
ditta G1 Group che subentrerà dal primo dicembre all'ATI Sinergy e
Umana, l'attuale gestore che aveva vinto la precedente gara
europea.
I documenti di gara - in analogia a quelli standard nazionali -
prevedono che la società di somministrazione che è tenuta a
ricercare, selezionare e assumere il dipendente, a fronte di una
richiesta di fornitura da parte dell'Azienda USL, si impegna a
presentare i curricula di almeno tre candidati, già selezionati
dalla stessa agenzia di somministrazione, in possesso dei requisiti
professionali richiesti.
La procedura di valutazione dei curricula che è stata riportata
nell'allegato E al Piano Triennale della Corruzione 2021-2023,
pubblicato sul sito aziendale sotto la voce "Amministrazione
trasparente", è stata rivista e ulteriormente rinforzata a seguito
di specifica iniziativa aziendale, attraverso l'implementazione
della composizione della Commissione di valutazione con dirigenti
esterni al dirigente richiedente.
Ai dirigenti individuati dalla procedura aziendale spetta il
compito di valutare unicamente l'attitudine di tre candidati, già
selezionati e ritenuti idonei dall'agenzia di somministrazione.
Con riferimento al personale assunto con forme di lavoro
flessibile, è inoltre importante precisare che l'Azienda USL della
Valle d'Aosta è stata tra le poche aziende a livello nazionale che
ha espletato in passato i concorsi con riserva per la
stabilizzazione del personale somministrato, passando dalle 354
unità al primo gennaio 2013 alle 224 unità al primo gennaio 2021,
con conseguente riduzione dei costi di oltre due milioni e mezzo di
euro.
Come molti altri enti - vedi a titolo di esempio la struttura
del Commissario straordinario per l'emergenza Covid-19 e la
Protezione Civile Nazionale - anche l'Azienda USL nel corso del
2021 ha dovuto attingere ulteriormente ai lavori somministrati per
far fronte alle varie attività nell'ambito dell'emergenza sanitaria
ancora in corso, esempio: campagna vaccinale, tamponi, aperture di
nuovi servizi eccetera.
Attualmente il numero dei lavoratori somministrati è pari a 272
unità, quindi nell'anno in corso sono stati forniti dall'agenzia
interinale una cinquantina di nuovi somministrati tra
amministrativi, tecnici e sanitari sempre per fronteggiare
l'emergenza Covid.
L'Azienda USL ha una percentuale di somministrati in servizio,
anche in questa fase emergenziale, abbondantemente al di sotto del
limite previsto dalla contrattazione nazionale di settore.
Da ultimo, informo che il 15 novembre è in programma la prova di
francese per il concorso da infermieri, si ricorda che analogo
concorso era stato espletato nel 2019, che sono in programmazione
nei prossimi mesi i concorsi per amministrativi, categoria D, C, B
S.
Permangono, tuttavia, gravi criticità anche nella partecipazione
ai concorsi: basti pensare che l'ultimo concorso per informatici ha
portato a una sola assunzione, a fronte di quattro posti
disponibili, così come permane la difficoltà a reclutare personale
sanitario amministrativo.
A integrazione di quanto sinora illustrato, volendo ribadire
quanto ho già avuto modo di rendere noto nei giorni scorsi a mezzo
stampa, ribadisco la mia totale estraneità a qualunque forma di
condizionamento, o peggio, di raccomandazione di chiunque
nell'ambito del mio operato di Assessore alla sanità.
Preciso che l'operato dell'Assessore si svolge nell'ambito di un
continuo confronto tra Azienda USL e strutture regionali competenti
per materia, per cui le numerose problematiche vengono
quotidianamente affrontate agli specifici tavoli di lavoro, il cui
operato deve svolgersi in coerenza con tutti gli atti di
programmazione e di indirizzo regionale approvati dal Governo
regionale.
Questo non travalica il preciso confine tra chi dà indicazioni
di tipo politico e le scelte gestionali amministrative, le quali
stanno in capo ai tecnici aziendali e regionali che, nel rispetto
della legittimità delle scelte, propongono ai decisori le soluzioni
più corrette e percorribili.
Questo è sempre stato il mio modo di procedere nel rispetto dei
ruoli di ognuno, nel segno della trasparenza e della reputazione,
al fine di garantire il miglior funzionamento possibile della
sanità valdostana in un contesto decisamente difficile.
Proprio per questo mi dispiace ancora di più che le illazioni
che hanno coinvolto la mia persona pesino e facciano nascere dei
dubbi sull'operato di tutti, anche perché strumentali ad altre
finalità che sono distanti dal perseguire il buon funzionamento del
sistema sanitario regionale.
Al fine di evitare il ripetersi di insinuazioni relative al mio
operato nel segno della massima trasparenza, anche al fine di
salvaguardare l'immagine dell'Amministrazione regionale nonché di
quella aziendale USL, informo che è mia ferma intenzione richiedere
un audit interno all'Azienda USL per verificare sia le modalità di
applicazione della predetta procedura di selezione del personale
introducendo altresì la verbalizzazione dell'attività posta in capo
all'azienda USL...
Presidente -
Assessore....
Barmasse (UV) -
Mi scusi, Presidente, ho finito, sia la
corretta applicazione dei regolamenti aziendali in materia di
attribuzione e mantenimento di incarichi apicali.
Di tali verifiche sarà richiesto che l'Azienda USL fornisca le
risultanze all'Assessorato.
Presidente -
Dico soltanto che le question time hanno le
tempistiche ben precise e devono essere nel limite del possibile
rispettate. Consigliere Aggravi per la replica, ne ha facoltà.
Aggravi (LEGA VDA) -
Assessore, mi stavo preparando una
replica di diverso tenore ma devo dire che la conclusione del suo
intervento mi trova soddisfatto, era quello che volevo sentire,
cioè di fronte a un evento di questo tipo, ovvero la messa in
discussione della reputazione dell'Azienda, l'Azienda deve reagire
e deve dare ovviamente conto di una chiarezza, soprattutto del
fatto che, se ci sono state delle criticità, se ci sono delle
criticità, bisogna porre rimedio e quindi andare ovviamente ad
agire.
Io la inviterei, nel momento che siano però definiti tempi certi
e soprattutto che questo audit interno possa essere poi reso anche
disponibile alla Commissione competente... ma io immagino che a
seguito delle risultanze che arriveranno all'Assessorato ci sarà
ovviamente una conseguente informativa nei confronti del deputato
organo consiliare che possa poi tirare le conseguenze.
Mi auguro anche che l'audit interno venga fatto con i crismi
tipici dell'audit, ovvero che ci sia una terzietà forte, proprio
perché c'è la necessità di fare chiarezza e di restituire la
reputazione all'Azienda USL che purtroppo ancora oggi è messa in
discussione da quello che sta trapelando e uscendo sugli organi di
stampa.
