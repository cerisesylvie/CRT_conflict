Classificazione
ASSISTENZA SOCIALE



Oggetto del Consiglio n. 1437 del 6 aprile 2022 - Resoconto
OGGETTO N. 1437/XVI - Interrogazione: "Organizzazione
dell'assistenza e dell'accoglienza dei profughi ucraini".
Bertin (Presidente)
-
Possiamo passare al punto n.
8 dell'ordine del giorno.
Per la risposta il Presidente
della Regione, ne ha facoltà.
Lavevaz (UV) -
Cerco di estrapolare la risposta, perché
l'avevo preparata in maniera congiunta con l'interpellanza
successiva. Le richieste dell'interrogazione sono: il numero di
rifugiati ucraini suddivisi tra uomini e donne, minori accompagnati
e non accompagnati e la previsione dei futuri arrivi. I numeri
attuali, per quanto riguarda i dati comunicati e aggiornati a ieri,
attestano un numero complessivo di 364 cittadini ucraini arrivati
in Valle d'Aosta, transitati attraverso gli
hub
attivati a
Villeneuve e gestiti dalla Croce Rossa, di cui vi avevo già dato
conto nei Consigli precedenti, e a Fénis gestiti dai volontari
della Protezione Civile per quanto riguarda gli arrivi massivi.
Al 4 aprile scorso, tenendo presente che la situazione cambia
ogni giorno, le presenze effettive in Valle d'Aosta erano 346, dato
che 18 cittadini ucraini hanno nel frattempo lasciato il territorio
regionale dopo il loro arrivo. Le 346 persone presenti sul
territorio sono 228 donne, di cui 59 minorenni e 118 uomini di cui
91 minorenni. Non sono, per fortuna, presenti al momento minori non
accompagnati.
Si chiede poi come è stata ripartita a oggi l'accoglienza tra
familiari, strutture pubbliche e privati. Su questo punto, anche
rispetto a quanto era poi stato chiesto nell'interpellanza, non c'è
un criterio di riparto tra i comuni, ma c'è una commissione
interistituzionale, diciamo così, in cui ci sono figure di
Protezione Civile, delle politiche sociali, dell'istruzione e del
terzo settore, che cercano di inserire queste persone all'interno
di alloggi, tenendo conto di diverse particolarità:
in
primis
la possibilità che ci siano dei contatti con conoscenze
dirette in quel territorio, dando quindi una collocazione che abbia
già un aiuto diretto da parte di queste persone; dall'altro un
ragionamento di tipo scolastico, quindi di vicinanza rispetto ai
plessi scolastici per i quali questi ragazzi, nel caso ci siano,
possano frequentare. Sono ragionamenti di questo tipo, non c'è una
suddivisione tabellare rispetto ai comuni.
Venendo ai numeri, attualmente 222 cittadini ucraini sono
alloggiati presso conoscenti, amici e parenti, e 124 sono invece
alloggiati presso appartamenti che sono messi a disposizione
gratuitamente dai Valdostani, per i quali abbiamo messo in piedi,
come sapete, anche un appello già a inizio emergenza. Al 4 aprile
scorso una persona appena arrivata era in attesa di essere
alloggiata presso un appartamento privato. Al momento i Comuni in
cui sono presenti i cittadini ucraini sono: Aosta, Quart, Nus,
Introd, Sarre, Gressan, Aymavilles, Saint-Marcel e La Salle.
Si chiedono poi le modalità con cui è stato applicato il
decreto-legge 21 del 2022, nonché le procedure in essere rispetto
all'accoglienza, all'istruzione, alla tutela, alla salute e alle
altre necessità. Come già detto anche nelle comunicazioni negli
scorsi Consigli, abbiamo intrapreso un'iniziativa che è già
arrivata decisamente prima del decreto che è del 21 marzo, perché
noi già pochi giorni dopo l'inizio della guerra, il 24 febbraio
(vado a memoria) avevamo convocato un tavolo di coordinamento, con
la partecipazione della Protezione Civile, che poi è stata
incaricata in maniera formale della gestione e come soggetto
attuatore della gestione dell'emergenza, i servizi sociali, il
terzo settore, Caritas, i Comuni, proprio per dare questo primo
servizio di accoglienza. Questo è stato gestito in maniera autonoma
ben prima del decreto.
Quello che abbiamo cercato di fare era di mettere a fattor
comune, quindi di gestire in maniera organica e razionale
l'accoglienza fin dai primi momenti dall'arrivo, anche in
riferimento a una corretta profilassi di tutti i vaccini, non
soltanto del vaccino Covid, anche perché, in Ucraina ci sono dei
focolai anche abbastanza importanti sia di tubercolosi che di altre
malattie che qua, per fortuna, sono scomparse. Da questo punto di
vista si è posta in atto un'attenzione molto puntuale, con l'aiuto
in particolare della Croce Rossa con l'hub di prima accoglienza di
Villeneuve e poi con l'azienda sanitaria che ha posto in essere,
con il coordinamento dell'Assessorato alla sanità, un sistema di
profilassi precisa di tutte queste persone.
Per quanto riguarda l'aspetto scolastico, come dicevo prima, è
stato, per quanto possibile, assicurato l'inserimento nelle scuole
vicine ai luoghi di accoglienza di questi nuclei cercando, in
qualche modo, di non disperdere quella rete di relazioni che i
nuclei familiari, magari, già avevano e comunque di favorire
l'incontro anche con le comunità ucraine già presenti sul nostro
territorio. Al primo aprile risultano iscritti nelle nostre scuole
ventinove alunni ucraini, sette alunni all'infanzia, quattordici
alla primaria, sei alunni alla scuola secondaria di primo grado e
due alunni alla scuola secondaria di secondo grado.
Presidente -
Per la replica consigliera Erika
Guichardaz.
Guichardaz E. (PCP) -
Anche lei ha evidenziato
l'importante ruolo del volontariato e dei valdostani che hanno,
anche in questo caso, dato una risposta celere e significativa, con
una mobilitazione straordinaria della società civile, di famiglie e
di associazioni. Però non dovrebbero essere a carico né delle
associazioni, né della società civile. Sottolineiamo il fatto che
aver tagliato servizi come il servizio migranti, utile
evidentemente non soltanto alla città migrante, ma anche a tutti i
servizi regionali, e aver messo in piedi un sistema basato solo sui
progetti e quindi non con un'organicità che sarebbe importante, è
sicuramente uno dei tasselli di questa vicenda.
Abbiamo, immagino anche lei, molte segnalazioni di cittadini che
si sentono un po' abbandonati, perché denunciano una mancanza di
coordinamento, ma anche l'impressione di essere un po' soli. Sono
segnalazioni che sono venute e che abbiamo anche letto sugli organi
di informazione, dove si fa notare che spesso le pratiche
burocratiche, piuttosto che alcune spese che non erano state
preventivate dai cittadini, in questo momento sono a carico loro.
Sicuramente il dpcm e l'ordinanza della Protezione Civile parlano
di un contributo per ogni profugo e quindi, anche sotto questo
punto di vista, immagino che in futuro ci saranno iniziative (mi
sembra che in quella dei colleghi c'era la domanda) per capire come
si pensa poi di gestire questa parte.
Ci risulta inoltre che, lei non l'ha accennato ma magari lo
potremmo approfondire in altre iniziative, è stato sottoscritto un
accordo tra la Protezione Civile e ADAVA, finalizzato ad assicurare
l'ospitalità di persone provenienti dall'Ucraina, quindi anche
questa parte potrebbe in qualche modo aiutare, perché nelle varie
domande c'era anche la questione dei futuri arrivi che lei non ha
citato, magari perché non ne è a conoscenza, ma immaginiamo che non
finiscano qui gli arrivi.
Anche la gestione rispetto a tutti questi contributi
naturalmente sarà sicuramente un onere non di poca rilevanza. Come
sottolineavo in premessa, secondo noi la necessità di avere
comunque un servizio, come era l'allora servizio migranti, visto
che non è la prima volta che succede e molto probabilmente la
storia ci dice che non sarà nemmeno l'ultima, un servizio rivolto
alla cittadinanza con competenze specifiche forse potrebbe essere
d'aiuto in situazioni come quella che stiamo vivendo oggi.
Presidente -
Sospendiamo brevemente per arieggiare i
locali. Riprenderemo tra un quarto d'ora.
La seduta è sospesa dalle ore 10:57 alle ore 11:16.
