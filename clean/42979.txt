Classificazione
FINANZA REGIONALE E LOCALE
Programmazione



Oggetto del Consiglio n. 447 del 25 marzo 2021 - Resoconto
OGGETTO N. 447/XVI - Interpellanza: "Notizie sulle priorità
individuate dal Governo nazionale per l'utilizzo dei fondi del
piano nazionale di ripresa e di resilienza con riferimento alla
Valle d'Aosta".
Bertin (Presidente) -
Punto n. 35 dell'ordine del giorno.
Per l'illustrazione, la parola al consigliere Carrel.
Carrel (PA) -
Con questa interpellanza vogliamo cercare
di mettere un po' di chiarezza su quanto sta succedendo nella
stesura del piano PNRR in quanto, come abbiamo già avuto modo di
discutere in quest'aula diverse volte, è un documento sicuramente
molto importante e su cui si basa lo sviluppo e la
riprogrammazione, la ripartenza anche della nostra Regione, però
non possiamo assolutamente permetterci di fare troppa confidenza su
questi fondi in quanto mi pare di capire che ogni investimento che
trattiamo all'interno di quest'aula spesso e volentieri viene
riportato e viene legato a doppio filo al successo di questo
PNRR.
Abbiamo quindi cercato diversi documenti e ci siamo basati sulle
notizie ufficiali, quindi abbiamo delle schede che la Giunta
regionale ha presentato e ha approvato con una delibera di Giunta
regionale: la n. 1144 del 9 novembre 2020, in seguito abbiamo un
piano approvato dal Governo il 12 gennaio 2021, era ancora il
Governo Conte, oggi abbiamo il Governo Draghi, che sappiamo sta
mettendo mano a questo importante documento ma nel documento del 12
gennaio 2011 ci pare di capire che vi sia veramente poca Valle
d'Aosta, cioè poche idee e progetti e delle schede che sono state
approvate nella DGR n. 1144 sono stati poi realmente ripresi nel
documento del Governo. Ci serve quindi cercare di capire in base
alle schede approvate quali siano realmente le priorità di questo
Governo, come ci stiamo confrontando con il Governo romano e su
quali temi stiamo puntando maggiormente per poter ripartire e far
ripartire la nostra economia. Lo dico in modo che chi ci può
ascoltare abbia le idee un po' più chiare. Il PNRR è delineato in 6
missioni, una missione è digitalizzazione e innovazione e
competitività del sistema produttivo, e qui, come Regione Valle
d'Aosta, abbiamo proposto la reingegnerizzazione della gestione del
demanio idrico, della gestione dei contratti pubblici, della
gestione dei rischi idrologici, ma abbiamo anche proposto
Archeo
Track
, esposizione di
App IO
di servizio al cittadino,
abbiamo proposto una serie molto importante di schede sicuramente
che non riguardano solamente la Valle d'Aosta, rientrano in un
sistema ben più ampio, purtroppo in Valle d'Aosta abbiamo un
coordinatore ancora vacante in un sistema e in una struttura così
importante, in un dipartimento così importante da cui dipenderanno
gran parte degli investimenti del prossimo decennio almeno e quindi
qui ritorno un attimo all'organizzazione della macchina
amministrativa e dico che sicuramente questa è una carenza molto,
molto importante.
Abbiamo poi la missione che riguarda la rivoluzione verde e la
transazione economica, e anche qui abbiamo diversi progetti,
vorremmo capire quali in questa missione sono quelli più importanti
e quali stiamo trattando direttamente con il Governo nazionale.
Abbiamo poi la missione 3: infrastrutture per le mobilità, e qui
abbiamo la messa in sicurezza di ponti e viadotti, di gallerie e
opere d'arte, abbiamo il ripristino della linea ferroviaria
Aosta/Pré-Saint-Didier su cui abbiamo già ampiamente dibattuto,
abbiamo l'ammodernamento e l'efficientamento energetico degli
impianti di illuminazione stradale, la riqualificazione della
funivia Buisson/Chamois e potremmo continuare. Mi soffermo
solamente due secondi sulla ferrovia in quanto a pagina 122 del
dossier
del 12 gennaio 2021 del Governo Conte che ha
presentato alla Camera dei deputati, se non erro, trovo che, per
quanto riguarda la missione 2, si parla di velocizzare le
principali linee ferroviarie, passeggeri e incremento della
capacità dei trasporti ferroviari merci lungo gli assi prioritari
del Paese, nord, sud, est e ovest. Si potenzieranno le seguenti
tratte ferroviarie ed elenca una serie di tratte ferroviarie tra
cui non vedo Aosta, non vedo Ivrea e tanto meno vedo
Pré-Saint-Didier. L'estensione dell'alta velocità riguarda
soprattutto il sud, gli investimenti su linee regionali
interconnesse, anche qua trovo Torino ma non trovo Aosta, le
ferrovie regionali Cosenza, Catanzaro, tante sono le tratte citate
e appunto definite dal dossier ma non trovo assolutamente Aosta e
non trovo Pré-Saint-Didier.
Vogliamo quindi cercare di capire e dare un ordine perché
dobbiamo capire come il Governo regionale si sta interfacciando con
il Governo centrale per poter sfruttare questi importantissimi
soldi per evitare che strumentalizziamo questi fondi per degli
obiettivi che sono degli obiettivi sicuramente importanti ma
dobbiamo definirli e definirli molto concretamente in
quest'aula.
Credo che, quando si va a chiedere del denaro, dei soldi a
livello nazionale, a contrattare a livello nazionale per chiederli
a livello europeo, dobbiamo prima di tutto avere le idee molto,
molto chiare noi qui all'interno. Come Consiglio regionale, non
siamo stati, forse anche giustamente, coinvolti nella stesura di
queste schede, che sono prettamente tecniche e sono state approvate
dopo 20 giorni dall'insediamento di questa Giunta. Capisco quindi
che ci siano state delle difficoltà e potremmo appunto aprire un
dibattito sulle occasioni perse in quanto la Valle d'Aosta aveva
un'amministrazione ordinaria l'anno scorso, anno in cui i fondi
europei sicuramente hanno visto un'importante accelerazione per
quanto riguarda la programmazione, ma non mi dilungo oltre.
Ci interesserebbe dunque capire con questa interpellanza quali
sono, missione per missione, gli obiettivi di questo Governo e a
che punto sono le trattative con il Governo centrale.
Dalle ore 09:36 assume la Presidenza il vicepresidente
Sammaritani.
Sammaritani (Presidente) -
Per la risposta, la parola
all'assessore Caveri.
Caveri (VdA Unie) -
Proprio per evitare di alimentare la
macchina dei sogni, bisogna fare in modo di dire la verità. La
verità è che siamo ancora in alto mare, e lo dico conoscendo sia i
meccanismi nazionali che i meccanismi europei che sottendono a
questo importante contributo che dà l'Unione europea per il
rilancio dell'economia dopo la pandemia. Avremmo dovuto avere un
incontro chiarificatore questa settimana fra Regione e Governo e,
purtroppo, è stato rinviato e questo è un aspetto sicuramente
negativo.
Io vorrei, a beneficio di tutti, ripercorrere brevemente il
percorso di
Next Generation
, che, come dicevo, è nato su
disegno della Commissione europea per mettere a disposizione un
cospicuo monte di denaro. Noi sappiamo che la gran parte, il 90
percento dei 750 miliardi messi a disposizione, verrà distribuita
attraverso il dispositivo europeo per la ripresa e la resilienza.
Questa idea di rilancio passa attraverso dei piani nazionali, nel
caso nostro l'acronimo è PNRR, (Piano Nazionale di Ripresa e
Resilienza). Io vorrei essere intanto chiaro su quali sono i
settori in cui si potranno spendere i soldi, proprio per evitare il
libro dei sogni: transizione verde, trasformazione digitale,
occupazione e crescita intelligente sostenibile e inclusiva,
coesione sociale e territoriale, salute e resilienza, politiche per
la prossima generazione, compresi istruzione e competenze. Devo
dire che noi abbiamo cercato, come lei direi con grande correttezza
ha ricordato, nelle circa 48 ore che abbiamo avuto a disposizione
per inviare delle nostre proposte di far corrispondere quasi sempre
o quasi del tutto queste linee direttrici ai documenti che abbiamo
inviato. Il 37 percento della dotazione di ciascun piano dovrà
sostenere la transizione verde e almeno il 20 percento dovrà
sostenere la trasformazione digitale. Questi sono vincoli cogenti
nella definizione del piano. Ogni Paese dovrebbe presentare il
proprio piano il 30 aprile 2021, così ha stabilito poche settimane
fa il Parlamento europeo, poi spetterà alla Commissione valutare i
piani di ciascun Paese e avrà a disposizione per farlo 8 settimane,
dopodiché il Consiglio europeo avrà quattro settimane per fornire
la sua decisione finale. Apparentemente quindi questa prima
tranche
di finanziamenti dovrebbe essere pronta per la fine
dell'estate.
Ora, lei ha ricordato questo piano che è stato presentato al
Consiglio dei ministri dal vecchio Governo e poi è stato rivisto il
12 gennaio come da lei ricordato. Ebbene, con il nuovo Governo
Draghi possiamo dire che è stata mantenuta l'impostazione data dal
Governo Conte, il primo atto posto in essere è stata la memoria
presentata dal ministro Franco che si è confrontato lo scorso 8
marzo con le Commissioni parlamentari congiunte del Parlamento,
dalla quale emerge la volontà del Governo di rafforzare alcune
parti della bozza del piano esistente, di prevedere uno specifico
capitolo sulla
governance
.
Per quanto riguarda il coinvolgimento delle Regioni in una prima
fase, i lavori sono stati condotti in maniera centralistica a
livello nazionale con il coinvolgimento solo delle amministrazioni
centrali per quanto sin da subito le Regioni e le Province
autonome, Regioni compresa la nostra, abbiano ripetutamente
rappresentato al Governo la richiesta di partecipazione attiva e
propositiva a questo processo. Per adesso quindi la visione che
viene da Roma è una visione centralistica del piano, del percorso
di elaborazione del piano. Non sto a dirvi le diverse occasioni a
cui anche ho partecipato personalmente in videoconferenza in cui si
è fatto presente ai rappresentanti del Governo come questo sia, tra
l'altro, in netta rottura con alcune indicazioni che vengono
dall'Unione europea, che chiedono invece coinvolgimento della
democrazia locale. Sono stati quindi presentati diversi documenti
ma per adesso non c'è stata una reale interlocuzione.
Come ricordato, noi il 23 ottobre provvedemmo alla ricognizione
delle proposte di intervento di valenza regionale in vista
dell'invio delle proposte di intervento. La deliberazione la
conoscete e lei stesso l'ha evocato, il Presidente della Conferenza
delle Regioni aveva scritto allora al presidente Conte per chiarire
il ruolo delle Regioni così come si doveva esprimere e per adesso
non lo è stato. Ancora il 1° marzo, la coordinatrice della
Commissione affari europei e internazionali, la presidente Tesei,
ha ricordato che questo
Next Generation
senza le Regioni
finirebbe per non avere significato.
Ora, quali sono le priorità a cui destinare questi fondi? Per
quanto concerne il piano nazionale di ripresa e resilienza, al
momento non è noto quali fra le 51 proposte progettuali regionali
trasmesse saranno oggetto di finanziamento. Auspichiamo che ci
possa essere un confronto frontale con il Ministero dell'economia e
che ci sia in contemporanea anche una decisione politica che ci
consenta di poter avere in dialogo con il Consiglio Valle una piena
indicazione di quelle che riteniamo le priorità, ma sapendo che
esistono aspetti rispetto ai quali non possiamo derogare, quindi ci
sono le linee guida che devono essere seguite. Il maggior numero di
progetti regionali presentati riguarda la digitalizzazione,
l'innovazione e la competitività del sistema produttivo, che conta
ben 19 interventi, sebbene il settore su cui si concentrano le
risorse finanziarie è quello che attiene alla rivoluzione verde,
alla transizione ecologica, le cui nostre proposte progettuali
assorbono il 53,9 dell'ammontare delle risorse previste, seguito
dalle proposte riguardanti la mobilità e l'istruzione, la
formazione, la ricerca, la cultura e la salute.
Va evidenziato che i progetti finanziati con il PNRR devono
contribuire ad accrescere il potenziale di sviluppo del Paese e
devono farlo muovendo lungo le direttrici strategiche indicate
dalla Commissione, che sono: la digitalizzazione, la transizione
ecologica e l'inclusione sociale. Chiarisco che i finanziamenti
saranno da impiegare entro il 1° dicembre 2023 e da spendere entro
il 31 dicembre 2026 e questo esaurisce alcuni libri dei sogni,
perché è del tutto evidente che qualunque tipo di attività deve
essere conclusa entro la fine del 2026. Ora, quali saranno le
azioni politiche? Devo dire che le azioni politiche sono quelle
messe in campo assieme a tutte le altre Regioni, e cioè una
considerazione di un maggior coinvolgimento e l'assoluta negatività
di una logica, di una cabina di regia a Roma che decida in tutto e
per tutto come spendere questo denaro. Anzi, devo dire che la
posizione delle Regioni autonome, cui personalmente ho contribuito
e che è stato specificato in una lettera inviata a firma del nostro
presidente Lavevaz, è che le Regioni autonome Valle d'Aosta,
Friuli-Venezia-Giulia, Province autonome di Trento e Bolzano hanno
voluto rimarcare la specificità delle autonomie differenziate.
Hanno inviato una lettera in questo senso al presidente Draghi, al
ministro dell'economia Franco e alla ministra Gelmini. Che cosa
diciamo noi all'interno di questa lettera? Noi diciamo che ci vuole
un pieno coinvolgimento nel senso che è stato richiesto che, nel
rispetto degli obiettivi e delle linee guida previste dal piano, le
risorse destinate a interventi che attengono a funzioni di
competenza delle autonomie speciali vengano pro-quota trasferite
alle stesse per essere gestite in autonomia e che siano mantenute
in capo le scelte in ordine alle modalità organizzative degli
interventi e l'individuazione di singoli investimenti da porre in
essere per il perseguimento degli obiettivi individuati. In soldoni
noi dobbiamo capire quale cifra ci spetterà e dovremo decidere noi
laddove intervenire nel rispetto e nel solo rispetto delle
direttrici di investimenti che sono state fissate dall'Unione
europea. Se altrove venissero decise queste cose, ovviamente non
potremmo che essere in disaccordo con il Governo.
Presidente -
Per la replica, ha chiesto la parola il
consigliere Carrel.
Carrel (PA) -
La ringrazio, Assessore, per la risposta.
In realtà, quello che volevamo capire era sui 51 progetti che
giustamente avete dovuto presentare in pochissimo tempo ma da quel
9 di novembre sono passati ormai 4 mesi, quasi 5, quindi volevamo
capire se c'è stato un confronto e su quale di queste schede, visti
i vostri incontri con i vari Ministri romani che ci vengono
comunicati ma non ci vengono comunicati i contenuti reali che poi
portate e quindi le reali trattative in essere... su quali di
questi 51 ponevate maggiormente l'accento per poter portare qualche
risultato per lo sviluppo e la ripartenza della nostra Regione,
quindi la nostra interrogazione aveva questo fine.
Abbiamo capito che aspettiamo quanto viene deciso da Roma per
poi agire. Non è quanto speravamo e non è come speravamo che agisse
questo Governo soprattutto nei confronti di un Governo che sta
agendo, come ha detto lei, in maniera centralista nel distribuire
queste risorse che sono sicuramente fondamentali anche per la
nostra Regione. Leggo però dalle pagine
social
del Senatore,
ad esempio, che: "i lavori stanno andando avanti. Il senatore
Albert Lanièce ieri ha pubblicato: "ieri Commissione Ambiente, in
merito al PNRR, le parole chiave per la montagna che abbiamo
definito sono: energia pulita da fonte rinnovabile, biodiversità,
digitalizzazione, azioni per contenere il dissesto idrogeologico".
Andando indietro vi sono anche dei confronti del senatore Albert,
che ha pubblicato il 15 marzo 2021: "oggi insieme a Elisa Tripodi
abbiamo incontrato i rappresentanti sindacali per parlare del piano
PRR, un confronto che ci ha permesso di ascoltare le istanze
inerenti al piano ammodernamento delle tratte ferroviarie
valdostane". Insomma gli incontri a Roma ci sono, qualcosa si sta
muovendo e se il termine è il 30 aprile, mi preoccupa il fatto che
oggi che siamo al 25 di marzo abbiamo ancora così tanta confusione
in testa per capire dove si vuole andare: dico questo anche perché
vi è stato un incontro il 1° marzo con Tesei, che coordina di fatto
la parte di affari europei Stato-Regioni a cui ha partecipato
Kompatscher, per esempio, ma non sembra aver partecipato il nostro
presidente Lavevaz e quindi diventa veramente difficile capire dove
questo Governo vuole investire le proprie energie diplomatiche,
chiamiamole così, per andare a fare opera di convincimento sul
Governo centrale per avere qualche energia, qualche risorsa da
investire sul nostro territorio.
Se nel libro dei sogni rimangono quelle 51 schede, quei 51
progetti, che ha giustamente ricordato, abbiamo ancora tanta strada
da fare e non abbiamo le idee troppo chiare, questo è realmente un
elemento che ci preoccupa: ci preoccupa perché da qui dobbiamo
ripartire, lo ha detto lei, sono dei fondi veramente importanti ma,
per poter ripartire, per poter contrattare, per poter avere un peso
contrattuale soprattutto per una Regione piccola come la nostra,
dobbiamo avere pochi obiettivi, chiari e ben definiti e
possibilmente anche condivisi all'interno del Consiglio. Questo non
ci sembra che in questo momento ci sia e questo sicuramente è un
elemento che ci preoccupa molto.
