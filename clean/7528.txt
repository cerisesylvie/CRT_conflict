Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2051 del 29 maggio 1986 - Resoconto
OGGETTO N. 2051/VIII - DISEGNO DI LEGGE CONCERNENTE:
"ULTERIORE FINANZIAMENTO DELLA L.R. 2.12.1982, N. 84 CONCERNENTE:
"FINANZIAMENTO PER LA REALIZZAZIONE DI PRESIDI SOCIO-SANITARI
DISTRETTUALI".
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
Avec cette loi on va financer la
construction des centres socio-sanitaires des districts concernant
Villeneuve, Cogne et Verrès et le centre traumatologique de
Courmayeur. Au total la somme est de un milliard et demi et avec ce
financement nous croyons avoir terminé tous les travaux.
PRESIDENTE:
È aperta la discussione generale sul D.L. n.
278.
Ha chiesto di parlare il Consigliere Viberti, ne ha facoltà.
VIBERTI - (N.S.):
Siamo d'accordo con questo disegno di
legge presentato dalla Giunta, vorremmo però che l'Assessore ci
dicesse se oltre alla previsione della costruzione di questi
presidi sociosanitari, c'è anche la previsione relativa non alle
attrezzature, ma al personale che dovrà poi lavorare all'interno di
questi presidi decentrati.
Abbiamo visto costruire in Bassa Valle il poliambulatorio di
Donnas, sappiamo che oggi ci sono dei problemi di funzionamento per
alcuni dei servizi che dovrebbero essere erogati in questo
poliambulatorio, dunque la nostra preoccupazione deriva
dall'osservazione di un fatto realmente accaduto, che si perpetua
giorno per giorno.
L'Amministrazione regionale ha istituito un presidio sanitario
sul territorio, però poi non si riesce a farlo funzionare.
Osserviamo peraltro che più del 50% dei medici operanti
all'Ospedale di Aosta sono di provenienza di fuori Valle, e allora
vogliamo cogliere l'occasione per fare alcune osservazioni in
Consiglio.
Sarebbe ora di cercare di prevedere qualcosa rispetto al
cosiddetto materiale umano che praticamente deve svolgere questi
servizi, ed anche se abbiamo a livello di infermieri professionali
una scuola che funziona, abbiamo l'impressione che si riesca a
stento a coprire i vuoti lasciati per il pensionamento e per le
nuove esigenze che vengono a crearsi, ma a livello medico per
esempio vediamo che siamo costretti a ricorrere alle prestazioni di
persone che non sono nate nella nostra Regione, ma che hanno
studiato e che poi, essendoci nel nostro paese una grossa offerta
di medici, trovano qui uno sbocco di lavoro, togliendo, fra
virgolette, dei posti di lavoro ai valdostani.
Allora vogliamo chiedere se c'è, da parte della Giunta, un
intento programmatorio in questo senso, un collegamento ad esempio
con l'Assessorato alla Pubblica Istruzione, per cercare di favorire
una maggiore istruzione professionale dei giovani valdostani nel
settore sanitario.
Questo per non trovarsi poi ad avere delle costruzioni
all'interno delle quali o non c'è nessuno, oppure ci sono persone
che dobbiamo importare, mentre invece il settore della sanità, come
altri settori, può essere un buon settore di impiego che risponde a
delle necessità di occupazione per i nostri giovani.
Ringrazio l'Assessore Voyat, che spero vorrà darmi qualche
delucidazione in merito, e dichiaro che voterò a favore di questo
disegno di legge.
PRESIDENTE:
È chiusa la discussione generale. Ha chiesto
di parlare l'Assessore alla Sanità ed Assistenza Sociale Voyat, ne
ha facoltà.
VOYAT - (U.V.):
Intanto vorrei fare una piccola
precisazione: il poliambulatorio di Donnas, come centro di
specializzazione sul territorio, è una struttura poli-distrettuale,
che deve servire, per certe specializzazioni, più distretti, mentre
quelli che istituiremo adesso sono dei centri distrettuali; è cioè
previsto che ogni distretto debba avere il suo minimo habitat per
un certo servizio che deve essere fatto di base. Purtroppo, è vero
quanto dice il Consigliere Viberti: abbiamo una mancanza di
personale sul territorio a partire dai fisioterapisti per arrivare
agli infermieri professionali, per poi parlare delle logopediste e
oltre ancora medici specialisti. Abbiamo carenza sul territorio di
pediatri, non c'è nessuno specializzato in pediatria in Valle
d'Aosta e quei pochi che riusciamo a trovare dobbiamo prenderli
fuori Valle.
Questo vale anche per gli psichiatri; in Valle non abbiamo
specialisti in questo senso e se ne dobbiamo assumere, dobbiamo
prenderli fuori Valle.
Lo sforzo che fa l'Amministrazione regionale da anni è quello di
finanziare o intervenire nelle spese che sostengono i giovani
valdostani che frequentano queste scuole di specializzazione fuori
Valle; questo per quanto riguarda fisioterapisti, logopedisti o
vigilatrici d'infanzia o altre specializzazioni ancora.
Ci sarebbe una soluzione: basterebbe fare dei bandi in cui si
coprono tutti i posti previsti in organico e si dovrebbe prendere a
questo punto gente fuori Valle, però occorre pensare a cosa
farebbero i nostri giovani un domani. Pertanto cerchiamo di
finanziare sia le scuole di specializzazione qui in Valle, sia
quelle per le quali la specializzazione qui non c'è e sono fuori
Valle, cercando piano piano di coprire questi organici.
Purtroppo i tempi non potranno essere di un anno o due, ma di
quattro o cinque. Quello che possiamo fare attualmente è cercare di
sopperire le mancanze di un distretto con il personale di altri
distretti, cioè dove manca un pediatra vedere di unire due
distretti; la stessa cosa viene fatta per il fisioterapista,
fintanto che non avremo questo personale.
Per quanto riguarda gli infermieri professionali, andando avanti
di questo passo, purtroppo non avremo la possibilità di togliere
personale dall'ospedale, oppure prenderlo dalla scuola infermieri
che abbiamo e metterlo sul territorio prima di due anni.
PRESIDENTE
: si procede all'esame della legge articolo per
articolo. Do lettura dell'articolo 1.
Art. 1
1.. Per l'applicazione della L.R., 2.12.1982, n. 84,
"Finanziamenti per la realizzazione di presidi socio-sanitari
distrettuali", è autorizzata, limitatamente all'anno 1986, la spesa
di £. 1.500.000.000.
PRESIDENTE
: Ha chiesto di parlare il Consigliere Viberti,
ne ha facoltà.
VIBERTI - (N.S.):
Per chiedere all'Assessore se in una
prossima occasione potesse fare una relazione un po' più
dettagliata rispetto a quelli che sono i possibili interventi allo
studio, rispetto alla possibilità di una collaborazione con
l'Assessore alla Pubblica Istruzione, e, perchè no, al fine di
invogliare, fare degli interventi a livello scolare.
Una cosa che ho dimenticato di dire prima è che si riscontra da
parte dei cosiddetti medici, soprattutto di quelli più giovani, la
difficoltà di poter esercitare e mettere in piedi uno studio.
È pensabile creare, quando si costruiscono questi centri, delle
possibilità di interazione fra il medico cosiddetto condotto ed il
giovane privato che ha difficoltà ad installarsi nel tessuto? Può
essere questo un sistema per avere in qualche modo presente nel
presidio socio-sanitario una figura che anche se non è pubblica,
però di fronte all'emergenza è in grado di prestare un
servizio.
PRESIDENTE
: Metto in votazione l'articolo 1.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE
: Do lettura dell'articolo 2.
Art. 2
1. L'onere derivante dall'applicazione della presente legge
graverà sul cap. 40550 del bilancio di previsione della Regione per
l'anno 1986;
2; Alla copertura dell'onere di cui all'articolo precedente
si provvede mediante riduzione di pari importo dello stanziamento
iscritto al cap. 50150 "Fondo globale per il finanziamento di spese
per ulteriori programmi di sviluppo (spese di investimento)" del
bilancio di previsione per l'anno 1986;
PRESIDENTE
: Metto in votazione l'articolo 2.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE
: Do lettura dell'art. 3
Art. 3
1. Al bilancio di previsione della Regione per l'anno 1986
sono apportate le seguenti variazioni:
Parte Spesa
Variazione in diminuzione
Cap. 50150 - Fondo globale per il finanziamento di spese per
ulteriori programmi di sviluppo (spese di investimento)
£. 1.500.000.000
Variazione in aumento
Cap. 40550 - Spese per la realizzazione di presidi
socio-sanitari distrettuali (LR 2.12.1982, n. 84)
£. 1.500.000.000
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE
: Metto in votazione l'articolo 3.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE
: Metto in votazione la legge nel suo complesso
per scrutinio segreto.
VOTAZIONE A SCRUTINIO SEGRETO
ESITO DELLA VOTAZIONE
Presenti: 26
Votanti: 26
Favorevoli: 25
Contrari: 1
Il Consiglio approva
