Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 11 del 12 gennaio 1983 - Resoconto
OGGETTO N. 11/VII - ORDINE DEL GIORNO APPROVATO
DALL'ASSEMBLEA DEI LAVORATORI TESSILI DELLE AZIENDE FORTUNA WEST,
SIV ED INTEVA - (Interpellanza).
PRESIDENTE:
Do lettura dell'interpellanza presentata dal
Consigliere Carlassare:
INTERPELLANZA
PRESA
visione dell'ordine del giorno scaturito
dall'Assemblea dei lavoratori tessili delle Aziende FORTUNA WEST,
SIV ed INTEVA, divulgato dalla FULTA valdostana;
RICORDATE
le sei richieste contenute nel suddetto
documento;
INTERPELLA
il Presidente della Giunta regionale per conoscere:
a) il giudizio della Giunta regionale sulle rivendicazioni
contenute nel documento;
b) se la Giunta intende operare, ed in che modo, per
soddisfare le richieste avanzate dalla FULTA valdostana.
PRESIDENTE:
Ha chiesto di illustrare l'interpellanza il
Consigliere Carlassare. Ne ha facoltà.
CARLASSARE - (Dem. Prol. Nuova Sinistra):
Il 16 dicembre
1982 si sono riuniti in assemblea i lavoratori della FORTUNA WEST,
SIV ed INTEVA con i relativi dirigenti sindacali, in pratica la
FULTA valdostana.
In questa assemblea è stata avanzata una sorta di piattaforma
rivendicativa, che poi è stata a suo tempo illustrata ai
Capigruppo; ne è scaturita una mozione che verrà discussa in
seguito. Questa interpellanza si pone l'obiettivo di conoscere, se
possibile dettagliatamente ed esaurientemente, la posizione della
Giunta sulla piattaforma proposta e cosa intende fare per i punti
che condivide.
Voglio ricordare brevemente i punti di questa piattaforma, che
sono sei:
- costituzione di un gruppo di lavoro per proporre ed elaborare
un piano industriale in Valle d'Aosta;
- destinazione di fondi a sostegno di tale piano attraverso la
FINAOSTA, fondi di rotazione od altri Istituti;
- precise garanzie da parte degli imprenditori che intendano
svolgere attività in Valle d'Aosta utilizzando prestiti dell'Ente
pubblico attraverso piani produttivi che garantiscano la solidità
delle aziende costituite e i livelli occupazionali;
- definizione nell'immediato delle situazioni aziendali della
FORTUNA WEST, SIV ed INTEVA alla luce dei contatti avuti fra
Regione e vari imprenditori;
- attuazione di corsi professionali finalizzati a nuove attività
e comunque in presenza di riconversione industriale;
- soluzione, con momentanea cassa integrazione guadagni, per i
lavoratori dell'INTEVA attualmente definiti licenziati.
E' importante per tutti i Consiglieri conoscere con una certa
precisione la volontà della Giunta in merito a questi problemi e
come intende comportarsi per le cose che condivide, qual'è
l'ipotesi di lavoro e gli obiettivi che si prefigge la Giunta per
riuscire a soddisfare le richieste presentate dalla FULTA
valdostana.
PRESIDENTE:
Ha chiesto di parlare il Presidente della
Giunta. Ne ha facoltà.
ANDRIONE - (U.V.):
La FULTA mi ha illustrato queste
proposte, credo in data 19 dicembre, in occasione di un incontro
che abbiamo avuto. Questo pomeriggio chiederò di assentarmi un
istante perché avremo un ulteriore incontro.
Sul primo punto non c'è stata possibilità di definire cosa si
intenda per "gruppo di lavoro" nè a che parte dell'industria si
riferisca il piano industriale; non so se si chiede alla Giunta di
fare un piano industriale anche per la siderurgia o per la chimica.
Su questo punto riprenderemo la discussione oggi pomeriggio.
Per quanto riguarda l'assegnazione dei fondi, la risposta è sì
per ogni industria che presenti le necessarie garanzie anzi
annuncio che stiamo studiando la possibilità di un intervento
regionale per quanto riguarda gli ultimi stanziamenti del fondo di
rotazione per non cadere nella trappola bancaria perché le garanzie
richieste dalle Banche sono talmente alte che i fondi non vengono
erogati.
Sul terzo punto siamo d'accordo: abbiamo previsto delle penali,
delle garanzie evidentemente traducibili in lire. Al di là di
questo non si può andare, perché non esiste la possibilità di
costringere qualcuno a fare quello che non vuole più fare in quanto
questo rappresenta delle perdite che possono anche costituire un
reato grave come la bancarotta.
Sul quarto punto siamo d'accordo. Sul quinto punto, la legge
sulla formazione professionale sarà discussa prossimamente in
Consiglio. Siamo decisamente favorevoli all'attuazione dei corsi
professionali finalizzati a nuove attività quando si tratta di
riconversione industriale, ma addirittura vorrei parlare di corsi
per quell'industria in cui sono già stati fatti. Sull'ultimo punto,
l'INTEVA c'è la grossa questione del rifiuto, di cui il Consigliere
Carlassare è a conoscenza, da parte dell'ex imprenditore di firmare
la cassa integrazione. Il nuovo imprenditore non si è dichiarato
per adesso disponibile a firmare per cui questo sarà l'oggetto
principale della discussione di oggi pomeriggio.
PRESIDENTE:
Ha chiesto di parlare per la replica il
Consigliere Carlassare. Ne ha facoltà.
CARLASSARE - (Dem. Prol. Nuova Sinistra):
Vorrei
precisare che, se non ricordo male, nell'incontro avvenuto con i
Capigruppo i rappresentanti sindacali della FULTA, all'interno di
un'ipotesi più generale avanzata dal Sindacato, proponevano la
definizione di un gruppo di lavoro per affrontare i problemi
specifici del settore tessile, quindi un impegno della Giunta a
voler coordinare i vari interventi alla luce di un piano che
investa tutta la Regione per questo settore, naturalmente collegato
- così almeno mi era parso di capire fosse negli intenti dei
rappresentanti delle Organizzazioni Sindacali - ad una definizione
più generale di un piano di sviluppo industriale.
Per quanto riguarda l'ultimo punto, ero più o meno a conoscenza
di questa situazione; mi pare che il Presidente della Giunta - e
questo mi lascia parecchio insoddisfatto - abbia sfuggito quello
che è il vero dilemma che viene posto ed è come, di fronte ad una
situazione che si presenta indubbiamente difficile sul piano
giuridico, ci sia una precisa volontà della Giunta ad escogitare un
qualche sistema per riuscire a fare ottenere a questi lavoratori la
cassa integrazione guadagni. Capisco che non è una formulazione
lineare la mia, però ritengo che sarebbe importante un impegno da
parte dell'esecutivo regionale a trovare una scappatoia per cui a
questi lavoratori, come a tutti gli altri lavoratori, venga
garantito di poter accedere alla cassa integrazione guadagni, che
consentirebbe di realizzare soluzioni alternative con maggior
respiro sul piano della nuova attività che dovrebbe svolgersi in
questo stabilimento, senza metterli nella condizione di trovarsi
altre attività molto rapidamente. Senza la cassa integrazione
guadagni non penso possano resistere senza trovare soluzioni che
poi, in pratica, li cancellano dal punto di vista dell'occupazione
industriale.
Questo non dare una risposta in tal senso mi pare rientri in una
posizione politica che il Presidente della Giunta sostiene
regolarmente e che riguarda un disimpegno da parte dell'esecutivo
regionale nel voler affrontare il problema della cassa integrazione
in modo organico, andando incontro a precise e più che legittime
esigenze da parte dei lavoratori valdostani che sono in difficoltà
per quanto riguarda il posto di lavoro.
