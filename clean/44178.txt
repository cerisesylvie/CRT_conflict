Classificazione
ASSISTENZA SANITARIA E OSPEDALIERA



Oggetto del Consiglio n. 1240 del 9 febbraio 2022 - Resoconto
OGGETTO N. 1240/XVI - Interrogazione: "Iniziative messe in
campo per tutelare il personale socio-sanitario operante presso la
Casa di riposo J.B. Festaz a seguito della riorganizzazione della
pianta organica".
Bertin (Presidente) -
Punto n. 15. Risponde l'assessore
Barmasse.
Barmasse (UV) -
Le richieste sono due: "se le notizie di
stampa che riportano che nel turno notturno della Casa di riposo ci
sarebbero solamente due operatori socio-sanitari per sessanta
utenti divisi su tre piani diversi corrispondono al vero" e "in
caso affermativo, quali siano state le iniziative messe in campo a
tutela dei lavoratori e dell'efficienza del servizio".
Servizio, organizzazione a partire dal 1° gennaio 2022:
l'azienda J.B. Festaz gestisce tre unità organizzative distinte con
la seguente dotazione di personale: Casa di riposo Protetta e
Protetta plus personale OSS 49 unità, personale infermieristico 11
unità; RSA UAP, convenzione con l'USL, personale OSS 18 unità,
personale infermieristico 7 unità; Nucleo demenze, convenzione con
USL, personale OSS 11 unità, personale infermieristico 3 unità.
Al personale sopraindicato va sommato il personale che opera a
favore dell'intera struttura, quindi direttore sanitario, personale
medico, personale educativo animativo, personale amministrativo,
personale ristorazione, personale addetto alla manutenzione,
personale addetto alla portineria.
Riorganizzazione dei reparti: la riorganizzazione ha riguardato
solo i servizi socio-assistenziali, cioè Casa di riposo Protetta e
Protetta plus. Per quanto riguarda i reparti socio-sanitari
convenzionati con l'Azienda USL, essi saranno oggetto di
valutazioni successive a seguito della trasformazione dell'attuale
RSA UAP in ospedale di comunità.
Requisiti minimi organizzativi dei servizi socio-assistenziali
al 1° gennaio 2022: è doveroso evidenziare che all'interno dei
reparti oggetto della riorganizzazione, a seguito della variazione
della dotazione organica, gli standard organizzativi sono al di
sopra di quanto previsto dalle attuali norme regionali. In
particolare, alla Casa di riposo Protetta è garantito un minutaggio
del personale OSS pari a 165 minuti a ospite, il minutaggio
previsto dalla DGR è di 120 minuti a ospite; alla Casa di riposo
Protetta plus è garantito un minutaggio del personale OSS pari a
180 minuti a ospite, il minutaggio previsto da DGR è di 144 minuti
a ospite.
Qual è stato il percorso fatto: bisogna ricordare che l'azienda
J.B. Festaz si trovava in una situazione economico-finanziaria
delicata e che risultava indispensabile procedere a una progressiva
riduzione dei costi di esercizio e a una migliore gestione delle
entrate. Nello specifico si ricorda che la perdita di esercizio
dell'azienda J.B. Festaz relativa all'anno 2019 è stata pari a
791.508 euro e che la perdita di esercizio relativa all'anno 2020 è
stata pari a 403.211 euro. Va precisato che nel 2021
l'Amministrazione regionale ha previsto per l'azienda un
trasferimento pari un 1.250.000 euro superiore ai trasferimenti
riconosciuti negli ultimi quattro anni, a questi si deve sommare
l'importo di 350 mila euro come contributo per i maggiori costi
sostenuti per l'emergenza Covid-19. Nel corso del 2021 è stato
introdotto il sistema di controllo di gestione
economico-finanziario, che ha garantito un adeguato monitoraggio
delle entrate e delle spese in corso d'anno e ha permesso di
predisporre il documento finanziario per il 2022 con criteri e
valori attendibili.
La Regione, in accordo con l'azienda, ha attivato un gruppo di
lavoro interistituzionale Regione-Azienda J.B. Festaz con il
compito di valutare il fabbisogno di personale anche in
considerazione di tre elementi principali: adeguatezza degli
attuali standard strutturali stabiliti dalla Regione, l'aderenza
delle risorse umane rispetto alle vigenti norme contrattuali in
materia di lavoro, comparto unico del pubblico impiego, e
un'attività di
benchmarking
con altri enti gestori.
Al fine di garantire la massima trasparenza e la condivisione
con il personale e le organizzazioni sindacali sul tema della
riorganizzazione dei reparti, si sono tenuti nel corso del 2021 una
serie di incontri informativi e di condivisione sulle strategie da
adottare, questo per chiarire le difficoltà riscontrate
dall'azienda e le azioni intraprese per la messa in sicurezza
dell'organizzazione. Nello specifico sono stati effettuati quattro
incontri e nell'ultimo del 13 dicembre 2021 si è concordato quanto
segue: nessuna riduzione di personale in ruolo, termine dei
contratti per decorrenza dei termini del numero massimo di proroghe
attivabili come previsto dalla normativa vigente, revisione e
condivisione dei piani di lavoro con il personale, presentazione
degli orari di lavoro e delle nuove ciclicità, decorrenza della
nuova organizzazione dal 1° gennaio 2022, verifica dell'attività
con un confronto con le OSS e organizzazioni sindacali già
programmato per il 7 marzo 2022. Come evidenziato, gli standard
organizzativi sono al di sopra dei requisiti minimi previsti dalle
normative regionali.
In relazione al personale presente nel turno notturno dei
reparti di Protetta e Protetta Plus, si conferma che il personale è
presente in reparto per la sorveglianza è di 2 unità, così come
evidenziato dall'interpellanza. Viene però ammessa l'interazione
tra reparti che è possibile grazie al fatto che la struttura è
unica, permettendo l'ottimizzazione delle risorse. Durante la notte
sono presenti, al fine di garantire la massima sorveglianza e gli
standard di sicurezza, 6 unità di personale. Per le attività
dirette al paziente, quindi non di sorveglianza, nelle ore notturne
gli operatori si muovono sempre in coppia assicurando adeguata
sicurezza. Inoltre, si evidenzia che tra i 6 operatori presenti nel
servizio notturno 1 di essi è un operatore infermieristico, mentre
sull'intera Casa di riposo è prevista una doppia reperibilità sul
turno notturno, garantendo il pronto intervento in caso di
necessità.
Presidente -
Per la replica, ha chiesto la parola la
consigliera Erika Guichardaz, ne ha facoltà.
Guichardaz E. (PCP) -
Grazie Assessore per la sua
risposta. La riduzione degli operatori sappiamo essere legata a dei
rinnovi di contratto e non quindi a dei licenziamenti;
sottolineiamo però che, avendo visto le turnazioni, gli OSS che
restano, fanno turni pesantissimi, spesso si ritrovano - basta
guardare il loro piano lavoro - su 16 fine settimana risulta essere
garantiti loro solo 3 fine settimana liberi. Un taglio, secondo
noi, che riporterà un risparmio irrilevante tenuto conto del
servizio di qualità che da sempre viene erogato dalla Casa di
riposo. Da tempo, come lei ha fatto notare, riceviamo le note di
CGIL, CISL e UIL, che sollecitano un intervento concreto, quindi
valutiamo con favore il fatto della costituzione di questo tavolo
fra operatori. Risulta, da quanto ha detto, vero che vi sono 2 OSS
per 60 utenti divisi sui 3 piani, risulta altresì che operatori UAP
delle RSA e delle demenze si spostano nella Casa di riposo. Sotto
questo punto di vista, naturalmente farò delle verifiche per capire
se è possibile questa commistione di cui lei ci ha parlato. In poco
più di un anno di Consiglio abbiamo spesso sentito parlare del J.B.
Festaz, prima perché la RSA voleva essere spostata a Variney,
successivamente si è parlato di un servizio di accoglienza
under
60 non autosufficienti, oggi la trasformazione in
ospedale di comunità. La mancanza di progettualità e
quell'immobilismo che continua a non dare risposte stanno purtroppo
avendo la meglio rispetto a un personale che è altamente
specializzato con un'esperienza che da tempo esprime anche
preoccupazione perché in attesa di risposte sul proprio futuro
lavorativo. Il piano della salute e del benessere rappresentava una
speranza ma in questo piano noi ci troviamo ben poco, soprattutto
per quello che riguarda una vera analisi dei fabbisogni, il
cronoprogramma e la sostenibilità delle singole proposte.
Nello scorso Consiglio si è parlato di 2 milioni di investimenti
su questa struttura al fine di trasformazione in ospedale di
comunità, bisogna capire se vi è anche una valutazione complessiva
della sostenibilità di questa struttura e quali sono le iniziative
messe in campo a tutela dei lavoratori del servizio. Da tempo si
chiedeva questa riorganizzazione e, come dicevo, bene che adesso
questo tavolo si occuperà anche di rivedere i minutaggi,
l'individuazione di rapporti numerici tra operatori e pazienti.
Risulta per noi evidente però una mancanza di attenzione rispetto a
questo importante servizio del nostro territorio e, come dicevo,
sistematicamente riceviamo segnalazioni sulle problematiche
riferite a questa struttura. Non da ultima l'esclusione dei
lavoratori del J.B. Festaz dalle indennità Covid
una tantum
previste dall'articolo 22 della legge regionale n. 8/2020 stanziate
per tutte le figure, compresi i somministrati, che non hanno dovuto
sostenere alcuna selezione pubblica per l'accesso al lavoro. Ora
che la sentenza della Corte costituzionale ha permesso di sbloccare
la situazione, auspichiamo che, come da lei promesso nel mese di
ottobre in risposta a un'interpellanza del consigliere Aggravi,
l'Amministrazione si impegni ad avere la stessa sensibilità per il
personale del J.B. Festaz e quindi a provvedere allo stanziamento
anche di questa indennità per questo personale.
Oggi ho sentito parlare più volte dell'inumanità di spostare
pazienti da un ospedale all'altro; vorrei sottolineare che i
pazienti e gli utenti delle RSA da mesi non possono vedere i loro
parenti, a differenza di quello che avviene in altre Regioni
d'Italia dove con la terza dose tu puoi accedere; ecco, se parliamo
di umanità, magari affrontiamo anche questo problema.
