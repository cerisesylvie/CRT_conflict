Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1429 del 23 settembre 2015 - Resoconto
OGGETTO N. 1429/XIV - Interpellanza: "Introduzione di
ulteriori criteri per l'individuazione di dipendenti da inserire
nel piano di riduzione della pianta organica dell'Amministrazione
regionale".
Presidente -
Per l'illustrazione, ha chiesto la parola il
Consigliere Ferrero, ne ha la facoltà.
Ferrero (M5S)
- Grazie Presidente.
Nell'ottica della riduzione della spesa a carico
dell'Amministrazione regionale ci stanno sicuramente bene i
provvedimenti che vanno nell'ottica di una riduzione dei dipendenti
laddove ci sono degli esuberi e qui non possiamo che essere
soddisfatti. Guardando e leggendo i provvedimenti, quello che
sinceramente non mi tornava è come, al di là dei parametri che sono
stati concordati con i sindacati, sono stati individuati poi
fisicamente e concretamente i posti da sopprimere, perché questo?
Perché il posto che viene soppresso consente comunque al lavoratore
di andare in pensione un bel po' di anni prima col vecchio regime,
quindi, dal punto di vista della vita del lavoratore, è comunque un
qualcosa di positivo. Questa positività vorremmo capire...che non
rischi di diventare agli occhi di chi non conosce bene il
meccanismo un privilegio, della serie: "mando in pensione, magari a
parità di requisiti, uno piuttosto che un altro".
Allora, quello che mi interessava sapere era che tipo di
requisiti ulteriori sono stati stabiliti, vale a dire: il
dirigente, il coordinatore ha dato delle indicazioni riguardo al
posto da sopprimere? C'è stata una graduatoria che ha tenuto conto
- perché qui si parla di 26 persone - di titoli preferenziali? In
sostanza quindi come sono stati scelti questi lavoratori? Questa è
una domanda molto semplice, anche perché...e introduco la proposta
finale, che era quella, a parità magari di requisiti, di anni di
lavoro e di età, di introdurre qualche criterio preferenziale
legato allo stato di salute, alla presenza nella famiglia di
anziani non autosufficienti oppure di disabili, oppure di figli
minori, in maniera tale che questo, che sostanzialmente diventa una
specie di trattamento di favore, in caso di parità di condizioni
sia assegnato o possa essere usufruito da chi effettivamente ha dei
problemi in più.
Presidente -
Per la risposta, ha chiesto la parola il
Presidente della Regione Rollandin, ne ha la facoltà.
Rollandin (UV) -
Sì, grazie.
Prima di rispondere puntualmente a questi quesiti, credo sia
utile precisare che le situazioni in cui gli enti pubblici, ai
sensi dell'articolo 2, comma 3, del decreto-legge n. 101, possono
ricorrere alla procedura di prepensionamento sono circoscritte nei
casi di: soprannumerarità e soprannumerarietà ovvero quando il
personale in servizio supera la dotazione organica in tutte le
qualifiche, le categorie o le aree, e quindi l'Amministrazione non
presenta posti vacanti per un'eventuale riconversione del
personale, e, secondo, eccedenza, ovvero i casi, come quello della
amministrazione regionale in cui il superamento della dotazione
organica interessa solo una o più qualifiche, categorie o figure
professionali: questi sono i due requisiti base. In entrambe le
situazioni le cause sono ricondotte a ragioni funzionali e
organizzative, ragioni finanziarie o a piani di ristrutturazione e
non ad un mero possesso di requisiti per il prepensionamento da
parte dei dipendenti in servizio - perché sennò, come dice lei, non
avrebbe senso -, poiché in quest'ultimo caso si tratterebbe di
illecite elusioni di norme previdenziali, perché io facilito un
pensionamento. Le circolari della funzione pubblica n. 3/2013 e n.
4/2014 indicano i criteri da seguire per l'individuazione del
personale da prepensionare, quindi sono chiare.
La prima domanda è: "
quanti sono i dipendenti che saranno
"prepensionati" con età inferiore ai 60 anni
"
.
I
dipendenti in esubero appartenenti a profili in esaurimento per
effetto della riorganizzazione che potranno accedere al
prepensionamento con età inferiore a 60 anni, secondo le regole
ante
Fornero, sono 6 su 26.
Per quanto riguarda l'altra domanda: "
qual è stato il metodo
di individuazione
..."
,
i prepensionamenti e relativa
riduzione di spesa sono il punto di arrivo di un'azione di
riorganizzazione volta a preservare e migliorare il corretto
svolgimento delle funzioni istituzionali. In via preliminare, ai
sensi dell'articolo 24 del decreto-legge n. 201 del 2011, la
Regione ha dunque effettuato, in ordine alla possibile attivazione
del piano di riduzione, una preventiva ricognizione delle posizioni
previdenziali che maturavano i requisiti
ante
riforma
Fornero
entro il 31 dicembre 2016 e che quindi potevano, in
potenza, essere interessate all'operazione prevista dall'articolo
24 citato, quindi si è fatta questa ricognizione fino al 2016. Sono
state quindi individuate 180 posizioni previdenziali distribuite su
varie categorie, di cui 16 appartenenti alla qualifica
dirigenziale. Il personale in questione, ovviamente, solo
potenzialmente quindi poteva essere interessato al piano di
riduzione e si è proceduto ad individuare un sottoinsieme di
posizioni quantitativamente e qualitativamente compatibile con il
percorso di riorganizzazione interna della Regione. Ciò in esito ad
un percorso di analisi organizzativa a livello dipartimentale che
ha preso in esame le figure professionali dichiarabili come
eccedentarie e in progressivo esaurimento, cioè i requisiti che
sono richiesti dal decreto, le eccedenze e le carenze di personale
esplicitate dai coordinatori e le esigenze funzionali relative
all'efficiente funzionamento dell'apparato amministrativo, si sono
identificati i profili professionali eccedenti o ad esaurimento a
cui sono state aggregate le figure dirigenziali risultanti
eccedenti sulla base della revisione del numero di strutture
istituite e si è considerata la priorità del ricorso al
pensionamento ordinario rispetto al prepensionamento, quindi si è
fatto anche questo calcolo per evitare l'elusione, come dicevamo
prima.
"
Se è intenzione del Governo introdurre nell'individuazione
del personale che usufruirà del "prepensionamento" ulteriori
criteri che a parità di situazioni contributive e di anzianità
privilegino coloro che si trovano in condizioni familiari
particolari..."
, eccetera. Per quanto riguarda questa
richiesta, la definizione dei criteri è subordinata
all'applicazione delle normative e delle circolari statali in
materia previdenziale, quelle due che le ho richiamato. È inoltre
richiesta l'informazione alle organizzazioni sindacali sulle
procedure in atto, nonché la concertazione dei criteri, che
comunque non possono prescindere dall'applicazione del criterio più
ragionevole e desumibile dalla legge di riferimento, che tiene
conto del minor pregiudizio dal punto previdenziale per gli
interessati e quindi la maggior anzianità contributiva: questa è la
clausola che comunque viene interessata. Chiaramente se in futuro
si dovessero ripetere operazioni simili e nell'ipotesi in cui si
verificassero situazioni contributive paritarie, che non si sono
verificate per nessun caso in questa operazione, si potrà pensare
di concertare con i sindacati ulteriori indicazioni quali quelle
che lei giustamente aveva sottolineato, che sono di buon senso e
che possono essere un elemento ulteriore di riferimento per quella
che è la selezione. Grazie.
Presidente
- Grazie Presidente. Per la replica, chiede la
parola il Consigliere Ferrero, ne ha facoltà.
Ferrero (M5S)
- Grazie Presidente.
Grazie Presidente Rollandin. Mi ha chiarito il quadro, dai
documenti non era così immediata la comprensione e soprattutto non
era neanche chiara la dimensione del fenomeno, cioè i 180
dipendenti che potevano essere ricompresi nelle categorie, quindi
grazie per il chiarimento.
Presidente
- Punto 26 all'ordine del giorno.
