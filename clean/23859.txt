Classificazione
ASSISTENZA SOCIALE
Assistenza socio-sanitaria



Oggetto del Consiglio n. 2863 del 10 luglio 2007 - Resoconto
OGGETTO N. 2863/XII - Iniziative per la prevenzione della
violenza contro le donne. (Interpellanza)
Interpellanza
Richiamate le due importanti iniziative svoltesi recentemente
in Valle, e precisamente, a La Salle, il Convegno su "La
prevenzione della violenza contro le donne" e la serata ad Aosta
sul tema "Lotta contro la violenza sulle donne: priorità dell'anno
europeo per le pari opportunità", durante le quali sono stati
diffusi i dati drammatici sulla violenza alle donne, emersi sia
dall'analisi dei dati del Pronto Soccorso dell'Ospedale regionale
Aosta, sia da una ricerca nazionale Istat, commissionata dalla
Commissione Nazionale Pari Opportunità;
Vista l'ampiezza di tale fenomeno, che coinvolge il 32% delle
donne a livello nazionale, e il 34% a livello regionale;
Constatato che dai dati nazionali e regionali emerge una
situazione che non possiamo ignorare e su cui è urgente
intervenire, specie con azioni di prevenzione, perché la situazione
non peggiori;
Richiamate le diverse in iniziative già poste in essere nella
nostra Regione;
Sottolineata comunque la necessità che tale problema sia
posto all'attenzione della riflessione e dell'azione delle
Istituzioni;
le sottoscritte Consigliere regionali
Interpellano
il Governo regionale ed in particolare gli Assessori
competenti, per conoscere:
1) come valutano tale problema e quali sono, a loro parere, i
motivi dell'alto tasso di violenze e maltrattamenti sulle donne
registrato in Valle;
2) cosa è stato fatto finora rispetto a questo problema per
conoscerne le dimensioni e per sostenere le iniziative a supporto
delle donne violentate o maltrattate;
3) quali sono le iniziative che si intendono porre in atto
per cercare sia di prevenire questo problema, sia di farne emergere
il sommerso, sia di mitigare le conseguenze fisiche-psicologiche
delle vittime.
F.to: Squarzino Secondina - Fontana Carmela
Presidente
- La parola alla Consigliera Fontana
Carmela.
Fontana (GV-DS-PSE)
- Dai dati recenti ISTAT emerge un
quadro drammatico riguardante la violenza nei confronti delle
donne. A livello nazionale 32 donne su 100 sono vittime di violenza
fisica, sessuale o psicologica, in alcuni casi l'aggressione
degenera in omicidio. Le percentuali si riferiscono a quanto emerge
dalle denunce effettuate, esiste in realtà una più alta percentuale
di donne soggette a violenza sia fra le mura domestiche, sia sul
luogo di lavoro in cui il numero non è ufficiale. È importante
inoltre riflettere sul fatto che vi sono altri soggetti coinvolti
nelle violenze domestiche: bambini ed anziani. La situazione
valdostana è altrettanto preoccupante: 34 donne su 100 sono vittime
di violenza, è evidente che siamo di fronte all'ennesimo primato
negativo attribuito alla nostra Regione. Occorre considerare con
maggiore attenzione le dimensioni del problema e le conseguenze ad
esso connesse, danni fisici e psicologici, che hanno ripercussioni
sul lungo periodo sia per i soggetti direttamente coinvolti, sia
per l'intera comunità. È pertanto necessario che il Governo
regionale si faccia carico del fenomeno legato alle violenze,
potenziando le iniziative già in atto e soprattutto promuovendo
programmi educativi rivolti a tutta la comunità. Occorre inoltre un
intervento trasversalmente in più ambiti: il monitoraggio del
fenomeno, la creazione di una rete per la raccolta dei dati da
parte delle diverse istituzioni coinvolte, la formazione per quanto
riguarda l'educazione culturale dei cittadini, i servizi
socio-sanitari, la lotta all'alcolismo, la prevenzione del disagio
sociale. Abbiamo presentato questa interpellanza per conoscere cosa
se ne pensa e cosa intende fare il Governo regionale.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Il Governo pensa, come ha detto la collega,
sia un problema importante, che non vogliamo, né possiamo ignorare.
Come tutte le altre violenze, ultimamente ci siamo occupati delle
violenze sui minori, anche queste sommerse, di difficile
individuazione, costituendo anche qui un gruppo interistituzionale.
Quando si parla di un problema così vasto, non è facile avere una
soluzione, perché le motivazioni sono molte. I dati fanno pensare
che in Valle d'Aosta la violenza sulle donne sia maggiore che in
altre Regioni con il 34% "versus" 32% delle altre Regioni, però mi
rifaccio e concordo con quello che ha detto in occasione dell'"Anno
europeo sulle pari opportunità" l'Onorevole Donatella Linguiti,
Sottosegretario alle pari opportunità, ossia questo è un dato
negativo in un senso, ma positivo in quanto c'è meno omertà, più
c'è una cultura che riconosce tale fatto, più diminuisce l'omertà e
c'è una disponibilità della donna a rivolgersi ai servizi. Non so
se questo sia un dato vero, però quello che è fatto in pronto
soccorso, la sensibilità, tutte le istituzioni femminili presenti
fanno sì che la rete di accoglienza sia tale per cui il fenomeno
sia molto più recepito, per cui mi unisco a quello che diceva
l'Onorevole Linguiti dicendo che probabilmente nelle Regioni del
sud i casi denunciati di violenze sulle donne sono molto minori, ma
sono minori, perché sono effettivamente minori o sono minori perché
non hanno il coraggio di denunciare il fatto? Questo è un dato che
non è facile avere, però mi sembra che introdurre tale fattore sia
importante. Quali cause? Anche qui non mi sento un sociologo e non
credo di poter risolvere il problema, ossia Giovanni Paolo II,
quando ha istituito la "Giornata della pace" il 1° gennaio, disse
che è la verità la radice della pace, che ogni mancanza di verità
genera instabilità e violenza. Forse anche noi tutti come politici,
come istituzioni tutte le volte che non "coltiviamo" la verità
nelle nostre affermazioni provochiamo instabilità e violenza:
questa è una delle motivazioni, però i nostri esperti parlano di
un'autonomia elevata delle donne in Valle d'Aosta, questo può
essere un dato: la percentuale delle donne che lavorano in Valle
d'Aosta è più alta che nelle altre Regioni.
Le varie etnie, le etnie che si concentrano nella Valle, una
zona aperta e di passaggio può favorire dei rapporti più vari, di
amicizie... quindi anche la possibilità di contrasti maggiori.
L'alcol è stato citato bene, le nostre analisi dicono che la
violenza sulle donne non avviene solo in casi di popolazione di
famiglie emarginate, quindi può essere che l'alcol influisca. Cito
l'esperienza che abbiamo fatto nella Comunità Montana Grand Combin,
un'iniziativa interessante delle classi era promuovere nella loro
casa 2 giornate senza la bottiglia di vino sul tavolo: questa può
essere una cosa significativa per cui, alcuni giorni la settimana,
nelle famiglie si mangi senza la bottiglia di vino. Nei casi in cui
i bambini proponevano questo c'erano dei fatti di mancanza di
rispetto, di violenza. Cosa è stato fatto e cosa si farà? Su questo
si potrebbe parlare delle ore e non dire nulla. Per essere
concreti, anche se questo è un argomento molto vasto, intanto non
ignorare il problema; come sulle violenze sui minori è difficile
accorgersi quando un livido o una manifestazione del bambino sia
dovuta a una violenza, quindi creare dei "corollari" che possano
accorgersi e rispondere. Primo punto non ignorare, il nostro Pronto
soccorso ha da sempre fatto dei corsi su questo e ha una maggiore
sensibilità che, proprio in questi giorni si è visto sui giornali,
è stata concretizzata in un'unità sul disagio familiare, ossia
nell'ambito della struttura complessa del pronto soccorso c'è una
strutturazione di un settore che si occupa, studia, accoglie e
mette in rete dei casi sul disagio familiare, si chiama Unità
semplice sul disagio familiare. La comunicazione è importante per
far conoscere il problema, per fare informativa....
Il secondo punto per essere concreti è credere in una sinergia,
è stato detto nelle premesse e mi sembra giustamente. Credo che il
problema non possa essere affrontato da un unico Assessorato o da
un'unica associazione, il tavolo che a questo proposito si è creato
ha messo stabilmente insieme a discutere le Forze dell'ordine,
l'Università, la Consulta regionale per la condizione femminile,
l'USL, il Pronto soccorso, la Regione e questo ha creato, ma lo
dirò come ultimo punto perché è il nostro non dico fiore
all'occhiello, ma la nostra risposta più concreta... l'esperienza
dell'"arcolaio", ossia questi appartamenti che vengono gestiti con
l'aiuto del privato sociale, che accolgono nell'emergenza quelle
donne che hanno subito maltrattamenti, violenze, con la loro
famiglia. Questo terzo punto è il progetto arcolaio, che è iniziato
nel 1999 come un'esperienza provvisoria finanziata con fondi
statali, ma che da quest'anno è diventata un'esperienza stabile,
finanziata con fondi del nostro fondo sociale. Avevo distribuito a
tutti - mi sembra 2 mesi fa - la sintesi di tutto questo lavoro
dell'arcolaio - spero sia stato visto -, che certo non risolve il
problema, però mi sembra un modo molto corretto e sinergico per
affrontare e dare soprattutto una risposta a un problema che forse
non si manifestava prima perché non c'era la possibilità di
accoglierlo. L'"arcolaio" quindi che è diventato stabile nella
nostra organizzazione e ossia con la deliberazione n. 3055 del 25
ottobre del 2006, "Approvazione della costituzione di un gruppo di
lavoro permanente istituzionale concernente le politiche regionali
in materia di disagio femminile", abbiamo istituzionalizzato il
gruppo di lavoro sul disagio femminile, con lo scopo di mantenere
un confronto sul tema del disagio femminile largamente inteso, di
garantire informazione reciproca sul fenomeno e sul sistema di
offerta esistente in Valle d'Aosta, di definire azioni di
promozione e sensibilizzazione sul tema del disagio femminile
individuando anche eventuali bisogni formativi. Il gruppo è
istituzionalizzato, quindi è un gruppo autorizzato dalla Regione,
gli attori sono molteplici e si trovano periodicamente attorno a un
tavolo per decidere tutte queste azioni.
Presidente
- La parola alla Consigliera Squarzino
Secondina.
Squarzino (Arc-VA)
- Ogni volta che si affronta un tema
complesso nessuno di noi può giustamente affermare di avere "la
verità in tasca" o di sapere cosa bisogna fare, ma sicuramente a un
problema complesso anche l'approccio è complesso, diversificato ed
è anche "in progress", nel senso che si va avanti per tentativi,
per ricerca di soluzioni e verifica poi delle azioni che si sono
intraprese. Credo che la Regione Valle d'Aosta su tale tema non sia
rimasta silente in questi anni, qualcosa ha fatto come ha ricordato
prima l'Assessore. Crediamo che si debba continuare a lavorare in
questo senso, senza riservare semplicemente 1 volta o 2 all'anno
all'attenzione di convegni tale problematica. Intanto credo sia
giusto quanto anche il Direttore generale dell'USL ha ricordato nel
corso del convegno organizzato sulle donne maltrattate, quando
diceva che è necessaria una continua opera di sensibilizzazione,
ossia un'attività continua affinché il fenomeno non sia più
tollerato, sottaciuto e minimizzato dalla comunità, come ancora
spesso avviene, quindi il primo fatto importante è quello di far
emergere i dati e di farli conoscere, senza falsi pudori. Sono
convinta anch'io che non ha senso sottolineare la differenza fra il
32% a livello nazionale e il 34% a livello regionale, non è una
differenza di 1-2 punti percentuali che cambia la situazione. Vi è
un dato di fondo però: il 30% delle donne comunque è maltrattato,
quindi 1 su 3. Teniamo conto che 1 su 3 donne esistenti in Val
d'Aosta subisce violenza: questo vuol dire che, pensando che vi sia
un uomo ogni donna, 1 uomo su 3 in Valle d'Aosta esercita violenza
nei confronti delle donne. Ora, questo è un dato preoccupante
secondo me, questo è un dato che va sottolineato fortemente e di
cui bisogna prendere coscienza tutti quanti, proprio nell'ottica
della verità di cui parlava prima l'Assessore. Credo che il tema
importante della verità sia la verità nella relazione tra uomo e
donna, è proprio questa non verità, non accettazione del rispetto
reciproco nella relazione fra uomo e donna che emergono le fonti,
le cause di tale violenza. L'alcolismo, il degrado poi saranno
anche occasioni accidentali, che accentuano maggiormente, ma c'è un
discorso culturale di fondo che è importante, per questo credo
sarebbe interessante che in questo tavolo di lavoro che è stato
costruito in tale rete vi fosse anche la presenza dell'Assessorato
della cultura, perché c'è un lavoro culturale profondo che va
fatto. Molte volte ci fermiamo a riflettere sul fatto che in Valle
d'Aosta c'è un alto numero di famiglie che si separano e lo stesso
Monsignor Vescovo recentemente nella "Giornata sulla famiglia" ha
sottolineato come vi sia alla base una difficoltà di rapporto fra
uomo e donna, come nella nostra cultura non vi sia l'assunzione di
un rispetto profondo della donna e, proprio perché, per fortuna, la
donna qui da noi ha maggiore autonomia, riesce ad andarsene dalla
famiglia. Il fatto che se ne vada dalla famiglia è una scelta sua,
ma non è detto che debba sempre venire per cause di violenza, vi è
da sperare che non sia questa la causa, sarebbe molto grave che
l'unico motivo di separazione per una coppia sia la violenza fisica
dell'uomo sulla donna, quindi c'è effettivamente...
(interruzione del Consigliere Lavoyer, fuori
microfono)
... sento un viceversa da parte del collega Lavoyer, credo che
se lui avesse ascoltato o letto qualche dato presentato dal
responsabile del pronto soccorso, allora qui la violenza è sulle
donne maltrattate, non parla di uomini maltrattati. Non solo, 1/3
delle donne che vengono ricoverate in ospedale, che vanno al Pronto
soccorso per maltrattamenti, 1/3 ha prognosi superiori a 20 giorni
per ferite da armi da taglio! Vi sono dei dati che sono veramente
preoccupanti, credo che bisogna con molta chiarezza dire tali dati,
prendere consapevolezza di questo.
Bisogna anche sostenere, come già avviene nelle donne, il
coraggio di denunciare, perché denunciare questa situazione è
un'umiliazione per chi fa tale denuncia, non è un "andare a nozze",
ossia riconoscere che sulla propria persona vi è stata una violenza
fisica, o morale, o psicologica forte credo sia un atto di grande
sofferenza da parte della persona che riconosce quest'atto e che lo
dice: il dirlo è una sofferenza grande, una grande umiliazione,
pertanto bisogna aiutare queste donne a segnalare i soprusi e le
violenze subite. Plaudiamo al fatto che ci sono iniziative già da
diversi anni che danno sostegno, assistenza a queste donne che si
trovano in grosse difficoltà, va bene, va ancora perfezionata
ulteriormente l'attenzione a migliorare la professionalità degli
utenti che si trovano ad essere accanto a bimbi, o ad anziani, o a
donne che sono maltrattate, perché molto volte lo si vede, lo si
sente, lo ha riconosciuto lo stesso Assessore, è difficile a capire
che dietro a quel segno fisico in una donna o in un bambino vi sia
una violenza, non sempre è così facile capire. Anche perché tutti
cercano di nascondere, di dire: "non è vero, sono caduto", perché è
una vergogna, un'umiliazione accettare di vivere una situazione
così di degrado nel rapporto relazionale con l'altro e magari con
l'uomo con cui tu hai scelto di condividere una vita o con l'uomo
che è tuo padre. È importante quindi continuare questa attività di
professionalità di operatori che sono a contatto con tali
situazioni, poi credo che la cosa più importante sia quella di
lavorare sul piano culturale, è la cosa più difficile, ma anche
quella più importante. Credo che continuare a dare informazioni
accompagnate da un tentativo di analisi e di spiegazione, dare
pubblicizzazione a queste informazioni non come cosa scandalosa, ma
come un fatto che purtroppo avviene da noi e che non è una cosa
bella né per noi, né per altre parti del mondo possa aiutare a far
crescere una cultura di maggiore attenzione.
Ricordo che, proprio in quell'incontro a qui accennava prima
l'Assessore Fosson, il Sottosegretario ha presentato anche un
disegno di legge molto interessante che il Governo ha presentato a
gennaio 2007, in cui si vuole, da un lato, rendere più severe le
punizioni... l'intervento sul Codice per rendere più severe le
punizioni per chi fa violenze nei confronti dei deboli, bambini,
donne, anziani; d'altra parte, vi è tutto un lavoro che forse
possiamo cominciare a fare anche noi come Regione, senza aspettare
che diventi legge di Stato questa proposta, ossia un lavoro che è
di sensibilizzazione, di informazione ed è un lavoro da fare nel
sistema della scuola, dell'istruzione e della formazione proprio
per educare alla pari dignità sociale di ogni persona, qualunque
sia il sesso, l'etnia, ma in modo che, rispetto alla faciloneria
con cui si usano mezzi violenti per risolvere le questioni, i
rapporti personali, vi sia più riflessione, tale per cui anche noi
come istituzioni siamo in grado di usare uno sguardo diverso, non
uno sguardo al maschile o al femminile, ironico o patetico, ma lo
sguardo istituzionale rispetto a delle persone che vedono leso ogni
giorno il loro diritto ad essere riconosciute come persone.
