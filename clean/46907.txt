Classificazione
ASSISTENZA SOCIALE
Assistenza socio-sanitaria



Oggetto del Consiglio n. 3255 del 8 febbraio 2024 - Resoconto
OGGETTO N. 3255/XVI - Interrogazione: "Realizzazione del
progetto della comunità residenziale destinato a soggetti adulti
con autismo 'La Cascina del Castello'".
Bertin (Presidente) -
Punto n. 64. Risponde l'assessore
Marzi.
Marzi (SA) -
La domanda n. 1 chiede se esistano ulteriori
problematiche che non consentono di dare definizione e concretezza
al progetto della comunità residenziale destinata a soggetti adulti
con autismo "La Cascina del Castello", mentre la domanda n. 2
quando, di conseguenza, si potrà firmare adeguato atto per dare il
via alla realizzazione del progetto presentato.
Il percorso tecnico amministrativo di realizzazione del progetto
"La Cascina del Castello" è già stato definito nel confronto
avviato con le strutture regionali competenti, in particolare con
il Dipartimento programmazione risorse idriche e territorio e la
Struttura pianificazione territoriale.
L'
iter
di massima individuato prevede la sottoscrizione
di un accordo di programma tra i soggetti coinvolti, la variante
sostanziale parziale al piano regolatore generale del Comune di
Fénis, che comporta la previsione della nuova destinazione d'uso e
la compatibilità dell'opera con lo strumento urbanistico,
l'espletamento della procedura per l'individuazione del soggetto
aggiudicatario, il rilascio della concessione al soggetto
aggiudicatario sugli immobili e le aree d'interesse.
Il Comune ha comunicato di aver predisposto il testo preliminare
della variante al piano regolatore per procedere con la
presentazione della verifica della sua assoggettabilità e
valutazione ambientale strategica (VAS).
Parallelamente, nel prossimo mese di marzo, sarà avviata
l'attività di formazione di consulenza rivolta al personale
dell'Assessorato sanità, salute e politiche sociali coinvolto nel
progetto: si tratta di una formazione finalizzata a fornire il
necessario supporto giuridico-amministrativo nelle complesse fasi
realizzative del progetto.
Tale attività è compresa nella collaborazione attivata con
l'Università della Valle d'Aosta, ma soprattutto con l'Istituto
superiore di sanità, attraverso le convenzioni che sono state
sottoscritte rispettivamente in data 9 maggio 2023 e 5 ottobre
2023.
In particolare, la collaborazione scientifica con l'Istituto
superiore di sanità, oltre alla consulenza e la supervisione del
progetto, prevede l'analisi di fabbisogni nell'ambito dei disturbi
dello spettro autistico, lo studio e la supervisione della rete dei
servizi esistenti in Valle d'Aosta e l'analisi di sostenibilità dei
servizi utili e necessari ai processi di vita indipendente e
autonoma, oltre naturalmente alla valutazione sugli impatti del
progetto e la diffusione dei risultati.
Tali consulenze potranno anche risultare di supporto alla
definizione di specifici requisiti autorizzativi per ulteriori
nuovi servizi che potranno essere attivati sul territorio
regionale, quindi tutto ciò è assolutamente prodromico a quanto
stiamo sintetizzando per questo progetto importantissimo.
Da diversi anni, come lei sa, l'Assessorato è impegnato nel
potenziamento dei servizi dell'ambito della patologia sull'autismo
ed in tale ambito La "Cascina del Castello" rappresenta il primo ed
importante esperimento a livello regionale volto a favorire
l'integrazione tra il sistema di cura e quello di comunità nel
campo della salute mentale, attraverso percorsi di cura
personalizzati.
Sull'argomento, naturalmente, siamo in costante dialogo con
l'Associazione dei familiari, quindi l'ANGSA VDA, con la quale sono
state condivise tutte le attività sinora svolte.
Questa condivisione è prevista anche nell'ambito del tavolo
tecnico dell'autismo, che lei conosce benissimo, la sede in cui,
insieme all'Associazione, si approfondiranno gli ulteriori passi
per realizzare quest'importante progetto per la nostra regione.
Tra l'altro, nel mese di marzo, è già previsto un ulteriore
passaggio con un coinvolgimento, proprio su questo tema, sia del
Comune che dell'Associazione e sicuramente negli ultimi mesi il
fatto di aver deciso di gestire tutto quanto in maniera interna al
Dipartimento sanità e salute è stato assolutamente un acceleratore
in tal senso.
Presidente -
Consigliere Baccega, ha facoltà di
intervenire.
Baccega (FI) -
Già nel maggio scorso, attraverso
un'interrogazione del collega Perron, avevamo approfondito questo
tema: è un progetto che lei aveva ritenuto già allora
importantissimo e che aveva dato corpo, dopo i confronti avuti con
il suo collega ex assessore Barmasse, che l'aveva invitata a suo
tempo in un confronto ancor prima che lei diventasse Assessore, a
valutare con attenzione i percorsi futuri.
È quasi passato un anno, però, qualcosa si è fatto, ho capito
che alcuni passaggi sono stati fatti, ma tutte queste attività di
consulenze, questa formazione, richiedono dei tempi e chiaramente
ci piacerebbe sapere quando potremo dare il via ai lavori e agli
eventi che possono essere in qualche modo messi in campo.
È vero che c'è un tavolo tecnico dell'autismo e il tavolo
tecnico è preoccupato: probabilmente a marzo glielo diranno, che
c'è una forte preoccupazione rispetto ad un rallentamento di
quest'importantissima... Perché ci tengo? Perché un piccolo
contributo nel 2019 lo diedi a questo percorso, nel confronto con
l'Amministrazione comunale di Fénis, e abbiamo avviato, insieme
all'allora Presidente, questo percorso che poi ha avuto tutta una
serie di problematiche legate anche alla Soprintendenza, legate a
tutta una serie di questioni tecniche e burocratiche che avevano in
qualche modo interrotto i lavori. Però, quello che chiediamo,
adesso, è di dare corpo a tutti questi percorsi in modo
significativo per poter dire: "Okay, finalmente arriveremo a buon
fine, magari con una data da individuare".
