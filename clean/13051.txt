Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4007 del 9 dicembre 1992 - Resoconto
OGGETTO N. 4007/IX Rapporti tra la Regione, la società
Autoporto S.p.A. e la società di servizi S.D.S..
(Interrogazione)
Interrogazione Premesso che le informazioni finora fornite in
merito alla indagine giudiziaria sui rapporti
Regione-Autoporto-S.D.S. non sono stati certo tali da chiarire la
situazione;
Al fine di conoscere con certezza i ruoli e le funzioni dei
possibili interlocutori della Regione in una vicenda confusa e
inquietante;
il sottoscritto Consigliere regionale del Gruppo Verde
Alternativo
interroga
il Presidente della Giunta regionale per sapere:
1) quali contributi sono stati versati dalla Società Autoporto
alla Società S.D.S. o ad altra società dei proprietari della S.D.S
nel corso del 1992;
2) se è vero che l'Amministratore delegato della Società
Autoporto, dr. Silvio Laurencet, riveste anche importanti funzioni
amministrative all'interno della S.D.S. e di quale tipo.
F.to: Riccarand.
Presidente
Ha chiesto di parlare l'Assessore al
bilancio e finanze, Lavoyer.
Lavoyer (ADP)
Con riferimento all'interrogazione
presentata si fa presente come già più volte evidenziato nelle
Commissioni consiliari competenti, che ai sensi della legge
regionale 28 novembre 1975 n. 73 e successive modificazioni
l'accertamento da parte della Regione dell'utilizzo di contributi
erogati a favore della società Autoporto Valle d'Aosta S.p.A. può
essere effettuato soltanto a consuntivo e tramite l'acquisizione di
una dichiarazione a tal fine rilasciata e sottoscritta dall'intero
collegio sindacale.
Pertanto la documentazione comprovante l'utilizzo di fondi per
l'attività incentivanti e promozionali consistente, come sopra
evidenziato, nella sola dichiarazione del collegio, potrà essere
richiesta soltanto al termine dell'anno dopo la chiusura della
contabilità aziendale e il controllo della stessa da parte del
collegio medesimo.
Peraltro aderendo ad una specifica richiesta avanzata dai membri
della IV Commissione consiliare permanente nella seduta dell' 11
novembre 1992, in data 17 novembre 1992 è stata trasmessa al
Presidente della Commissione stessa, il Consigliere Giorgio
Chenuil, tutta la documentazione fatta pervenire dall'Autoporto
Valle d'Aosta S.p.A. inerente alle spese incentivanti.
Da tale documentazione anche il Consigliere Riccarand, presente
alla riunione della IV Commissione avrà potuto o potrà rilevare
tutte le indicazioni relative ai destinatari degli interventi
promozionali. Quanto sopra per quanto attiene il primo punto
dell'interrogazione. Alla seconda domanda risponderà il Presidente
della Giunta.
Presidente
Ha chiesto di parlare il Presidente della
Giunta.
Lanivi (GM)
Rispondo oltre che alle richieste
formulate nell'interrogazione ad ulteriori domande che il
Consigliere Riccarand aveva posto in merito soprattutto al ruolo
svolto dal dottor Laurencet. Ho trasmesso queste domande allo
stesso e quindi sono in grado di leggere il testo che mi ha fatto
pervenire il 7 dicembre con lettera datata 5 dicembre.
"
A seguito delle richieste pervenutemi preciso quanto
segue:
1) Nessun rapporto esiste tra la società Autoporto della Valle
d'Aosta S.p.A. e la società S.D.S. S.p.A fatta eccezione per un
contratto di locazione di un locale.
2) Nessun contributo è stato corrisposto alla società S.D.S.
S.p.A. In data 16 novembre 1992 è stata trasmessa all'Assessorato
alle Finanze tutta la documentazione relativa alle spese di
assistenza e promozionali sostenute nel corso del 1992 fino a tale
data.
3) Nessun ruolo è stato svolto dall'Amministratore delegato
dell'Autoporto nell'ambito della società S.D.S S.p.A o nell'ambito
di altre società collegate. L'unico incarico professionale ricevuto
è stata una procura rilasciata in data 18 marzo 1992
dall'Amministratore della S.D.S S.p.A. per il compimento di alcuni
atti amministrativi quando si riteneva che la convenzione con la
Regione, approvata dal Consiglio regionale in data 3 marzo 1992,
potesse diventare operativa. Detto incarico non ha avuto esecuzione
e non sarà pertanto neanche retribuito".
Presidente
Ha chiesto di parlare il Consigliere
Riccarand.
Riccarand (VA)
Devo dichiararmi non soddisfatto delle
risposte della Giunta, perché non è che chiariscano quale è il
quadro dei rapporti fra la società Autoporto, la S.D.S. e altre
società collegate.
E' un quadro che crea perplessità. Proprio dalla documentazione
a cui faceva riferimento l'Assessore alle finanze emerge che la
società Autoporto ha dato 3 miliardi di lire alla Società
Autovallere, che è una società del signor Tocci.
Quindi quando si dice in questa lettera del 5 dicembre 1992,
letta dal Presidente della Giunta, che nessun contributo è stato
dato dalla società Autoporto alla S.D.S., si dice il vero, però i
contributi sono stati dati ad una società collegata, funzionale al
progetto S.D.S., una società di Tocci, a cui sono stati dati ben 3
miliardi di cui 2 miliardi il giorno prima.
La fattura è del giorno prima della risoluzione della
convenzione e, nel testo che andremo a discutere era previsto che
avvenisse senza oneri da parte della Regione.
Oneri non ce ne sono stati in senso vero e proprio perché è la
società Autoporto che ha pagato; ma sono comunque finanziamenti che
dalla Regione sono andati alla società Autoporto e dalla società
Autoporto ad una società di Tocci. Quindi qui c'è qualcosa che non
funziona.
Poi apprendo adesso, che c'è una procura da parte del signor
Tocci al signor Laurencet, Amministratore delegato della società
Autoporto per alcuni adempimenti collegati alla vicenda S.D.S.
E' piuttosto sorprendente che l'Amministratore della società
dell'Autoporto abbia degli incarichi, delle procure per conto della
S.D.S. o di Tocci o di società comunque collegate.
Noi abbiamo messo in piedi un meccanismo su cui non c'è
chiarezza. Nel luglio di quest'anno, la Giunta regionale ha
presentato di corsa un emendamento alla legge finanziaria bis
aumentando il contributo della Regione alla società Autoporto
dall'1 percento al 2 percento sull'IVA riscossa all'autoporto.
Il che ha voluto dire che nel corso del 1992 noi abbiamo dato e
daremo 10 miliardi alla società Autoporto.
Il 75 percento di questi 10 miliardi devono obbligatoriamente
per legge essere destinati ad attività incentivante e scopriamo che
questa attività incentivante consiste nel fatto che una parte
cospicua di questi miliardi sono stati girati al signor Tocci
tramite la società S.D.S., Autovallere o società controllate.
Tutto questo è piuttosto sconcertante, ma è ancor più
sconcertante il fatto che comunque esista un collegamento fra la
S.D.S. e la società Autoporto che passa addirittura attraverso la
figura dell'Amministratore delegato della società Autoporto.
Io ripeto di essere insoddisfatto dalle risposte della Giunta
regionale che non chiariscono, ma danno ulteriori elementi di
preoccupazione su come è stata gestita questa fase conclusiva di
questa vicenda scriteriata della S.D.S.
Si dà atto che, dalle ore 11,05, presiede il Presidente
Bich.
