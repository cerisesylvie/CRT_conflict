Classificazione
BILANCIO E CONTABILITA' REGIONALE



Oggetto del Consiglio n. 4200 del 12 dicembre 2024 - Resoconto
OGGETTO N. 4200/XVI - D.L. n. 169: "Bilancio di previsione
finanziario della Regione Autonoma Valle d'Aosta/Vallée d'Aoste per
il triennio 2025-2027".
Bertin (Presidente) -
Passiamo ora al D.L. 169, il
Bilancio. È stata acquisita la relazione dal Collegio dei Revisori
dei conti che sarà allegata, come previsto dall'articolo 2 del
regolamento, mettiamo in votazione l'articolo n. 1. La votazione è
aperta. La votazione è chiusa.
Presenti: 35
Votanti: 19
Favorevoli: 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani).
L'articolo n. 1 è approvato.
Posso dare lo stesso risultato per l'articolo n. 2? Stesso
risultato per l'articolo n. 2, n. 3, n. 4, n. 5 e n. 6
Per il bilancio previsionale stesso risultato.
Per il programma dei lavori pubblici stesso risultato.
Per l'allegato A stesso risultato.
Per l'allegato B stesso risultato.
Ora, prima di votare la legge nel suo complesso, se ci sono
dichiarazioni di voto congiunte sui due D.L., vi invito a
prenotarvi. Consigliera Erika Guichardaz, ne ha facoltà.
Guichardaz E. (PCP) -
Il nostro ultimo bilancio di
previsione, quindi per coerenza con lo scorso, ma anche per
coerenza con quanto abbiamo fatto nel voto sul DEFR, abbiamo deciso
di votare contro anche per tutte le motivazioni che abbiamo detto
proprio in illustrazione, durante la discussione generale di questo
bilancio.
C'è una situazione di enorme difficoltà e questo bilancio,
purtroppo, non mette in campo misure strutturali che vadano a
intervenire su quella situazione.
Potevamo sicuramente votare, come altri hanno fatto, le leggi
sull'attrattività, perché chi di noi è contrario? Per i fondi FAMI
abbiamo portato mille iniziative in Consiglio regionale, come per
il Centro antiviolenza, per i contributi al CSV, per la questione
dell'assistenza dei disabili nelle scuole... però siamo dell'idea e
siamo convinte dell'idea che in qualche modo le abbiamo provate
tutte in questi anni.
Spesso siamo state derise, chiamate i due trentacinquesimi di
questo Consiglio regionale. In questi ultimi passaggi del Consiglio
abbiamo anche appreso che forse alcune cose che abbiamo posto negli
anni così peregrine non erano, perché forse con una costanza e una
tenacia che in qualche modo spesso ci viene contestata - ma fa
parte anche del nostro carattere, oltre a far parte forse anche
delle forze politiche che noi rappresentiamo - tutto questo ci ha
portato in qualche modo a votare nuovamente contro a questo
bilancio.
Lo dico con rammarico perché nella mia vita sono sempre stata
una persona costruttiva e abbiamo voluto esserlo anche con questo
bilancio, sia con gli ordini del giorno che abbiamo presentato, sia
con gli emendamenti.
Purtroppo quel muro che ci ritroviamo sempre davanti fa sì che
in qualche modo qualche volta possiamo toglierci delle
soddisfazioni quando si devono rifare delle leggi, quando magari
un'intera audizione è dedicata a noi, ma non sono soddisfazioni che
poi, alla fine, ci portiamo a casa volentieri.
Dopodiché l'atteggiamento di chiusura che c'è stato fin
dall'inizio del Consiglio sicuramente non ha fatto che accentuare
quello che già volevamo fare, quindi ce ne dispiace, soprattutto
per i Valdostani, ma, rispetto alle nostre idee, questo bilancio
purtroppo non contiene le misure di cui necessita la comunità
valdostana.
Presidente -
Consigliere Marquis.
Marquis (FI) -
Cari colleghi, abbiamo discusso in questi
giorni un bilancio regionale previsionale 2025-2027 che nel 2025 ha
a disposizione 60 milioni di euro in più rispetto al 2024.
Il documento è composto da tante iniziative frammentate, da cui
non si legge una strategia che affronti i grandi temi che
attanagliano la nostra regione e la nostra comunità, in un contesto
ove cala la disoccupazione, cresce l'occupazione e si registra un
impoverimento sociale. C'è di che riflettere, colleghi.
Il lavoro, dunque, non offre la remunerazione adeguata a un
numero crescente di persone e di famiglie per far fronte al costo
della vita: più di tremila famiglie chiedono il sostegno per le
locazioni, hanno difficoltà a sostenere il costo delle bollette
elettriche e del riscaldamento.
La tutela della salute, per noi di Forza Italia, è una priorità
e, nonostante le grandi risorse messe a disposizione per la sanità,
sentiamo dire che il problema delle liste d'attesa non ha una
soluzione.
Noi non ci stiamo, caro Assessore, la politica deve saper dare
delle risposte e crediamo che vada promossa un'importante
riorganizzazione dell'azienda.
Il tessuto produttivo soffre della sua congenita debolezza,
acuita dalle grandi sfide in atto e dalle difficoltà dovute
all'isolamento trasportistico, che non lascia intravedere nel breve
periodo il suo superamento.
Un'Amministrazione che guarda a sinistra, che toglie spazio
all'imprenditoria, sia direttamente, sia indirettamente, tramite il
sistema delle partecipate.
La desertificazione del commercio non la si combatte solo con il
contributo per gli esercizi di vicinato, è una questione più
complessa, che merita un insieme di altre risposte.
L'agricoltura e la zootecnia non godono di sostegno adeguato al
ruolo che rivestono nella nostra regione di montagna.
Il calo degli investimenti delle imprese valdostane, il calo
della previsione delle entrate della Regione in tema di IRES nel
2025, che sono gli utili della società, sono dati molto
preoccupanti e in questo contesto proviamo grande amarezza per la
mancanza di capacità di questo Governo a impegnare e a spendere le
risorse a disposizione.
Se nel 2024 permarrà il trend dell'avanzo di amministrazione
registrato nell'ultimo triennio, arriveremo a circa 400 milioni di
euro, un numero fuori controllo, su cui non può non attribuirsi al
Governo regionale grande responsabilità politica.
La riduzione del fondo pluriennale vincolato denota una carente
attività di programmazione. Sono queste le somme a disposizione per
gli investimenti futuri e in questo contesto - ci sono più soldi di
quelli che vengono impegnati - non è stata accettata la nostra
proposta di prevedere la riduzione della pressione fiscale ai
cittadini e alle imprese.
Per noi di Forza Italia esercitare con responsabilità
l'autonomia, significa chiedere il contributo partecipativo in tema
di tasse, minimo indispensabile ai propri cittadini, e lo è
soprattutto in un contesto di difficoltà economica e sociale.
In sintesi, un Governo che naviga in solitaria e orienta il suo
sguardo politico ai prossimi sei mesi. Ci sono forse le elezioni
nel 2025?
Nella discussione abbiamo apprezzato alcuni interventi di
esponenti della maggioranza, che hanno dato evidenza
dell'insufficiente coinvolgimento dei Consiglieri di maggioranza
nelle scelte politiche e hanno riconosciuto che le criticità da noi
rilevate ci sono e ci sono delle responsabilità politiche in chi le
nega.
In questo contesto, in ultimo, l'aver rinunciato per partito
preso a valutare gli ordini del giorno presentati dall'opposizione
costituisce una mortificazione del Consiglio regionale, dei suoi
rappresentanti e dei cittadini nel momento assembleare più
importante dell'anno, e questo credo che non faccia onore al
Governo regionale.
È stata per noi una pagina triste, un approccio che non
condividiamo, soprattutto in un contesto dove non si riescono a
impegnare le risorse che si hanno a disposizione e si rinuncia di
farsi aiutare, mortificando poi le esigenze dei cittadini
valdostani.
In ragione di queste considerazioni e di tutto il contributo che
è stato dato al Consiglio in questi giorni, dai colleghi e dal
sottoscritto, non possiamo che annunciare un voto contrario a
questo bilancio regionale.
Presidente -
Altri? Non vedo altre richieste...
Consigliere Di Marco ne ha facoltà.
Di Marco (PA) -
Abbiamo ascoltato con grande attenzione e
interesse gli interventi dei nostri colleghi durante la discussione
generale e, al di là delle parole espresse dai banchi
dell'opposizione - che come ci aspettavamo non sono state
certamente di approvazione verso questo bilancio, ma in cui abbiamo
letto anche chiari intenti propositivi - la vera novità inattesa
sono state le dichiarazioni critiche verso il
modus operandi
di questo Governo, che sono arrivate da appartenenti alla
maggioranza, che si allineano sostanzialmente con quanto il nostro
Gruppo ha evidenziato a più riprese in varie riunioni e anche in
quest'Aula.
Noi di Pour l'Autonomie siamo entrati per ultimi in questa
maggioranza, e ci siamo arrivati come coloro che nel 2020 erano
stati esclusi a priori da qualsivoglia ipotesi di collaborazione di
Governo. Ciò nonostante, abbiamo sempre portato avanti le nostre
istanze con serietà e concretezza.
Nel 2023 siamo stati chiamati a far parte di questo Governo,
solo perché diventati improvvisamente evidentemente utili a
superare le diverse divergenze interne - testimoniate se non
ricordiamo male anche da lettere aperte ai giornali - sfociate
nell'ennesima crisi politica valdostana. Premessa questa che non
era certamente delle migliori, ma che abbiamo voluto mettere in
secondo piano, anteponendole la nostra volontà di dare il nostro
contributo per superare la crisi politica e di dare soluzioni alle
problematiche riguardanti la nostra Regione e la nostra
collettività.
In questi quasi due anni dal nostro ingresso in maggioranza ci
siamo sentiti spesso l'unica voce fuori dal coro, gli unici a
criticare l'atteggiamento ben poco disponibile al confronto e alla
condivisione. Le parole, per quanto tardive, espresse da altri
colleghi di maggioranza nella giornata del 10 dicembre, confermano
la correttezza delle nostre impressioni e delle nostre
valutazioni.
La nostra speranza è che dette affermazioni, unite alle nostre,
possano tradursi sin da oggi in un cambio netto di approccio e di
metodo all'interno di questa maggioranza di Governo e non nelle
solite diatribe interne alle relative forze politiche, che causano
solamente ritardi e vanno nella direzione opposta rispetto a quella
intrapresa da Pour l'Autonomie, finalizzata a riportare i
Valdostani a essere partecipi ed attivi nelle scelte politiche
della nostra Regione.
Venendo ai due disegni di legge sul bilancio, ho già ampiamente
spiegato i motivi che ci inducono a votarli. E sono motivi che
attengono al senso di responsabilità e di coerenza che hanno da
sempre guidato l'agire del nostro Movimento: responsabilità verso
la comunità valdostana e coerenza con la nostra linea politica, da
sempre improntata sul dialogo, la collaborazione e la trasparenza e
che si riconferma tale in barba ai maldestri tentativi di avanzare
dubbi circa la nostra correttezza, forse per nascondere le sempre
più importanti difficoltà interne ad altri schieramenti politici,
su cui non ci interessa addentrarci.
Oggi ci interessa votare il bilancio e da domani confidiamo di
poter tornare a lavorare tutti al meglio, con chiarezza,
responsabilità e condivisione, per fare in modo di tradurre quelli
che oggi ci appaiono solo come numeri, in azioni concrete rivolte
al benessere di tutti i Valdostani.
In conclusione, vogliamo ribadire la nostra intenzione di
continuare a fare politica per costruire una nuova Valle d'Aosta,
dialogando con tutti da pari a pari e all'insegna del reciproco
rispetto.
Per quanto riguarda la proposta di collaborazione, anche futura,
che ci è stata sottoposta di recente, ci sentiamo di affermare che
non siamo orientati ad accordi meramente elettorali, bensì restiamo
aperti a ipotesi di convergenza qualora si verifichi un vero cambio
di passo, che dimostri un'effettiva apertura nei nostri confronti e
un concreto interesse a continuare un percorso insieme, ma stavolta
caratterizzato da quella reale e piena condivisione che riteniamo
indispensabile per lavorare uniti e coesi per il futuro della Valle
d'Aosta.
Presidente -
Altri? Consigliere Aggravi, ne ha
facoltà.
Aggravi (RV) -
I rumori di sottofondo, in vista di questo
bilancio, sono stati tanti, ma si sa che a volte le attese o anche
i desiderata di qualcuno non si verificano, non si manifestano,
però, si sa che se si vuole aprire una porta, di norma, è anche
bene bussare e magari attendere.
Spiace aver trovato qui l'ennesimo muro contro muro e, dopo
queste giornate, dopo questi emendamenti, dopo questi ordini del
giorno, dopo queste sospensioni, dopo queste Capigruppo, mi chiedo
che senso abbia avuto tutto questo.
Poca politica, sola amministrazione o tanta espressione di
personalità o di personalismo.
Ma cosa ha portato tutto questo? A che cosa porterà tutto
questo? Forse è una questione di metodo, come hanno sottolineato
alcuni colleghi forse timidi ma coraggiosi, perché comunque ci
hanno provato e comunque finalmente qualcosa è stato detto, e in
questo ringrazio la speranza data da quel solitario franco
tiratore, che spesso è segnale di libertà o anche di avvertimento -
e questo ce lo diranno soltanto le prossime settimane, i prossimi
mesi, il prossimo anno - però lo voglio ringraziare, perché magari
nel silenzio, come timidamente hanno fatto, ma in maniera forte,
altri colleghi, hanno sottolineato un principio che è sostanza
oltre che forma: il modo di fare le cose, il metodo di fare le
cose, il modo di dialogare, il modo di non voler imporre le cose,
di condividere, il modo di avere un concreto interesse nel
risolvere i problemi e di farlo insieme è importantissimo, ed è
politica prima che amministrazione, ed è politica prima che
interesse della persona.
Io penso che gli ordini del giorno, gli emendamenti e le
dichiarazioni di voto, gli interventi fatti dal gruppo di
Rassemblement Valdôtain abbiano dichiarato e dimostrato che da
parte nostra ci sono chiari intenti propositivi e c'è la volontà e
il concreto interesse di lavorare con chi vuole trovare delle
convergenze: maggioranza o opposizione non c'entra: qui sto facendo
un discorso estremamente politico ma chiaro su temi, su principi e
su cose concrete.
Ogni cosa ha un suo prezzo, ma ogni cosa ha una sua importanza,
e non è una cosa negativa, perché oggettivamente, se si vogliono
trovare delle soluzioni, a volte bisogna trovarle insieme, e lo
dico anche in senso generale, perché su certi ordini del giorno,
magari su certi emendamenti, al di là degli steccati, si potevano
trovare delle convergenze.
Il prossimo anno sarà un anno estremamente complesso, è vero. La
collega Guichardaz ha iniziato dicendo: "Questo è l'ultimo bilancio
di previsione", "Del doman non v'è certezza", forse ci sarà un
assestamento, ma è vero, la previsione è terminata, è il momento in
cui si entra in una fase molto delicata. Ci sarà ancora un
Consiglio, ci sarà il Natale, ma poi sappiamo l'anno che ci
aspetta.
Sappiamo anche che certe situazioni, certi momenti, ci
riporteranno comunque a trattare dei numeri, a trattare delle
posizioni forse - però è molto probabile in questa fase - e quindi
anche lì si dovrà capire se c'è volontà di fare politica, se c'è
volontà di fare sola amministrazione, se c'è volontà di dare
dimostrazioni di potenza che non portano da nessuna parte.
Non torno su un termine che abbiamo detto con un mantra, che è
l'arroganza, ma la Valle d'Aosta non ha bisogno di arroganza, ha
bisogno di soluzioni e ha bisogno di un concreto interesse nel
risolvere i problemi.
Il Rassemblement Valdôtain penso che lo abbia dimostrato. Buon
Natale a tutti.
Presidente -
Consigliere Cretier, ne ha facoltà.
Cretier (FP-PD) -
Vista l'ora, sarò lapidario. Quando mi
sono candidato nel 2020, ho espresso spesso la volontà politica
d'impegnarmi e di dare corso e di chiudere alcuni cantieri, per
dimostrare che la politica ha dei tempi complessi che spesso
dipendono da autorizzazioni, bilanci e impegni di spesa.
Ed ecco che in questi quattro anni di legislatura il cantiere di
carattere politico ha portato i suoi risultati concreti:
l'inaugurazione della nuova Università, la ripresa dei lavori
all'aeroporto Gex e, a breve, l'ampliamento del Parini; questo è un
grande risultato, solido e inconfutabile, che mi conforta, essendo
un obiettivo raggiunto.
Negli anni a venire si apriranno sicuramente altri cantieri,
necessari per migliorare la sanità, l'istruzione, il turismo, i
trasporti e le infrastrutture per collegare il territorio e la
montagna, ma oggi siamo all'approvazione del bilancio, l'atto
politico per eccellenza, come molti lo hanno definito, ma io penso
a tutto quello che discende dal bilancio, che sono gli
investimenti, il sostegno e le scelte misurate.
Io e il mio gruppo, Federalisti Progressisti e Partito
Democratico, voteremo il bilancio per consolidare il cantiere.
Presidente -
Possiamo mettere in votazione? No,
consigliere Manfrin.
Manfrin (LEGA VDA) -
Credo che l'attesa premi e che aver
atteso e ascoltato un po' le voci di tutto questo Consiglio abbia
premiato, perché ci ha permesso di ascoltare anche alcune voci
dissonanti e di fare un po' di sintesi rispetto a quello che
abbiamo vissuto in questi giorni.
Devo confessarlo, io adoro i Consigli che si prolungano per
giorni e che finiscono tardi, li adoro perché fanno uscire spesso
il pensiero vero delle persone che, a un certo punto si
spazientiscono, che ascoltano una serie di discussioni, magari
permettono di far uscire il vero animo e a una certa ora magari si
comincia anche a dire un poco di verità, una cosa che io ho
apprezzato particolarmente; ho apprezzato particolarmente perché io
sono tornato un po' con il pensiero all'inizio di questo Governo, e
credo che ce lo ricordiamo un po' tutti.
Questo Governo è iniziato con due voti in meno! Questo Governo è
iniziato con due voti in meno e con gli stessi membri della
maggioranza che hanno bocciato il Governo di cui poi sono andati a
far parte. Non conosciamo l'identità di queste persone, ma devo
dire che quel Governo, pervicacemente rimesso in piedi, non so con
quali mezzi, cioè convocato dicendo: "Ragazzi, adesso qua dobbiamo
rivotare gli stessi" e le stesse persone che ovviamente non avevano
condiviso quel Governo a un certo punto si sono trovate a votarlo,
però direi che è stato detto prima, ma si può riunire.
Le voci dissonanti che abbiamo sentito all'interno di questa
maggioranza evidenziano effettivamente che probabilmente il governo
che arriva a traguardare quest'ultimo bilancio di previsione,
diciamo che non si è consolidato, questa maggioranza non si è
consolidata, anzi, probabilmente non dico che abbia perso pezzi, ma
i franchi tiratori sono comparsi, i mal di pancia sono stati fatti
emergere e, eziandio cospicuo, il capogruppo di una delle
principali forze di questo Governo, quando ha testé rimembrato le
motivazioni per le quali è orgoglioso di votare questo bilancio, ha
citato, l'Università della Valle d'Aosta dove piove dentro e ci
sono le tinche, quindi sono felice che lo rivendichi come
risultato; l'Ospedale Parini, di cui forse si è data qualche
picconata e che è ben lungi dall'essere terminato, e forse abbiamo
mosso diverse critiche rispetto alla realizzazione di quel
progetto; un aeroporto che non cito per carità di patria.
Se questi quindi sono i risultati che lei rivendica con il suo
buon Governo, io la ringrazio, le faccio tanti auguri e i miei
complimenti per il lavoro che avete svolto, la cosa però
importante, il dato politico è - e questo è un dato politico che
abbiamo potuto leggere durante tutte le votazioni - che lei, così
come la sua forza politica (che, mi spiace, non riuscirò mai a
pronunciare, io dirò sempre PD, Partito Democratico, tutto il resto
e le altre sigle non ce la faccio a pronunciarle, le chiedo scusa
in anticipo) non siete riusciti a imprimere neanche una bandiera in
questo Governo, e vi siete fatti mangiare i chicchi di riso in
testa da quelli che stanno alla vostra sinistra, perché
evidentemente questa maggioranza si regge su un sottile equilibrio
che si ha paura di spezzare, proprio per come è nata.
Allora l'unica iniziativa che forse qualcuno poteva rivendicare,
cioè quella del collega Padovani, che ha presentato con tanto
orgoglio quella bellissima mozione che era utilissima e
assolutamente efficace, sempre nel voto segreto, ha preso 5 pappine
e si è trovata 5 voti in meno; l'unico provvedimento di sinistra
che qualcuno avrebbe potuto rivendicare, e ricordo ai tempi il
collega Chatrian che disse: "No, ma lo faremo, comunque anche se è
stato bocciato, lo faremo lo stesso" e non abbiamo visto nessuna
realizzazione di quello.
Direi quindi che questa maggioranza esce dalla prova di Governo
con le ossa rotte e, prendendo atto della chiusura che è stata
effettuata rispetto alle proposte della maggioranza tutta, e
rispetto davvero all'arroganza di chi, senza neanche ascoltare le
presentazioni, senza neanche esaminare quello che è stato proposto,
prima ci esorta a formulare le nostre proposte, prima ci esorta
addirittura a concretizzarle trovando le coperture e poi non trova
di meglio che dire, ovviamente, che non si può votare tutto a
pacchetto e a scatola chiusa, ci dispiace, di fronte a
quest'arroganza, anche il nostro voto sarà contrario.
Presidente -
Assessore Marzi, ne ha facoltà.
Marzi (SA) -
Mi scuso istituzionalmente per parlare come
gruppo Stella Alpina dai banchi del Governo ma, di fatto, parto
dicendo che come gruppo siamo assolutamente lieti di votare
convintamente questo bilancio, che ha sia un significato
naturalmente prospettico rispetto alla chiusura di un anno
complesso, sia, allo stesso tempo, il grande vantaggio, come
politicamente richiamato, di essere l'ultimo bilancio di previsione
di un quinquennio.
Non voglio entrare nel merito di cosa sia successo nel corso di
questi quattro anni, ma voglio semplicemente dire che i Governi che
si sono succeduti nel corso di questi quattro anni... e da questo
punto di vista faccio i complimenti al capogruppo di FP-PD per aver
sintetizzato come politicamente ci voglia assoluta responsabilità
per aver portato avanti tutta una serie di progetti in anni
complessi e di passaggio.
Politicamente, durante il voto di questo bilancio di previsione
per il 2025-2027, sono successe delle cose che possiamo
sintetizzare in quello che viene rappresentato.
Ci sono dei gruppi - ed è una delle pochissime volte sulle quali
mi trovo politicamente d'accordo anche con la consigliera
Guichardaz - che hanno mantenuto, nel corso di questi anni,
assoluta coerenza.
Io politicamente non vado praticamente mai d'accordo con loro,
però vi faccio i complimenti per la vostra coerenza, che è stata
anche una coerenza espressa durante tutti quanti i voti del
bilancio.
Che voi quindi abbiate votato contro ci sta assolutamente, ci
sono invece dei gruppi che fondamentalmente hanno votato una
tonnellata di articoli di questo bilancio di previsione e che poi
politicamente, perché anche loro fanno politica, quando hanno
dovuto esprimere il voto finale sul 168, e quindi sulla legge di
stabilità, guarda caso hanno votato contro, perché hanno fatto
politica anche loro.
Io la coerenza politica però nell'articolazione di tutta una
serie di altri articoli non l'ho vista, per cui fondamentalmente
c'è chi fa politica in minoranza - e l'ha sempre fatta, e speriamo
che continui a farla - e c'è di fatto chi invece prova a governare
e deve trovare assolutamente delle sintesi e in alcuni momenti deve
anche fare un po' pace con la propria anima, quindi da questo punto
di vista di nuovo complimenti ai colleghi di FP-PD.
Per quanto invece riguarda coloro i quali nel corso di questi
anni hanno provato a fare qualcosa, ebbene, provare a fare qualcosa
vuol dire anche avere tutta una serie di sintesi.
Noi siamo stati più volte richiamati, il collega Manfrin lo fa
spesso, lo fa in aula, lo fa fuori dall'aula nel rappresentarmi
come un rinoceronte bianco, perché di fatto ne mancano solo due,
loro sono femmine, io sono uomo però a tutti gli effetti siamo a
quel livello.
Ebbene, come gruppo abbiamo cercato di trovare le migliori
sintesi in anni molto complessi che hanno richiesto assoluta fatica
per cui, sicuramente, da un punto di vista metodologico tutti
possiamo migliorare, però è altrettanto vero che trovare delle
sintesi vuol dire anche comportarsi politicamente in una maniera
adeguata.
Per cui io capisco anche quanto rappresentato ad esempio dai
colleghi di RV perché, pur avendo espresso come dire una critica
metodologica, con il loro voto di astensione mantengono un
approccio politico corretto, in termini prospettici.
Prospettici naturalmente, come richiamato dal collega Aggravi,
non rispetto a maggioranze e minoranze, perché queste stanno
finendo, ma rispetto a una comunità valdostana che deve ragionare
politicamente di temi e lo deve fare al di là delle partigianerie
di campo.
Sicuramente nulla è più politico del bilancio e quindi, di
conseguenza, chi lo voterà ha creduto in quello che stiamo facendo
e in quello che vogliamo fare.
Chi non lo voterà e voterà contro, di fatto ha sempre espresso
una valutazione politica negativa, anche quando poi di fatto magari
non era proprio sempre così, magari avrebbe voluto venire a
governare, e poi invece chi in una qualche maniera cerca di creare
dei rapporti politici è giusto che si esprima con dei voti di
astensione.
Presidente -
Consigliere Marguerettaz, ne ha facoltà.
Marguerettaz (UV) -
Abbiamo passato quattro giorni molto
pacati, dove abbiamo avuto modo di affrontare un po' di tutto.
Abbiamo avuto 56 ordini del giorno - e qui sarà una riflessione
che prima o poi bisognerà fare nella Commissione regolamento - e
siamo riusciti, probabilmente è anche giusto così, a parlare di
tutto, dal trasferimento del Co.re.Com, alla Platta de Grevon,
siamo riusciti a parlare di tutto.
Allora probabilmente per certi versi posso anche capire lo stato
d'animo di coloro che portano degli ordini del giorno e se li
vedono respingere in blocco, ma dall'altra parte mettiamoci anche
nei panni di coloro che ascoltano. Probabilmente c'è un po' di
speculazione politica e non sfugge a nessuno che tra qualche mese
ci saranno le elezioni.
Molto probabilmente, se andiamo a sezionare, a fare lo screening
di tutti questi ordini del giorno, forse capiamo anche perché
qualcuno li ha presentati, non tutti, ma tanti.
Dopodiché io sono sempre ammirato dal collega Manfrin che non
vedo in aula, ma immagino che mi ascolti, che si alza e dice: "Ma
questa maggioranza ne esce indebolita". Devo dire che il coraggio
non gli manca. Capogruppo all'inizio di una Lega con undici
componenti che dice che la maggioranza è debole e ne ha sei, è
quasi dimezzato.
Allora devo dire che bisogna avere proprio coraggio, perché io
credo che se c'è qualcuno di indebolito, è proprio il mondo che
dovrebbe essere alternativo alla maggioranza autonomista.
Guardo con un po' di simpatia i nostri tre amici di Forza Italia
che, in un momento così di esuberanza, sono nati come dei funghi,
ma non dalle elezioni, quindi si alzano in piedi e vi dicono: "Ma
qua..." ma la politica non è mica così.
Noi con tutti i limiti che abbiamo, con tutte le nostre
differenze, abbiamo avuto anche momenti di autocritica, ma dov'è il
problema? Noi ci siamo presentati alle elezioni con un cartellino e
abbiamo ancora questo cartellino.
Allora, da questo punto di vista, io credo che valga la pena...
e io invece trovo che il collega Aggravi - non sempre sono andato
d'accordo -abbia fatto un ragionamento che politicamente io
accetto, nel senso che sono stati dati dei segnali, qualcuno è
stato colto, anche se poi non c'è stata la votazione, nel senso che
ci sono argomenti dove ci sono delle assonanze, la politica è un
compromesso.
L'altro giorno, giustamente, un politico di lungo corso a
livello nazionale, ha detto: "Voi dovete sapere ascoltare chi è
dall'altra parte, perché se la pensasse come voi, non sarebbe lì,
dovete ascoltare chi non la pensa come voi", ma se continuiamo a
fare dei ragionamenti dove lo sport nazionale è quello di piantare
delle bandierine non andiamo da nessuna parte.
A me pare che questo bilancio, con tutti i limiti possibili,
abbia dato delle risposte e con il discorso degli avanzi di
amministrazione, che è abbastanza fisiologico, chi ha avuto modo di
amministrare, e guardo chi ha avuto incarichi di governo, sa che da
un certo punto di vista questi avanzi nel tempo... Il collega
Baccega a un certo punto ha fatto anche un ragionamento sugli
avanzi di amministrazione degli Enti locali, cioè ci sono delle
difficoltà nell'ambito della pubblica Amministrazione, però torno a
dire: mi pare di chiudere questa sessione di bilancio dicendo che
un lavoro onesto è stato fatto, si può fare sempre meglio, ma mi
pare che questa maggioranza sia molto più solida della
minoranza.
Presidente -
Consigliere Chatrian, ne ha facoltà.
Chatrian (UV) -
Il mio capogruppo ha già ben messo in
evidenza i punti di forza ma anche qualche piccola fragilità, e
pensiamo che sia corretto, dopo quattro giorni di dibattito.
Qualche considerazione però vorrei farla insieme a voi.
La prima: pensiamo che in questi quasi cinque anni abbiamo
garantito una stabilità, penso che questo sia un ulteriore elemento
che dobbiamo mettere in evidenza, non tutti ce lo riconoscono, ma
sono i risultati a metterlo in evidenza.
È stata una legislatura - tranne per una modifica che è stata
fatta quasi due anni fa -che ha garantito della stabilità, vuol
dire che abbiamo potuto fare delle scelte che altri colleghi hanno
già messo in evidenza, che non tutti hanno condiviso, ma sono delle
scelte politiche.
Il collega Di Marco ha voluto distinguersi, ci sta. Collega, vi
abbiamo dato una bella opportunità: insieme costruiamo il futuro
dalla Valle d'Aosta, lo abbiamo fatto in quest'anno e mezzo, vi
abbiamo dato non solo la nostra
confiance
, abbiamo
accompagnato questo percorso insieme e io vi assicuro che l'ho
accompagnato anche prima di fare questa modifica sul piano più
politico, personalmente.
Io penso che queste cose, in politica, si devono cogliere e già
alle politiche vi avevamo dato una possibilità di anticipare questo
percorso, ma non ha senso guardarsi indietro, guardiamo avanti e
guardiamo i risultati che oggi, insieme, stiamo portando a
compimento, ma non per noi, noi siamo un tramite, ma per la nostra
comunità.
L'altro passaggio che vorrei fare è sul piano sempre tutto
politico: quando vi ho detto prima che abbiamo garantito la
stabilità in questi quasi cinque anni, abbiamo fatto un percorso di
natura politica - all'esterno di questo Consiglio e anche
all'interno di questo Consiglio - e sei mesi fa abbiamo, fuori da
questo Consiglio, ricomposto una buona parte dell'area autonomista
sotto il cappello dell'Union Valdôtaine.
Io penso che questo sia stato un altro dato che ha garantito
questa stabilità in questa legislatura, non facile, l'abbiamo fatto
alla luce del sole, politicamente, e questi sono i risultati, e
siamo certi che, per chi vorrà condividere con noi le prossime
sfide, ci sia lo spazio, la dignità e la possibilità di mettere in
evidenza le idee per poi traguardare nella prossima
legislatura.
L'altra considerazione che vorrei fare: è normale che dopo
quattro giorni di dibattito non possiamo non valutare positivamente
non solo gli stimoli, ma l'elaborazione di certe idee che ha fatto
Rassemblement, non possiamo non cogliere questi elementi, la
politica è fatta di segnali, al di là ancora del voto di
astensione, che è un ulteriore segnale; le elaborazioni di certe
proposte, che magari non sono state votate, ma che nelle prossime
settimane e nei prossimi mesi avranno modo di trovare, perché no,
delle sintesi amministrative sono un'idea di natura politica.
Termino dicendo questo: per quanto ci riguarda è un bilancio che
con le sue misure, che si porta in pancia, garantisce una buona
qualità della vita alla nostra comunità, è un bilancio che, per
quanto ci riguarda, regge, è un bilancio in cui al suo interno noi
abbiamo fatto delle scelte, che qualcuno non ha condiviso, ma sono
delle scelte che noi abbiamo fatto, e faccio quest'ultimo passaggio
finale: è un bilancio che garantisce - e a questo noi teniamo
parecchio - una scalata sociale, che garantisce delle pari
opportunità, migliorabili sicuramente, ma che garantisce
l'obiettivo, che è il bene principale, che è quello della qualità
della vita dell'individuo che, per scelta, decide di abitare in
montagna o, per scelta, decide di abitare nella vallata
centrale.
Presidente -
Consigliere Baccega.
Baccega (FI) -
Ho ascoltato con molta attenzione le
lezioni di politica che arrivavano un po' da tutte le parti e mi
pare che politicamente ci si stia avviando verso una futura
maggioranza che non so se sarà per l'anno prossimo o magari dopo le
elezioni, perché dare le patenti di gradimento all'opposizione, mi
sembra un po' una cosa bizzarra, ma le accettiamo.
Perché, caro collega Marzi, abbiamo votato una serie di
provvedimenti? Perché li abbiamo sempre sostenuti in cinque anni,
noi non potevamo non sostenere le risorse che vanno al personale
sanitario, noi non potevamo non sostenere l'articolo che dava delle
risorse alla disabilità, ecco perché le abbiamo votate, ma nel
complesso, visto che qualcuno ha parlato di ascolto, è vero, in
politica è fondamentale l'ascolto, e noi che cosa diciamo? Che non
ci avete ascoltati, che abbiamo presentato tutta una serie di
provvedimenti, di istanze, di suggestioni, di suggerimenti che
probabilmente andavano a migliorare questo vostro bilancio. No, a
priori avete deciso: "Voi siete delle petecchie, non vi accettiamo
nulla".
Questo è ingiustificabile e questo ci permette semplicemente di
dirvi che questo bilancio per noi è un bilancio che non possiamo
votare.
Presidente -
Consigliere Perron, ne ha facoltà.
Perron (LEGA VDA)
- Ovviamente per esprimere anche il mio
parere, ho parlato pochissimo, come mio uso, e quindi prenderò
questi ultimi due minuti finali.
Il nostro capogruppo ha già espresso la posizione della Lega, il
nostro voto contrario, quindi nessuna novità da quel punto di
vista, però una considerazione mi viene da fare rispetto a quanto è
stato detto, a quanto ho sentito.
Abbiamo sentito dire che qualcuno si è presentato con un
cartellino di un certo tipo e poi le cose sono cambiate,
giustamente, come se questo fosse un qualcosa di negativo, un
qualcosa che toglie a chi ha un'azione di questo tipo, politica;
quindi c'è un qualcosa in meno rispetto a chi ha cambiato il
cartellino.
Poi, per carità, la Lega chiaramente ha perso dei pezzi, posso
assicurare che non è imputabile assolutamente al Capogruppo, le
persone sono libere, fanno le loro scelte, prendono le loro strade
e non credo che sia un problema di nessun tipo, perché a volte si
addebita ai Capigruppo, è già stato fatto.
Non l'ha fatto lei, non l'ha fatto lei... ma uno che prende il
Capogruppo... non è quello, siamo tutti liberi e ci muoviamo come
persone libere, però posso dire e penso che - questa è la mia
considerazione - che si siano viste sottotraccia in questo bilancio
molte lotte di potere intestine, correnti, forse qualche
inimicizia, qualche colpo, qualche accoltellata, qualcosa viene
fuori, qualcosa rimane sottotraccia, qualcosa magari qualcuno lo
fiuta e poi magari prima o poi lo riuscirà a dimostrare, oppure
no.
Insomma, sono tutti giochi che sono venuti fuori come dei
puntini che compaiono nella notte, compaiono delle stelle, poi
magari non si possono unire ma ci sono.
Allora rispetto a questo mi è sembrato - e qui è la mia
considerazione e poi chiudo - che non siamo stati soltanto noi ad
aver perso dei pezzi o dei cartellini nuovi che si sono presentati
rispetto ai colleghi di Forza Italia, perché, ad esempio, anche
l'assessore Bertschy, anche il consigliere Jordan, anche
l'assessore Caveri, anche il consigliere Chatrian mi pare che si
siano presentati con un cartellino differente agli elettori e poi
siano confluiti. Poi, per carità, in questo caso l'Union ci ha
guadagnato, mentre la Lega ci ha perso, però se quel principio è
sempre valido, non lo so, consigliere Marguerettaz, in questo caso
un po' di
minus
in questa questione c'è, e mi sembra
l'ennesimo sgambetto verso chi ha cambiato il cartellino, perché,
se si dice che chi ha cambiato il cartellino ha qualcosa in meno,
ci si dimentica che qualcuno ha cambiato il cartellino anche per
entrare a casa vostra.
Mi sembra quindi, tra tutto, uno degli ennesimi sgambetti che si
possono vedere: bene così, male così, non lo so; sicuramente è una
maggioranza che ha le sue difficoltà, poi probabilmente siamo
vicini al finale e quindi arriveremo alla fine, ma certamente
queste considerazioni di malumori si sono viste in maniera molto
chiara e, ripeto, questa mia rapida considerazione va in quella
direzione: un ennesimo sgambetto, probabilmente, che poteva essere
evitato, ma rappresenta un qualcosa che c'è sottotraccia e che ogni
tanto viene fuori e che questa volta abbiamo certamente visto.
Presidente -
Consigliere Malacrinò, ne ha facoltà.
Malacrinò (FP-PD) -
Grazie colleghi. Anche io cercherò di
essere breve. L'intervento del collega Marquis ha sostenuto che
questo Governo fa delle scelte troppo di sinistra, invece il
collega Manfrin sostiene che il nostro gruppo non ha inciso
abbastanza sulle scelte di questo Governo...
Io faccio due esempi: il Governo di centrodestra, rappresentato
qui dai colleghi della Lega e dai colleghi di Forza Italia...
(
Interruzione fuori microfono)
...Lei si è inventato un
sacco di cose, è stato ripreso anche da tutti, sinceramente che mi
riprenda su quello che devo dire io mi fa un po' specie.
Faccio due esempi: il Governo di centrodestra-destra ha tolto da
ormai due anni il fondo affitti e ha annunciato, tramite il
Ministro di riferimento - lo stesso contestato questa mattina dagli
NCC - il più grande piano di costruzione di case popolari, ma al
momento non mi risulta nulla, se non qualcosa che qualcuno ha
definito "Mini condono".
La Regione, invece, continua a finanziare il fondo affitti,
portandolo a circa 11 milioni di euro come importo complessivo per
il 2025.
Un altro esempio che mi viene in mente è il taglio del fondo
automotive per 4,6 miliardi di euro, in un momento di particolare
difficoltà del settore.
La Regione, invece, continua a finanziare la legge sulla
mobilità sostenibile, investendo più di 10 milioni di euro nel
triennio a favore della transizione energetica per l'acquisto di
autovetture ecologiche e a favore della mobilità dolce.
Son contento che il collega Manfrin sia felice questa sera,
bene.
Sempre sul tema del cambiamento climatico, lo scorso anno alcune
testate locali riportavano come titolo: "Un bilancio che spinge
verso green e sociale".
In quell'occasione si era parlato di un bilancio all'insegna
della sostenibilità; le politiche green messe in campo erano
numerose e quest'anno sono state tutte confermate, aumentando le
risorse messe a disposizione.
Dunque la conferma di un Governo autonomista e progressista
particolarmente attento e concreto su queste tematiche.
Le iniziative ricordate - come detto nei giorni scorsi dal
vicepresidente Bertschy - hanno portato notevoli risparmi alle
famiglie, oltre che importanti riduzioni di emissioni di gas
climalteranti.
La continua crescita dei bilanci regionali, un miglior andamento
rispetto alla media nazionale per quanto riguarda il PIL e il
continuo miglioramento degli indicatori sull'occupazione ci fanno
pensare di essere sulla strada giusta.
A conferma di quanto detto, riporto alcune considerazioni fatte
in II Commissione: le misure introdotte dimostrano la profonda
comprensione delle sfide che bisogna affrontare per sostenere la
crescita, promuovendo lo sviluppo e il benessere per l'intera
comunità.
Come detto dal mio capogruppo, noi voteremo a favore del
bilancio.
Presidente -
Consigliere Lavevaz, ne ha facoltà.
Lavevaz (UV) -
Grazie, molto brevemente nel confermare il
mio voto favorevole a questo bilancio. Senza aumentare le polemiche
che ci sono state in questi quattro giorni, ritengo necessario fare
una precisazione, perché, da quanto detto da alcuni colleghi prima,
ci sono stati degli accostamenti probabilmente incauti, magari non
voluti ma per i quali voglio assolutamente che ci sia chiarezza,
ora e per sempre, e parlo di quanto ha affermato il collega
Manfrin, facendo riferimento alle voci dissonanti all'interno della
maggioranza che sono molto facilmente ovviamente individuabili
nella mia persona, nel collega Jordan nel collega Di Marco
eccetera, rispetto alla prima votazione che c'è stata sulla Giunta
Testolin.
Hanno detto: "Ci sono stati due voti, allora due persone adesso
che si lamentano", sembrava esserci un collegamento diretto su
queste due cose.
...Infatti immaginavo che fosse non voluto, ma ci tenevo a fare
questa chiarezza perché non è nel mio modo di fare nascondermi
dietro dei segreti, non l'ho fatto allora e non lo farò mai.
Quei due voti hanno avuto altri protagonisti, evidentemente il
gioco era sicuramente quello di far credere che fossimo io e
Barmasse, quelli più facilmente individuabili in quella fase, è
molto evidente il giochino, ma, almeno da quello che ho avuto modo
all'epoca di intuire, dopo in pochissimi ci hanno creduto.
Invece sulle dichiarazioni fatte in questi giorni, le mie
osservazioni non sono tardive, come è stato detto dal collega Di
Marco, semplicemente sono delle osservazioni che vengono dal fatto
che ritengo che l'amministrare o far politica non sia un gioco di
potere, ma sia un lavoro molto serio per il quale dobbiamo essere
messi tutti nelle possibilità di poter fare il nostro lavoro e
quello che ci è chiesto di fare, quindi io ho fatto le mie
osservazioni in questi mesi nelle opportune sedi e in questa fase
la sede opportuna era questa e quindi l'ho fatto.
Nulla quindi di strano, giochini o cose strane, semplicemente
credo che era opportuno fare chiarezza anche in modo pubblico
rispetto a un atteggiamento e a un metodo che non ho condiviso in
questi mesi.
Presidente -
Posso mettere in votazione? Il Presidente
della Regione ne ha facoltà.
Testolin (UV) -
Ho avuto il piacere di ascoltare tante
cose, come tutti gli altri, in questi quattro giorni di Consiglio e
sinceramente ne esco molto soddisfatto, nel senso che abbiamo dato
una dimostrazione intanto, come maggioranza, di serietà, ognuno
all'interno delle sue visioni, del suo modo di essere, ognuno
all'interno dello sviluppare una certa visione di come va fatta la
politica.
Fortunatamente non la vediamo tutti in maniera identica, ma ci
sono delle sfumature che ci permettono di arricchire e di
proseguire in un cammino dove si compiono anche degli errori, dove
si fanno delle valutazioni corrette, se ne fanno altre meno
corrette, ma abbiamo dato e stiamo dando ancora un segnale molto
importante alla nostra comunità: è notizia giornalistica di qualche
ora fa, che in una Regione limitrofa alla nostra, andranno in
esercizio provvisorio.
È un'esperienza che abbiamo già vissuto in quest'aula e quando
vivi quel tipo di percorsi, credo che ti facciano crescere in
maniera esponenziale e questo tipo di atteggiamento, invece, che si
è verificato in questi quattro giorni, per quanto mi riguarda nella
maggioranza è un qualcosa di positivo, è indice di biodiversità
che, nel complesso, ci permette di poter sopravvivere, magari
rispetto ad altre situazioni dove c'è un'uniformità importante, ma
se arriva il virus poi se la mangia tutta o se ne mangia dei
pezzi.
Dall'altra parte vedo una minoranza, un'opposizione per certi
versi e per certi compartimenti molto fragile, che deve giocare su
dei mantra, come li definiscono i giornali, per farsi un po' di
pubblicità gratuita, un po' di "Pubblicità progresso", dove alla
fine si presentano degli ordini del giorno e degli emendamenti che,
molte volte, arrivano dal passato e al passato si fermano, perché
"A stessa domanda risponde stessa risposta", quindi vedo che non ci
sono fortunatamente delle grosse alternative a dei percorsi
politici che si sono consolidati in questi anni e che possono dare
ancora molte soddisfazioni, anche con idee e sfumature leggermente
diverse.
Abbiamo dato una risposta alla popolazione valdostana, si può
migliorare, qualcuno l'ha detto, ci si può trovare in sintonia e vi
assicuro che, da parte mia in primis, l'unico cruccio che mi rimane
è quello di non avere chiuso politicamente, in questi quattro
giorni, un percorso un po' più strutturato per costruire il
futuro.
I motivi non risiedono nella mia persona, risiedono in quelle
sfumature diverse che poi ognuno ha voluto significare, perché poi,
come dice il nostro Capogruppo, siamo tutti una grande famiglia ma
ognuno tiene famiglia, quindi all'interno di questi percorsi ognuno
cerca di prendere l'ossigeno dove può, però ci sono spazi per
crescere, ci sono spazi per condividere e intanto ci godiamo
quest'approvazione di bilancio che è una risposta seria e di lavoro
alla nostra comunità.
Presidente -
Mettiamo in votazione. La votazione è
aperta. La votazione è chiusa.
Presenti: 35
Votanti: 30
Favorevoli: 19
Contrari: 11
Astenuti: 5 (Aggravi, Brunod, Lucianaz, Planaz e Restano).
Il D.L. è approvato.
