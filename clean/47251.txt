Classificazione
BENI CULTURALI
Musei, biblioteche, archivi storici e aree di interesse archeologico
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 3545 del 17 aprile 2024 - Resoconto
OGGETTO N. 3545/XVI - Interpellanza: "Intendimenti in merito
ai lavori di adeguamento antincendio dell'edificio della biblioteca
comprensoriale di Châtillon".
Bertin (Presidente) -
Punto n. 28. Illustra
l'interpellanza la consigliera Minelli.
Minelli (PCP) -
Abbiamo più volte portato all'attenzione
di questo Consiglio regionale, anzi, anche di quello precedente,
perché era già accaduto nella passata legislatura, la questione
della prolungata chiusura della sede storica della biblioteca di
Châtillon, la sede di via Chanoux, per adeguamento alle normative
antincendio e poi anche per alcuni lavori specifici che si sono
resi necessari. Lo ricordo, la sede era stata chiusa nel 2018 e i
lavori si sono protratti molto oltre il tempo che era stato
stabilito, il termine previsto.
Rispondendo a un'interrogazione del gruppo Lega nello scorso
Consiglio, l'assessore Guichardaz aveva annunciato che la
biblioteca comprensoriale di Châtillon avrebbe finalmente riaperto
al pubblico la sua sede storica, quella appunto di via Chanoux,
lunedì 11 marzo e così è avvenuto con vera soddisfazione da parte
degli utenti, che hanno anche apprezzato quell'edificio
ristrutturato e le migliorie che sono state effettuate. C'è stata
però una sgradita sorpresa: l'orario di apertura al pubblico
risulta oggi dimezzato rispetto al passato; la biblioteca ora è
aperta dal lunedì al sabato, in alcuni giorni di mattina, in altri
giorni di pomeriggio, soltanto per 24 ore complessive rispetto alle
41 e mezzo di prima, non della chiusura ma di quando anche era
nell'altra sede e ha continuato a operare. Un orario che potrebbe
essere considerato quasi normale per una biblioteca di tipo
comunale, però non per una biblioteca che è classificata come
regionale, perché quella è la caratteristica della biblioteca di
Châtillon. Per fare un esempio, la biblioteca comprensoriale di
Verrès è aperta per 44 ore settimanali, quindi c'è una notevole
differenza, allora perché questa riduzione di orario? Come mai si è
arrivati a un dimezzamento? Sembrerebbe - almeno così a noi è parso
di capire, ma poi ci verrà spiegato - per la necessità di avere la
presenza contemporanea in biblioteca nell'edificio di almeno tre
unità di personale ai fini dell'evacuazione delle persone con
disabilità in caso di emergenza, questo per via della conformazione
strutturale di quell'edificio. Ora, come dicevo, noi non sappiamo
se sia esattamente così, però certo devo dire che siamo rimaste
abbastanza incredule nell'apprendere che, dopo cinque anni e mezzo
di chiusura della biblioteca, oggi questa debba funzionare a mezzo
servizio e, a quanto pare, a causa di insufficienti adeguamenti
strutturali legati proprio al problema dell'antincendio, che era la
motivazione originaria per cui erano stati fatti i lavori.
Ricordo poi anche
en passant
che nelle varie iniziative
che avevamo portato in Consiglio c'era stata pure la richiesta di
valutare la possibilità di fare dei lavori che non riguardassero
soltanto quell'edificio ma anche la struttura al pianterreno, che è
una sorta di auditorium e che non è accessibile alle persone con
disabilità. Ci era stato detto che su quello bisognava fare tutta
un'altra trafila burocratica, domande, richieste, progettazioni,
eccetera, e avevamo capito che per quella parte non si sarebbe
potuto avere nessun miglioramento, però, per la struttura
sottoposta a lavori, certo pensavamo che si sarebbe arrivati a una
ristrutturazione completa, piena e che permettesse di avere una
biblioteca completamente frequentabile per tutto il periodo
previsto. Devo dire che adesso questa riapertura in questi termini
sembra quasi una beffa in qualche modo.
Chiediamo quindi al Governo di sapere: "se ci conferma che il
dimezzamento di questo orario della biblioteca di Châtillon dipenda
dalle cause che ho evidenziato in premessa; come mai nei lavori di
adeguamento e di riqualificazione dell'edificio della biblioteca
sita in via Chanoux 112 non sono state previste delle soluzioni
adeguate a facilitare l'evacuazione di tutti gli utenti da parte
del personale", anche delle persone con disabilità, come è logico
che sia. Io ricordo anche che esistono delle normative per quello
che riguarda le barriere architettoniche degli edifici pubblici, e
poi non soltanto degli edifici pubblici, che sono ormai molto
datate, sappiamo che è difficile l'adeguamento, però o ci arriviamo
per gradi, ma soprattutto ci dobbiamo arrivare quando stiamo
facendo delle ristrutturazioni, perché sennò poi bisogna
ricominciare, spaccare di nuovo, fare altri lavori e non ha senso.
Terza domanda: "se sono comunque previsti e con quale tempistica
gli ulteriori lavori di adeguamento antincendio della struttura".
In caso invece di risposta negativa a questa domanda: "quali
iniziative intende assumere il Governo in proposito", perché noi
vogliamo veramente credere che ci sia tutta l'intenzione di
risolvere definitivamente questa problematica e di permettere a
tutte le persone, comprese quelle che sono in una condizione di
disabilità, di poter frequentare tranquillamente la biblioteca ma
che questo non pregiudichi in qualche modo l'accessibilità per il
tempo orario che sarebbe consono a una biblioteca di quel tipo.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Una premessa solo per dire che
ovviamente non è interesse credo né di un Amministratore, né di
un'Amministrazione comprimere per ragioni magari non obbligatorie e
non tecniche i tempi di apertura di una biblioteca, quindi è
evidente che, nel momento in cui si decide di ridurre, non di
dimezzare, perché si passa da 38 a 24 ore di apertura, i tempi
della biblioteca, ci sono delle motivazioni che ovviamente noi
abbiamo appreso nel momento in cui abbiamo dovuto organizzare anche
i presidi, per cui anche quest'interpellanza è costruita di intesa
con gli uffici di altri Assessorati che hanno fornito queste
informazioni che adesso leggo. "Si conferma che il dimezzamento
dell'orario suddetto dipende dalle cause sopra indicate, la
riduzione da 38 a 24 ore settimanali di apertura al pubblico è
legata all'attuale necessità di garantire la compresenza di tre
addetti ai fini dell'evacuazione delle persone con disabilità in
caso di emergenza. Questo è il motivo per cui, dovendo mettere tre
persone, abbiamo dovuto ridurre gli orari di apertura al pubblico,
garantendo comunque tre persone all'interno della biblioteca".
Domanda n. 2: "perché nei lavori di adeguamento e
riqualificazione dell'edificio della biblioteca non sono state
previste soluzioni adeguate a facilitare l'evacuazione di tutti gli
utenti da parte del personale". Leggo la nota che mi è stata
fornita: "La progettazione dell'intervento prevedeva una serie di
attività funzionali al rilascio del certificato di prevenzione
incendi, concordati con gli uffici competenti del Corpo regionale
dei vigili del fuoco e consistenti in: separazione e
compartimentazione dello stabile che ospita la biblioteca dal corpo
di fabbrica adibito a salone polivalente, sostituzione di parte
degli infissi esterni al piano strada per la realizzazione di
ingressi indipendenti a servizio del salone e della biblioteca,
posa in opera di porte tagliafuoco, adeguamento dell'impianto di
illuminazione di emergenza e dell'impianto di rivelazione fumi,
sostituzione dei pavimenti in linoleum, tinteggiatura dei locali,
allestimento di un gruppo pompe di pressurizzazione antincendio e
contestuale potenziamento della relativa rete idrante. Dette
lavorazioni sono state oggetto di un conseguente affidamento
lavori, avviato nell'agosto 2019 e conclusosi, in virtù di un
contenzioso con la ditta aggiudicataria, nel dicembre 2023 - questo
è anche il motivo dei ritardi - con l'approvazione della
definizione in via transattiva di giudizio, quindi è stata fatta
una definizione in via transattiva.
Al termine dei lavori è stata quindi presentata, come di
routine
, al Corpo dei vigili del fuoco la prevista
segnalazione certificata di inizio attività, finalizzata al
rilascio del certificato di prevenzione incendi, che ha confermato
la rispondenza del lavoro eseguito con il progetto approvato a suo
tempo dal medesimo Corpo dei vigili del fuoco, accertandone la
piena rispondenza alla normativa di riferimento. Questo è quanto mi
dicono ovviamente gli uffici. In tale ambito, a livello normativo,
nessuna prescrizione ha previsto interventi o specifiche soluzioni
volte all'evacuazione degli utenti della biblioteca, pertanto né il
progetto, né gli attinenti lavori a suo tempo appaltati hanno
previsto interventi funzionali a ridurre e semplificare le misure
gestionali relative all'evacuazione. Per questa ragione è stata
solo successivamente evidenziata la necessità di intervenire in tal
senso, richiedendo nello scorso mese di gennaio alla struttura
competente dell'Assessorato delle opere pubbliche, territorio e
ambiente di procedere alla realizzazione delle opere necessarie.
Lei quindi chiede, in virtù di questa situazione, se sono previsti
e con quale tempistica gli ulteriori lavori di adeguamento
antincendio della struttura.
Al fine di realizzare spazi calmi, quindi funzionali a ridurre e
semplificare le misure gestionali per l'evacuazione degli utenti,
la struttura competente dell'Assessorato opere pubbliche,
territorio e ambiente ha già avviato una specifica progettazione,
che fornirà un elaborato esecutivo con la definizione delle risorse
necessarie entro il prossimo mese di maggio, previo confronto
peraltro già avviato ovviamente con il Corpo regionale dei vigili
del fuoco. Compatibilmente al reperimento della necessaria
copertura economica, si provvederà quindi all'affido dei lavori e
alla successiva esecuzione delle opere necessarie.
Presidente -
La parola per la replica alla consigliera
Minelli.
Minelli (PCP) -
Grazie Assessore. Lei ha fatto una
premessa che condivido: "non c'è intenzione da parte di nessuno di
comprimere i tempi di apertura se non per delle cause chiamiamole
di forza maggiore", su questo non avevo dei dubbi perché ci
mancherebbe ancora che ci sia un atteggiamento di questo tipo. Poi
lei mi dice che non è esattamente un dimezzamento, sì, è vero, non
è un dimezzamento, sono 24 ore su 41, grossomodo siamo lì, due
terzi. Poi lei dice e mi conferma quello che ho detto nella mia
interpellanza, cioè che adesso c'è la necessità di avere tre
addetti per provvedere all'eventuale evacuazione.
Qui c'è una prima cosa che va rilevata: che i bibliotecari, che
credo siano assunti con delle mansioni precise, poi so che nei loro
compiti c'è anche quello di aiutare, sono addetti alla sicurezza,
eccetera, però se noi abbiamo la necessità di avere in
contemporanea tre persone per effettuare questo servizio, è
obbligatorio, ma io mi chiedo se in tutto il tempo che c'è stato
dal momento della chiusura che, ricordo, è stata nell'autunno del
2018, poi i lavori sono partiti soltanto ad agosto 2019, quindi
quasi dieci mesi dopo, c'è stato il contenzioso, lo sappiamo,
perché qui ne abbiamo parlato parecchio in quest'aula anche di
quella questione, ci sono stati dei ritardi, poi lei mi dice: "Al
termine dei lavori si è mandata la documentazione ai vigili del
fuoco, che hanno accertato che i lavori rispondevano pienamente a
quello che era stato progettato e a quanto era stato stabilito e
che non c'era stata nessuna prescrizione per quello che riguardava
la questione dell'evacuazione". Io non so bene come funzionano le
cose, però immagino che nel corso di esecuzione dei lavori che
vanno avanti per adeguamenti legati alla normativa antincendio
forse rendersi conto... e non lo dico tanto all'Assessore, quanto
un po' a tutti coloro che hanno lavorato: parlo del direttore
lavori, di vigili del fuoco, che avranno comunque fatto dei
sopralluoghi per verificare come si stesse procedendo... mi sembra
una cosa veramente sconcertante, perché si arriva dopo cinque anni
e mezzo a riconsegnare un edificio, finalmente lo si apre tutti
contenti l'11 di marzo per poi sapere che a gennaio - quindi due
mesi prima - era stato evidenziato che adesso bisogna fare tutta
un'altra serie di lavori, che ovviamente richiederanno dei tempi,
perché, come lei ha giustamente ricordato, i Lavori pubblici si
sono presi l'incarico di iniziare questo nuovo iter, specifica
progettazione, andremo al mese di maggio con una prima parte, però
- e qui casca l'asino - c'è il problema delle risorse. Non ho idea
di che cosa possa costare un nuovo adeguamento, immagino che non
saranno due soldini, quindi a questo punto bisognerà anche
reperirli. Oltre al fatto di mettere dei soldi - e meno male che se
ho capito bene c'è una disponibilità a farlo, questo mi sembra
positivo -, si va a intervenire di nuovo su una struttura che è
finita e consegnata da un mese e sei giorni. Non dico che sia colpa
di qualcuno nello specifico, però mi sembra un po' che ci sia una
generale - e metto dentro un po' tutti in questa "generale" -
superficialità nell'affrontare quel tema delle barriere
architettoniche e delle possibilità per chi è in una condizione
particolare di usufruire degli spazi pubblici, perché con
un'attenzione maggiore, magari anche con una consulenza informale
da parte di associazioni che si occupano anche della disabilità, su
questo si poteva intervenire in corso d'opera, perché poi
effettivamente la progettazione e l'appalto non riguardavano questi
nuovi lavori, però io penso che se ci fosse accorti in questi
cinque anni della necessità di fare qualche cosa in più, si sarebbe
potuto fare una progettazione, una variante o comunque stabilire
anche una serie di finanziamenti per completare. Ora
ricominciamo.
