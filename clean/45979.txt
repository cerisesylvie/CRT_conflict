Classificazione
AGRICOLTURA
AMBIENTE
Parchi, riserve naturali, aree protette e attrezzate



Oggetto del Consiglio n. 2545 del 7 giugno 2023 - Resoconto
OGGETTO N. 2545/XVI - Interrogazione: "Divieto di fruizione
del campetto di calcio del parco giochi Liliana Brivio di via
Festaz ai bambini di età superiore ai 10 anni".
Bertin (Presidente) -
Punto n. 15. Risponde l'assessore
Carrel, ne ha facoltà.
Carrel (PA) -
Parliamo dei giardini regionali dei ragazzi
in Via Festaz, giardini che vengono regolamentati da un regolamento
puntuale che è esposto all'entrata del giardino e da una delibera
di Giunta che è la delibera 3167/2011, la quale prevede una serie
di regolamentazioni e di comportamenti da tenere all'interno dei
giardini pubblici.
Come sapete la gestione e la manutenzione dei giardini è di
competenza del Dipartimento risorse naturali, ma nelle regole e nei
regolamenti vi è la ferma volontà, e vi è ripetuto per più volte,
che i ragazzi vanno accompagnati dai genitori all'interno di questi
locali per giocare. Quindi è stata fatta la scelta di limitare i
giochi per i bambini delle scuole materne ed elementari, escludendo
quelli un po' più grandi per dei problemi da un punto di vista
strutturale per quanto riguarda le altalene e tutti gli altri
giochi, ma per quanto riguarda il campetto da calcio e il campetto
da basket per un problema di convivenza tra i bambini, soprattutto
delle materne, e i ragazzi delle medie.
Questo ci tengo a specificarlo, perché ovviamente i campi sono
molto piccoli e, da un punto di vista di forza, i ragazzi delle
medie hanno sicuramente una forza superiore rispetto ai bambini
delle scuole materne o elementari, quindi il rischio è di creare
dei conflitti e poi delle problematiche di gestione dei ragazzi e
per questo motivo è stato scelto di limitare l'ingresso a sotto i
dieci anni.
Ci tengo a sottolineare che i custodi presenti in loco spesso e
volentieri fanno dei richiami, soprattutto per i ragazzi un po' più
grandi, al rispetto del regolamento, ma ovviamente non hanno
l'autorità per poter far rispettare il regolamento.
Ci mettono la buona volontà, si impegnano a far rispettare le
regole, ma, se i ragazzi non sono accompagnati dai genitori, poi
questo lavoro diventa sicuramente difficile.
Io comprendo la vostra interrogazione e, da un certo punto di
vista, la condivido anche; dall'altra parte, però se dobbiamo
rendere questi giardini fruibili per tutti, ovviamente il rischio
di un ragazzo delle medie che gioca a calcio o a basket, ma
immagino più il calcio che il basket, perché ovviamente a calcio
una partitella di ragazzi tre le medie, una pallonata con dei
bambini invece lì vicino che giocano e sono dei bambini delle
materne, sicuramente può essere pericoloso e rischioso, e ripeto, i
custodi sono lì non per fare sorveglianza ma per gestire il bene
per evitare che vi siano dei danni e per cercare di far rispettare
il regolamento ma talvolta hanno delle difficoltà, e questo è
giusto dirlo e ribadirlo.
Quindi è alla luce di questi ragionamenti che oggi ho portato in
aula in risposta a quest'interrogazione, vi è stata questa scelta
di limitare a dieci anni.
Ovviamente se la partitella si svolge tra ragazzi di 10-11 anni
è una partitella normale e se non c'è nessuno, non c'è nessun tipo
di problema, ma ovviamente bisogna trovare un tetto e si è scelto
di limitarlo alla quinta elementare, quindi a dieci anni.
Presidente -
Per la replica, consigliere Manfrin.
Manfrin (LEGA VDA) -
Ovviamente noi, come avrà potuto
anche rilevare dal tono dell'interrogazione, non concordiamo sulla
scelta effettuata, anche perché fortunatamente - spero di non
portare sfortuna -sotto questo Palazzo abbiamo visto spesso la
presenza di ragazzi più o meno di quell'età che si dilettano
nell'intralciare le persone nell'utilizzare gli scalini e la
struttura del Palazzo regionale come se fosse un parco da skate, a
sporcare i gradini e quant'altro, probabilmente, se avessero uno
spazio fruibile per loro, farebbero sicuramente qualcosa di più
costruttivo.
Rendere inaccessibile il parco a ragazzi che hanno 14 anni,
sinceramente è una scelta che lei giustamente ha motivato nella sua
risposta ma che secondo me non è condivisibile, anche perché io
credo che tutti siamo cresciuti - io, sicuramente - a cortile,
pallone e quant'altro, soprattutto con bambini più grandi, penso
che sicuramente quando c'è uno squilibrio di forze, probabilmente
ci possono essere dei rischi ma d'altra parte o si fa la scelta di
favorire la possibilità di attività all'aperto per ragazzi, oppure
le scelte diventano molto ridotte, le disponibilità per i
quattordicenni o per chi frequenta la scuola secondaria o primaria
di secondo grado, insomma, sono molto poche e si riducono magari a
stare a casa davanti ai videogiochi.
Quindi noi, ripeto, contestiamo questa scelta, riteniamo che la
fruizione del parco dovrebbe essere aperta a tutti, ma prendiamo
atto della sua risposta.
