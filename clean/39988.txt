Classificazione
CASA DA GIOCO



Oggetto del Consiglio n. 2964 del 17 ottobre 2017 - Resoconto
OGGETTO N. 2964/XIV - Interpellanza: "Risultanze del conto
economico del Casino de la Vallée per l'anno 2016".
Rosset (Presidente) -
Punto 5 dell'ordine del giorno. Per
l'illustrazione, ha chiesto la parola il collega Cognetta, ne ha
facoltà.
Cognetta (M5S) -
Con questa interpellanza vorrei fare il
punto rispetto alla situazione economica disastrosa del Casino de
la Vallée. Rispetto al piano industriale presentato e approvato
dalla maggioranza in quest'aula, ho notato che c'è uno scostamento
di circa 6,5 milioni. Mi spiego. C'era un conto economico di
previsione all'interno di questo piano che prevedeva per la fine
del 2016 il risultato di una perdita netta di 40,065 milioni di
euro. Visto poi il passaggio, sempre in questo Consiglio, del
risultato economico reale: del fatto che invece il 2016 si è chiuso
con una perdita di 46,59 milioni di euro, generando così una
differenza tra i due valori di 6,5 milioni (un po' di più), mi
chiedo a questo punto se il piano di ristrutturazione, che era
basato sui dati inseriti all'interno del piano industriale, è
ancora valido, se è ancora in qualche modo pertinente rispetto alle
anticipazioni date dalla Regione, rispetto ai fondi richiesti alle
banche e quindi se la tenuta economica del piano è ancora valida
visto lo scostamento di un po' più di 6 milioni e mezzo: stiamo
parlando di circa il 16 percento. A questo punto vorrei capire dal
Presidente Viérin, rispetto a questa situazione, che cosa si
intende fare. Vista una differenza così grande, quali sono i
correttivi, cosa si intende fare o se invece non è nulla di grave,
è un semplice errore messo all'interno del piano industriale
approvato da questo Consiglio e quindi non c'è nessun problema, il
Casinò va benissimo e non abbiamo nessun tipo di preoccupazione
rispetto a quello che è stato approvato, ma che in realtà vediamo
già che è totalmente diverso rispetto a quello che sta accadendo.
Ricordo ancora che alla fine di quest'anno è prevista una perdita
di 17,8 milioni, perdita che dovrebbe diminuire nel 2018 a 8,7
milioni e poi nel 2019 andare addirittura in positivo. Siccome di
piani ne abbiamo visti tanti, tutti con previsioni meravigliose,
fantastiche, puntualmente disattese dai fatti, vorrei che mi si
spiegasse come si intende risolvere una differenza di questo
tipo.
Presidente -
Per la risposta, ha chiesto la parola il
Presidente della Regione, ne ha facoltà.
Viérin (UVP) -
Le ragioni dello scostamento, così come
evidenziato dalla società, sono state compiutamente illustrate nel
paragrafo 3 della prima "Relazione di controllo del piano di
ristrutturazione", che è stata esaminata da questo Consiglio il 20
settembre scorso. In quella relazione veniva evidenziato quello che
giustamente il collega Cognetta sottolinea. In particolare, la
società precisa nella predetta relazione che il bilancio di
partenza posto alla base di quel piano era un preconsuntivo al 31
dicembre 2016 non ancora definitivamente approvato dalla società ed
era pertanto prevedibile che la situazione potesse subire delle
modifiche. Al momento dell'approvazione definitiva del bilancio al
31 dicembre 2016 (avvenuta in data 25 luglio 2017), e anche a
seguito di specifiche osservazioni ricevute dagli organi di
controllo, la società ha in particolare "spesato" per intero le
imposte anticipate degli esercizi precedenti, iscrivendo maggiori
svalutazioni e accantonamenti per un totale di 6.525.383 euro, di
cui 6 milioni e 221 mila euro per maggiori svalutazioni della posta
"imposte anticipate" e 303 mila euro per maggiori ammortamenti e
accantonamenti, tra cui quello ai sensi della procedura di esodo
(cosiddetta "legge Fornero"). Il recupero di tale somma avverrà con
il riequilibrio economico e finanziario dell'azienda, quindi non
con interventi gestionali diretti - questo è stato oggetto di
discussione diverse volte in quest'aula -, ma attraverso il
processo di risanamento avviato e l'implementazione delle azioni
previste dal piano di riorganizzazione e di ristrutturazione.
Presidente -
Per la replica, ha chiesto la parola il
Consigliere Cognetta, ne ha facoltà.
Cognetta (M5S) -
Mi lascia un po' perplesso la risposta
che non ha dato lei, ma le hanno scritto gli uffici del Casinò. È
vero che questo qui era un bilancio di preconsuntivo, ma c'è un
errore di 6,5 milioni. È vero anche che le imposte anticipate sono
state tutte quante messe, ma è altrettanto vero che, non essendo
più prevedibili imposte anticipate, è sicuro che non ci saranno
introiti, nel senso che se non le anticipo più, è perché sono
sicuro che non recuperò più i soldi. Dire quindi che invece
recuperiamo questi soldi perché le cose miglioreranno è un
controsenso, capisce Presidente? Perché le due cose si
contraddicono. Io penso di recuperare questa perdita con il fatto
che avrò dei maggiori introiti, però non metto imposte anticipate
perché so già che non le avrò. Mi sembra quindi che questo piano
parta male. D'altronde lo sappiamo che le sale sono completamente
vuote, siamo già a ottobre avanzato, quindi non penso che negli
ultimi due mesi e mezzo le cose andranno molto meglio.
Ora, visto che lei, Presidente, se ho capito bene, ha mantenuto
la delega al Casinò, quindi in questo periodo lo gestirà lei, sono
davvero curioso di sapere come effettivamente i conti poi
torneranno alla fine dell'anno rispetto a questo piano, o anche il
dato nel 2017 sarà migliore di quello scritto qui. Io rido perché
la situazione è tragica e, purtroppo, vedo che i dirigenti di
quella società continuano a pensare che le cose miglioreranno, non
so sulla base di quali elementi però davvero: non c'è nessuno, non
si fanno azioni
marketing
, si fanno solo comitati di
dipendenti per promuoverli e cose di questo tipo. Mi chiedo com'è
possibile risolvere economicamente la situazione, fermo restando il
fatto che non daremo altri soldi; ci mancherebbe altro che gli
diamo altri soldi! Gliene avete dati così tanti, sono già previsti
per il prossimo anno altri soldi ancora, ci manca ancora che gliene
vogliate dare ancora. Sono sicuro quindi che, entro la fine di
quest'anno, leggeremo un risultato ancora migliore.
Se poi - magari sarà oggetto di altre interpellanze - mi
chiarisce, rispetto all'ordine del giorno che abbiamo approvato un
po' di Consigli fa, rispetto alla Commissione gioco, che intenzioni
ha... sarà oggetto di un'altra interpellanza, così mi chiarisce se
effettivamente poi sistema anche quella parte, come ci eravamo
detti ed è stato votato in quest'aula.
