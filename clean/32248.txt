Classificazione
ALPINISMO
TURISMO E INDUSTRIA ALBERGHIERA



Oggetto del Consiglio n. 1042 del 10 febbraio 2010 - Resoconto
OGGETTO N. 1042/XIII - Ritiro di risoluzione: "Promozione di
un dibattito pubblico sui rapporti fra turismo e alpinismo per la
conciliazione dell'attività sportiva spontanea con la sicurezza
pubblica".
Risoluzione
Preso atto delle dichiarazioni dell'alpinista Reinold Messner
secondo cui: "La minaccia di multe e carcere per chi provoca una
valanga è una reazione isterica. Con iniziative legislative di
questo genere si uccide l'alpinismo";
Preso atto altresì delle dichiarazioni della guida valdostana
Alessandro Cortinovis, direttore del soccorso alpino, che ha
ritenuto la proposta di carcere e multe "pura follia";
Atteso che le norme attuali perseguono già i comportamenti
irresponsabili anche con pene severissime;
Ribadito che è indispensabile far crescere una cultura
dell'alpinismo, dello scialpinismo e del turismo di montagna in
generale, anche con attività formative che potrebbero sviluppare
nuove opportunità lavorative per gli operatori del settore, guide
alpine, maestri di sci e tutti gli esperti dei soggetti che
partecipano alla protezione civile.
Invita
Il governo regionale a promuovere un dibattito pubblico con
alpinisti, guide, giudici e politici per riflettere sui rapporti
fra turismo e alpinismo, per valutare se le regole esistenti sono
sufficienti e per ipotizzare quali siano le scelte più opportune da
fare al fine di conciliare la libertà dell'attività sportiva
spontanea con la sicurezza pubblica.
F.to: Donzel - Carmela Fontana - Rigo
Président
- La parole au Conseiller Donzel.
Donzel (PD)
- Egregio Presidente, cari colleghi, quando
ieri con i miei colleghi del Partito Democratico riflettevamo sulla
possibilità di portare in aula questo tema, non immaginavamo che le
cose sarebbero andate così avanti, che oggi - come apprendiamo da
un'ANSA - anche il Senatore Fosson si esprimesse in aula su questo
argomento e lo stesso Governo ritirasse l'emendamento, quindi siamo
assolutamente in linea con un ragionamento che per fortuna si sta
sviluppando in modo bipartisan, sta diventando un ragionamento che
coinvolge tutti.
Eppure, nonostante questo, a nostro avviso la risoluzione
mantiene la sua validità, perché l'avevamo impostata non tanto
contro un emendamento del Governo, ma in modo più ampio, volto ad
aprire una riflessione anche soprattutto con delle ricadute
pratiche da noi, in Valle d'Aosta, rispetto alla possibilità che
secondo il nostro punto di vista si apre se riusciamo a fare
un'attività di miglioramento delle competenze di chi frequenta la
montagna, aprendo corsi di formazione, avvicinando giovani alla
pratica dello sci alpinismo e dello sci.
Su questo sarebbe importante avviare una riflessione partendo
dall'evento in sé della provocazione che è arrivata dal Governo e
che, per fortuna, prontamente è stata ritirata, ma non lasciando
cadere quello che di positivo può nascere da un dibattito che, se
sfruttato opportunamente, può rilanciare le attività sportive in
montagna. Fra l'altro sarebbe opportuno ricordare anche che le
statistiche dei morti in montagna sono spesso estremizzate dai mass
media; non sono riuscito a fare una ricerca puntuale di questi
dati, però siamo nell'ordine - certamente ogni vittima in montagna
è un fatto gravissimo che ci rammarica -, statisticamente siamo
nell'ordine, considerato l'Europa e gli Stati Uniti, di 5-6-7 volte
in meno delle vittime che si hanno ogni anno al mare per
annegamento di bambini che non sanno nuotare. Quindi
statisticamente la montagna fa più notizia negativa, va sui
giornali in modo pesante, e questo danneggia l'immagine di
un'attività sportiva che alle volte è condotta con assoluto rigore
da altre persone.
A mio avviso, quindi, resta l'utilità di una proposta che ha
lanciato in parte Messner, ma che noi abbiamo anche corretto
rispetto al fatto che secondo noi è possibile, partendo da una
riflessione su queste cose, migliorare e dare più opportunità a
quelli che operano in questo particolare settore nella nostra
regione, che fa del turismo il suo punto di riferimento. Quindi la
sollecitazione al Governo regionale era data non tanto in
termini... infatti non parliamo di intervenire presso il Governo
nazionale rispetto all'emendamento, ma per una riflessione per
vedere come possiamo in Valle d'Aosta operare per sviluppare più
cultura della montagna e quindi favorire una crescita professionale
dei nostri operatori e della gente che frequenta la montagna.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Sicuramente le dichiarazioni che sono
state fatte a livello centrale sono dichiarazioni che assolutamente
non abbiamo condiviso, eravamo preoccupati rispetto a questo tema e
avevamo già avuto modo di incontrare i rappresentanti del soccorso
alpino e avevamo una linea condivisa su come reagire.
Ricordo che sulle professioni della montagna abbiamo competenza;
abbiamo visto, qualche mese or sono, passare in Consiglio regionale
le leggi sulle guide, le leggi sui maestri di sci, le leggi sui
pisteurs
, tutta una serie di professioni che attengono a
quanto viene richiamato. Il dialogo, il confronto e tutte le
attività che possono permettere di far emergere delle situazioni
sia nell'ambito della vita associativa delle varie professioni, sia
all'interno di Montagna sicura, sia rispetto a tutte le nostre
espressioni, questo lo stiamo facendo; quindi, senza voler bocciare
questo invito, è un'attività che stiamo già facendo in modo
serrato, cercando di creare quella condivisione che è una
condivisione delicata, perché qua si parla di un dibattito
pubblico.
Nell'ambito di un dibattito pubblico, adesso bisogna capire cosa
s'intende, ma se dobbiamo fare una serata, rischiamo di non avere
quella moderazione e quella meditazione che a volte alcuni
argomenti necessitano. Faccio degli esempi: nel momento in cui
abbiamo le guide, le guide alpine, ma abbiamo anche le guide
naturalistiche, abbiamo una serie di argomenti che sono a metà. Le
ciaspolate: le ciaspolate come le intendiamo? Rispetto a questo
generalmente si potrebbe anche concludere che la ciaspolata può
essere gestita anche dalle guide naturalistiche, dalle guide
escursionistiche, ma la ciaspolata va ad attraversare a volte
ambienti dove ci sono rischi valanghivi. Ci sono delle situazioni
dove sarebbe bene avere invece una serie di informazioni. Portare
questo in un dibattito pubblico con una sua eclatanza, potrebbe
anche creare... allora rispetto a questa attività invitiamo
eventualmente il collega a porre delle questioni, possiamo fare dei
ragionamenti nell'ambito delle commissioni, magari decidere delle
azioni condivise.
Rispetto a questo invito, che è un invito generico, chiederemmo
di ritirarla, perché: primo, è un'attività che stiamo facendo anche
in modo continuativo su tutti i fronti; secondo, se c'è questa
necessità di creare delle situazioni plateali, potrebbe fare più
male che bene avere le fronde più estremiste che vanno a
rivendicare e ad irrigidire delle posizioni. Sicuramente ci sono
degli estremi all'interno di ogni comparto, per cui c'è colui che,
a fronte di una pista battuta, non vorrebbe mai vedere una guida
con il suo cliente, perché quello è in teoria dominio dei maestri
di sci; viceversa, potrebbero esserci delle guide che non vogliono
vedere nessun maestro di sci in neve fresca. Insomma, se facciamo
un dibattito pubblico, rischiamo più di dare evidenza alle punte
che a quella giusta attività che ci porta a definire un quadro più
corretto.
Chiediamo quindi per favore di ritirare la risoluzione.
Président
- La parole au Conseiller Donzel.
Donzel (PD)
- Premesso che una volta io e l'Assessore
Marguerettaz ci incontreremo a parlare del significato dei
dibattiti pubblici e su cosa significa l'estremismo delle
posizioni... perché credo che avremo bisogno di chiarire un attimo
questo aspetto, ho tutta un'altra idea di che cosa intendo per
dibattito pubblico, ed ecco uno dei motivi su cui bisogna chiarire
questo termine.
Magari noi la solleciteremo a venire in commissione, Assessore,
perché sono convinto anch'io che tante attività vengono svolte.
Peraltro spesso ho avuto modo di vedere come le guide e i maestri
di sci intervengono nelle scuole, dove si fa formazione e cultura
della montagna, quindi nessuno nasconde questo; però lei, adesso,
mi ha solleticato su tutti questi problemi che esistono sul
settore, di cui bisogna parlarne con cautela, quindi sicuramente
l'invito è a venire in commissione e ad approfondire questi
problemi, perché se ci sono dei problemi è bene parlarne.
Poi, nel ritirare questa mozione che la preoccupa per il
dibattito pubblico e le posizioni estremistiche, avremo modo di
chiarire - io e lei personalmente - che c'è modo e modo di condurre
dibattiti pubblici; personalmente, il fatto che si esprimano anche
posizioni contrastanti non è che ci preoccupa così tanto. Quello
che a noi interessava far capire è che su questo argomento, che
peraltro è stato ripreso in Parlamento - che a maggioranza si è
mosso nella linea in cui ci siamo mossi noi -, l'idea che avevamo è
che lavorare più sulla cultura e sulla prevenzione è meglio che
lavorare sulla repressione.
Quindi dibattito pubblico, parlare della montagna nel senso di
far capire che la montagna non è un luogo che si affronta in modo
superficiale... era un segnale per parlare ai non addetti ai
lavori, ma anche un confronto serrato fra addetti ai lavori; però
cominciamo passo per passo dalla commissione e quindi aspettiamo
per capire meglio questa cosa.
Grazie, Assessore.
Président
- La proposition de motion est retirée.
Le Conseil prend acte.
