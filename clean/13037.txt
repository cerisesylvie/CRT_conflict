Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3993 del 4 dicembre 1992 - Resoconto
OGGETTO N. 3993/IX Comunicazioni del Presidente del
Consiglio.
Bich (Presidente)
Colleghi consiglieri, vi pregherei di
levarvi in piedi per una commemorazione.
Sospettato di collusione con la mafia, il sostituto procuratore
generale Domenico Signorino si è ucciso ieri mattina con un colpo
di pistola alla testa. Ha lasciato una breve comunicazione scritta
alla moglie, in cui disperatamente, drammaticamente, dichiara la
sua innocenza.
Il suicidio del giudice palermitano ha un effetto devastante
sulla opinione pubblica del paese e suscita dolore, ira e
rabbia.
Che paese è questo in cui viviamo? E' vera vita, o è
semplicemente l'attesa di venire coinvolti in qualche modo
penalmente? Cosa è diventato questo paese, se nessuno di coloro che
si uccidono, pur proclamandosi innocenti, pare avere la voglia, il
coraggio di difendersi, di potersi difendere dalle accuse, e queste
accuse non vengono neppure dichiarate completate, giustificate, ma
conservano i loro dubbi, i loro misteri, in grado di avvelenare
ulteriormente l'aria già inquinata da infiniti sospetti?
Molte sono le responsabilità di un sistema di informazione che
tutto macina pur di fare notizia, scalpore, clamore a beneficio
dell'individuale protagonismo, ma anche il responsabile, equivoco e
paranoico protagonismo di chi anche fra gli inquirenti dalle stanze
da cui viene sollevata l'accusa partono voci sussurrate dei nomi,
dei fatti, delle concomitanze, ai giornalisti famelici di notizie
eclatanti.
Siamo ormai al processo in piazza, alla condanna sommaria di una
opinione pubblica coinvolta nel vortice delle enfatiche ma non
provate dichiarazioni. E' questo un modo di aumentare il caos
nazionale, di contribuire a minare l'idea di una giustizia in grado
di affermarsi sopra tutto e sopra tutti, perché dalla parte del
bene, perché intrinsecamente idea del bene contro il male.
Il suicidio del giudice Signorino deve farci riflettere tutti
per la responsabilità che in qualche modo tutti abbiamo nella
lentezza di un processo di riforma tanto declamato, quanto lento
nell'avverarsi e nel concretizzarsi. Fino a quando potremo, cari
colleghi, vivere in questo clima di sospetto?
