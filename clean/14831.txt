Classificazione
NOMINE E INCARICHI DI CONSULENZA E SPECIALI
Nomine


Resoconto integrale del dibattito dell'aula
Oggetto del Consiglio n. 1283 del 26 aprile 1995 - Resoconto
SEDUTA ANTIMERIDIANA DEL 26 APRILE 1995
OGGETTO N. 1283/X Presa d'atto delle dimissioni rassegnate dal
sig. Demichelis Giuseppe da rappresentante della Regione in seno al
Consiglio di amministrazione dell'Azienda di promozione turistica
di Saint-Vincent e sua sostituzione.
Deliberazione Il Consiglio
Premesso che:
- la legge regionale 27 marzo 1991, n. 12, disciplina le nomine
e le designazioni di competenza regionale e in particolare
all'articolo 2 - primo comma - stabilisce che le nomine dei
componenti degli organi collegiali di amministrazione, dei sindaci
o revisori dei conti di enti od istituti di diritto pubblico e
privato, aziende, società, fondazioni, comunque spettanti alla
Regione, sono attribuite alla competenza del Consiglio
regionale;
- l'articolo 11 della legge regionale 29 gennaio 1987, n. 9,
prevede che il Consiglio di amministrazione delle APT sia composto
anche da due esperti in materia di turismo, che devono risultare
residenti o svolgere in modo continuativo la propria attività
nell'ambito territoriale di competenza dell'APT;
- con provvedimento del Consiglio regionale n. 2398/IX del 12
luglio 1991 è stata approvata la costituzione dell'Azienda di
promozione turistica di Saint-Vincent;
- con provvedimento n. 4295/IX in data 10 marzo 1993 il
Consiglio regionale ha designato quali rappresentanti della Regione
per la nomina in seno al Consiglio di amministrazione dell'Azienda
di promozione turistica di Saint-Vincent, per il quinquennio
1993/1998, i Signori Ciardullo Giuseppe e Demichelis Giuseppe;
Considerato che il sig. Demichelis Giuseppe, con lettera in data
17 luglio 1993, ha rassegnato le dimissioni da rappresentante della
Regione nel Consiglio di amministrazione dell'Azienda di promozione
turistica di Saint-Vincent;
Atteso che il Consiglio regionale, con deliberazione n. 375/X in
data 22 dicembre 1993, ha preso atto delle dimissioni rassegnate
dal sig. Demichelis Giuseppe da rappresentante della Regione in
seno al Consiglio di amministrazione dell'Azienda di promozione
turistica di Saint-Vincent ed ha provveduto alla designazione del
sig. Dalle Giorgio in sua sostituzione, per il quinquennio
1993/1998;
Vista la sentenza n. 41/95 pronunciata dal TAR per la Valle
d'Aosta in data 26 gennaio 1995 sul ricorso notificato il 10
febbraio 1994 dal sig. Parisio Ferruccio, con la quale è stata
annullata la deliberazione del Consiglio regionale n. 375/X del 22
dicembre 1993;
Rilevato che il Collegio giudicante ha ritenuto fondate le
prospettazioni del ricorrente nella parte in cui denunciano
l'assoluta assenza di un riferimento nel contesto della
summenzionata deliberazione alla sua posizione, essendosi il
Consiglio regionale limitato a prendere in considerazione la sola
candidatura del sig. Dalle Giorgio, il quale veniva designato
rappresentante della Regione in seno al Consiglio di
amministrazione dell'Azienda di promozione turistica di
Saint-Vincent, sulla base del parere espresso dalla Commissione per
le nomine nella riunione del 30 novembre 1993. Il Collegio osserva
che l'organo preposto alla designazione in questione avrebbe dovuto
prendere in considerazione i vari pareri espressi dalla Commissione
per le nomine, onde procedere, poi, all'esame delle varie
candidature, e, infine alla designazione;
Viste le proposte di candidatura presentate dai Signori Bosc
Maria Angela, Dalle Giorgio, Parisio Ferruccio e Rollandin
Giuseppe, nonché l'istruttoria effettuata dalla Commissione per le
nomine;
Preso atto che il sig. Parisio Ferruccio ha prodotto a corredo
della sua domanda di candidatura un certificato rilasciato dalla
Procura della Repubblica presso il Tribunale e presso la Pretura di
Ivrea attestante la inesistenza di "carichi pendenti" a suo Carico
e che l'Amministrazione regionale ha acquisito dalla Procura della
Repubblica presso il Tribunale di Torino un ulteriore certificato
in data 30 ottobre 1993 attestante che nei confronti
dell'interessato risultava pendente il procedimento penale n.
001499/87/A per falsità ideologica commessa da pubblico ufficiale,
interesse privato in atti di ufficio e peculato;
Tenuti presenti i principi generali stabiliti dall'articolo 161
della legge regionale 28 luglio 1956, n. 3 e dall'articolo 91 del
T.U. 10 gennaio 1957, n. 3 e avuto riguardo, nel caso di specie,
alla natura e alla gravità delle imputazioni a carico
dell'aspirante alla nomina, per cui appare incompatibile con i
principi di buona amministrazione conferire l'incarico di
rappresentare la Regione a soggetto sottoposto a procedimento
penale per gravi reati contro la pubblica amministrazione;
Rilevato che la sig.ra Bosc Maria Angela, non presentandosi
all'audizione disposta dalla Commissione per le nomine, è incorsa
nella decadenza prevista dall'articolo 7 - terzo comma - della
legge regionale 27 marzo 1991, n. 12;
Rilevato che il sig. Rollandin Giuseppe non è stato in grado di
produrre alcuna documentazione a corredo della domanda di
candidatura per cui risultano inconfigurabili nei suoi confronti i
requisiti richiesti;
Preso atto del parere espresso dalla Commissione per le nomine
in ordine alla candidatura del sig. Dalle Giorgio;
Presa visione dei verbali delle riunioni tenute dalla
Commissione per le nomine in data 23 novembre 1993 e in data 30
novembre 1993;
Ritenuto opportuno prendere atto delle dimissioni rassegnate dal
sig. Demichelis Giuseppe da rappresentante della Regione in seno al
Consiglio di amministrazione della summenzionata APT e procedere
alla designazione di un altro rappresentante in sua
sostituzione;
Visto il parere favorevole rilasciato dal Dirigente del Servizio
Affari Generali della Presidenza del Consiglio, ai sensi del
combinato disposto dell'articolo 72 della legge regionale n. 3/1956
e successive modificazioni, e dell'articolo 21 della legge
regionale n. 18/1980 e successive modificazioni, in ordine alla
legittimità della presente deliberazione;
Richiamate le leggi regionali 29 gennaio 1987, n. 9 e 27 marzo
1991, n. 12;
Delibera
1) di prendere atto delle dimissioni rassegnate dal sig.
Demichelis Giuseppe da rappresentante della Regione in seno al
Consiglio di amministrazione dell'Azienda di promozione turistica
di Saint-Vincent;
2) di procedere alla designazione per la nomina quale
rappresentante della Regione in seno al Consiglio di
amministrazione dell'Azienda di Promozione turistica di
Saint-Vincent, in sostituzione del sig. Demichelis Giuseppe, del
sig. Dalle Giorgio, residente in Saint-Vincent, Viale Duca d'Aosta
n. 5, per il quinquennio in corso che scadrà nel 1998;
3) di considerare validi gli atti posti in essere dal sig. Dalle
Giorgio in qualità di componente del Consiglio di amministrazione
dell'Azienda di promozione turistica di Saint-Vincent dalla data
del 22 dicembre 1993;
4) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 8 del
decreto legislativo 22 aprile 1994, n. 320 e di darne
esecuzione.
Presidente Pongo in votazione, per scrutinio palese,
l'accettazione delle dimissioni.
Presenti, votanti e favorevoli: 21
Il Consiglio approva all'unanimità
Presidente Si passa alla nomina del sostituto, mediante
votazione a schede segrete.
- Consiglieri presenti e votanti: 25
- Schede valide; 25
- Schede bianche: 3
Hanno riportato voti:
Dalle Giorgio: 22
Presidente In base all'esito della votazione, risulta designato
quale rappresentante della Regione in seno al Consiglio di
amministrazione dell'Azienda di promozione turistica di
Saint-Vincent, in sostituzione del sig. Demichelis Giuseppe, il
sig. Dalle Giorgio, residente in Saint-Vincent, Viale Duca D'Aosta
n. 5, per il quinquennio in corso che scadrà nel 1998.
