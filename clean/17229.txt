Classificazione
CASA DA GIOCO


Resoconto integrale del dibattito dell'aula
Oggetto del Consiglio n. 588 del 29 aprile 1999 - Resoconto
SÉANCE DU 29 AVRIL 1999 (APRÈS-MIDI)
OGGETTO N. 588/XI Approvazione Statuto della gestione
straordinaria per l'esercizio della Casa da gioco di
Saint-Vincent.
Deliberazione Il Consiglio
Richiamata la legge regionale 21 dicembre 1993, n. 88 recante
"Istituzione della Gestione straordinaria per l'esercizio della
Casa da gioco di Saint-Vincent";
Considerato che l'art. 3 della legge suindicata, come sostituito
dall'art. 2 della legge regionale approvata con deliberazione del
Consiglio regionale n. 587/XI del 29 aprile 1999, stabilisce che la
Gestione straordinaria regionale è amministrata da un Comitato di
gestione composto da tre membri e che lo stesso Comitato esercita
le sue potestà nei limiti previsti dalla legge e dallo Statuto,
approvato con deliberazione del Consiglio regionale;
Ritenuto, pertanto, opportuno procedere all'approvazione dello
Statuto della Gestione straordinaria regionale;
Richiamata la deliberazione della Giunta regionale n. 2 in data
11 gennaio 1999 concernente l'approvazione del bilancio di gestione
per l'anno 1999 e per il triennio 1999/2001, con attribuzione alle
strutture dirigenziali di quote di bilancio e degli obiettivi
gestionali correlati e di disposizioni applicative, nonché la
circolare n. 4 in data 29 gennaio 1999;
Visto l'articolo 8 del decreto legislativo 22 aprile 1994, n.
320, come modificato dall'articolo 1 del decreto legislativo 16
febbraio 1998, n. 44, in ordine alla sottoposizione dell'atto a
controllo;
Visto il parere favorevole rilasciato dal Capo di Gabinetto, ai
sensi del combinato disposto degli articoli 13, comma 1, lettera e)
e 59, comma 2 della legge regionale 23 ottobre 1995, n. 45, sulla
legittimità della presente deliberazione;
Visto il parere della IV Commissione consiliare permanente;
Delibera
di approvare l'allegato Statuto della gestione straordinaria per
l'esercizio della Casa da gioco di Saint-Vincent, che costituisce
parte integrante del presente atto.
STATUTO DELLA GESTIONE STRAORDINARIA PER L'ESERCIZIO DELLA CASA
DA GIOCO DI SAINT-VINCENT, EX LEGGE REGIONALE 21 DICEMBRE 1993, N.
88 RECANTE "ISTITUZIONE DELLA GESTIONE STRAORDINARIA PER
L'ESERCIZIO DELLA CASA DA GIOCO DI SAINT-VINCENT" E SUCCESSIVE
MODIFICAZIONI.
Art. 1 DENOMINAZIONE
1. In attuazione della Legge regionale 21 dicembre 1993, n. 88
"Istituzione della Gestione straordinaria per l'esercizio della
Casa da gioco di Saint-Vincent" e successive modificazioni, con
deliberazione del Consiglio Regionale del 2 giugno 1994 n. 731/X è
istituita la Gestione straordinaria per l'esercizio transitorio
della Casa da gioco di Saint-Vincent, che agisce con la
denominazione "Casino de la Vallée Gestione Straordinaria".
2. La Gestione straordinaria ha personalità giuridica di diritto
privato ed ha autonomia gestionale, amministrativa e contabile.
Art. 2 SEDE
1. La Gestione straordinaria ha sede in Saint-Vincent.
Art. 3 SCOPO
1. La Gestione straordinaria ha quale scopo l'esercizio
transitorio della Casa da gioco di Saint-Vincent, limitatamente al
periodo necessario per un nuovo affidamento della gestione della
Casa da gioco stessa.
2. La Gestione straordinaria può altresì promuovere e/o gestire
iniziative culturali, turistiche, promozionali, ricreative e
ricettive inerenti l'esercizio della Casa da gioco.
3. La Gestione straordinaria può inoltre compiere ogni altra
attività necessaria o utile per il conseguimento dell'oggetto
sociale, di natura mobiliare o immobiliare, commerciale o
finanziaria, compresa la gestione di immobili, la concessione di
fideiussioni, avvalli, cauzioni, garanzie in genere anche in favore
di terzi, nonché l'assunzione, solo a scopo di stabile investimento
e non di collocamento, sia direttamente che indirettamente, di
partecipazioni in società italiane ed estere aventi oggetto
analogo, affine o connesso al proprio.
Art. 4 ESERCIZIO
1. L'esercizio finanziario della Gestione straordinaria ha
durata di 12 mesi, con decorrenza dal 1° gennaio al 31 dicembre di
ciascun anno.
Art. 5 ORGANI
1. Gli organi della Gestione straordinaria sono:
a) il Comitato di gestione;
b) il Presidente;
c) il Collegio dei revisori.
Art. 6 COMITATO DI GESTIONE
1. La Gestione straordinaria è amministrata da un Comitato di
gestione composto da tre componenti nominati dal Consiglio
regionale su proposta della Giunta, in deroga a quanto previsto
dalla Legge regionale 10 aprile 1997, n. 11 "Disciplina delle
nomine e delle designazioni di competenza regionale".
2. Il compenso spettante ai componenti del Comitato di gestione
è stabilito dal Consiglio regionale su proposta della Giunta in
ossequio a quanto previsto dalla l.r. 88/1993 e successive
modificazioni.
3. I membri del Comitato di gestione possono in qualunque
momento essere revocati dal Consiglio regionale, collettivamente o
individualmente, su proposta della Giunta, con provvedimento
motivato.
4. Il Consiglio regionale, su proposta della Giunta, provvederà
alla nomina dei membri del Comitato di gestione revocati o comunque
cessati.
5. Il Comitato di gestione è convocato dal suo Presidente.
6. Esso si riunisce almeno cinque volte l'anno e comunque ogni
qual volta sia ritenuto opportuno dal Presidente ovvero sia
richiesto dalla Giunta regionale.
7. L'avviso di convocazione, con l'indicazione dell'ordine del
giorno, deve essere inviato a mezzo lettera raccomandata ai membri
del Comitato di gestione e del Collegio dei revisori almeno trenta
giorni prima della data fissata per la riunione o, in caso di
comprovata urgenza, con preavviso di tre giorni, anche mediante
comunicazione telegrafica o telefax.
8. Il Comitato di gestione può deliberare se è presente la
maggioranza dei suoi membri e le deliberazioni sono prese a
maggioranza dei presenti; in caso di parità prevale il voto del
Presidente.
9. Il Comitato di gestione nomina suo segretario persona anche
estranea al Comitato, dotata della dovuta idoneità professionale e
morale; questi avrà cura della redazione, su apposito libro, dei
verbali delle sedute del Comitato, che saranno sottoscritti dal
Presidente e dal Segretario.
10. Per la realizzazione dello scopo della Gestione
straordinaria il Comitato di gestione è investito di tutti i poteri
di ordinaria e straordinaria amministrazione pertinenti
all'esercizio della Casa da gioco e alle attività complementari di
cui all'art. 3, paragrafi 2 e 3, con le seguenti limitazioni:
a) sono soggetti al preventivo assenso della Giunta
regionale:
- l'acquisto della disponibilità di impianti ed attrezzature,
beni materiali ed immateriali, implicanti una spesa complessiva
superiore ad un miliardo;
- l'alienazione di beni immobili;
- la costituzione di diritti reali sui beni immobili;
- la concessione di fideiussioni, avvalli, cauzioni e garanzie,
personali e/o reali, e l'assunzione di partecipazioni in aziende e
società;
- la contrazione di mutui o prestiti per un periodo superiore ad
anni 3;
- l'emissione di obbligazioni.
11. Il Comitato di gestione redige il bilancio annuale di
esercizio secondo i principi dettati dal codice civile per la
redazione dei bilanci delle società per azioni.
12. Il Comitato di gestione può delegare le proprie attribuzioni
ad uno o più dei suoi membri determinando i limiti della delega,
che in ogni caso non può comprendere:
- la redazione del bilancio annuale di esercizio;
- l'acquisto di beni immobili;
- la concessione di fideiussioni, avvalli, cauzioni e garanzie,
personali e/o reali, e l'assunzione di partecipazioni in aziende e
società;
- la contrazione di mutui e prestiti.
13. La decisione di richiedere il prescritto assenso alla Giunta
regionale, ai sensi del paragrafo 10, è assunta collegialmente dal
Comitato. Le richieste si intendono respinte qualora la Giunta
regionale non si pronunci entro trenta giorni dal ricevimento delle
stesse.
Art. 7 PRESIDENTE
1. Il Comitato di gestione della Gestione straordinaria nomina,
nella sua prima riunione, il Presidente.
2. Al Presidente spettano i poteri di firma e rappresentanza,
anche in giudizio, della Gestione straordinaria.
Art. 8 COLLEGIO DEI REVISORI
1. L'amministrazione della Gestione straordinaria è soggetta al
controllo di un Collegio dei revisori composto di tre membri
effettivi, compreso il Presidente, e due supplenti nominati dal
Presidente del Tribunale di Aosta, scegliendoli nel registro dei
revisori contabili. Nella sua prima riunione, il Collegio dei
revisori nomina il proprio Presidente.
2. Il compenso dei componenti del Collegio dei revisori è
determinato dal Presidente del Tribunale di Aosta all'atto della
nomina con riferimento alla tariffa professionale vigente dei
Dottori Commercialisti.
3. Il Collegio dei revisori esercita le funzioni ad esso
attribuite dalla l.r. 88/1993 e successive modificazioni.
4. I diritti e doveri del Collegio dei revisori e dei suoi
membri individualmente considerati sono quelli fissati dalla l.r.
88/1993 e successive modificazioni.
Art. 9 LIQUIDAZIONE
1. La liquidazione della Gestione straordinaria sarà effettuata
secondo le modalità determinate dal Consiglio regionale al momento
del verificarsi della causa di scioglimento della Gestione
straordinaria stessa.
Presidente Anche per questo punto all'ordine del giorno la
discussione generale era già stata fatta e conclusa, pertanto
passiamo alla votazione. A quest'atto sono stati presentati quattro
emendamenti da parte di Forza Italia; do lettura del primo:
Emendamento Art. 3
Al comma 2, abrogare "e ricettive"
La parola al Consigliere Frassy.
Frassy (FI) Non votiamo prima gli articoli e poi sugli articoli
con emendamenti illustriamo gli emendamenti?
Presidente Questo è un atto amministrativo che si vota in blocco
perciò gli emendamenti vengono illustrati subito ed era il motivo
per cui le davo la parola.
Frassy (FI) Questi emendamenti riprendono un po' il filo della
discussione fatta stamani e anche il senso degli emendamenti che
abbiamo presentato sul disegno di legge. Abbiamo delle
preoccupazioni che abbiamo espresse con degli emendamenti
illustrati poc'anzi e che riteniamo di dover ribadire anche
nell'articolato di questo statuto.
L'emendamento che stiamo discutendo ora propone di abrogare la
definizione "e ricettive" in quanto abbiamo il timore che, con
questo tipo di espressione e di indicazione, si vada a rafforzare
una situazione che nulla ha a che fare con quella che è la sindrome
di accerchiamento di cui si parlava questa mattina, ma che rischi
di sconfinare in una concorrenza che non esitiamo a definire sleale
nei confronti di quegli operatori economici e turistici che,
attraverso la difficoltà della loro scelta imprenditoriale, cercano
di moderare non solo i propri conti, ma anche di dare impulso
turistico a Saint-Vincent in particolare e comunque sia alle
località nelle quali esercitano la loro attività imprenditoriale.
Sappiamo che anche adesso la gestione straordinaria è più volte
ricorsa a questo meccanismo dell'acquisizione del blocco di quelle
che sono le prenotazioni alberghiere indipendentemente da quelle
che fossero le necessità effettive delle prenotazioni stesse.
Abbiamo la sensazione che andarlo a scrivere negli scopi dello
statuto possa rafforzare questo fenomeno che giudichiamo negativo.
Questo è il motivo per cui proponiamo di abrogare questa parte
dell'articolo 3, comma 2.
Presidente Possiamo votarli tutti insieme gli emendamenti? No,
era solo una richiesta la mia. La parola al Presidente della
Giunta, Viérin Dino.
Viérin D. (UV) Les statuts de la gestion extraordinaire
reprennent les statuts des autres maisons de jeu; il nous paraît
opportun d'accorder à notre maison de jeu les mêmes possibilités
d'action et d'activité qui sont accordées aux autres maisons de jeu
et ce, sur la base du principe de la compétitivité et en tenant
compte des exigences liées à l'évolution du marché et du secteur du
jeu.
C'est pour ces raisons que nous ne partageons pas les
considérations qui ont été exprimées et donc nous ne voterons pas
les amendements qui ont été présentés. Nous nous abstiendrons.
Si dà atto che il Consigliere Lanièce non partecipa alla
votazione.
Presidente Pongo in votazione il primo emendamento presentato da
Forza Italia:
Consiglieri presenti: 31
Votanti e favorevoli: 3
Astenuti: 28 (Agnesod, Beneforti, Bionaz, Borre, Charles Teresa,
Collé, Cottino, Cuc, Curtaz, Ferraris, Fiou, La Torre, Lanièce,
Lavoyer, Marguerettaz, Martin, Nicco, Ottoz, Pastoret, Perrin,
Perron, Piccolo, Praduroux, Rini, Squarzino Secondina, Vallet,
Vicquéry e Viérin D.)
Il Consiglio non approva.
Do lettura del secondo emendamento presentato da Forza
Italia:
Emendamento Art. 3
Al comma 3, abrogare "o immobiliare" e tutto il periodo da
"nonché l'assunzione" fino al termine del comma
La parola sul secondo emendamento al Consigliere Frassy.
Frassy (FI) Nell'illustrare il secondo emendamento ed evitando
di ripetere quanto detto sul primo, vorrei però evidenziare le
problematiche che sicuramente le previsioni contenute nel terzo
comma dell'articolo 3, previsioni di cui chiediamo l'abrogazione,
potrebbero creare quando accadrà di dover archiviare questa
gestione straordinaria, nel senso che tutti noi abbiamo detto
ancora questa mattina che questa situazione è una situazione che
prima o poi dovrà arrivare alla conclusione.
Nella legge che è stata poc'anzi votata si demanda a un
successivo provvedimento del Consiglio regionale di stabilire le
modalità di dismissione della gestione.
Non dobbiamo dimenticare che se abbiamo previsto, come diceva il
Presidente della Giunta, una garanzia di tipo occupazionale
scrivendo nel disegno di legge che chi andrà a rilevare la gestione
della casa da gioco dovrà rilevare anche il personale attualmente
impiegato nel Casinò, non abbiamo fatto riferimento e d'altronde
non avremmo potuto farlo a ciò che nei fatti sarà acquisito dalla
gestione straordinaria.
E la conclusione non può che essere una: che questa gestione
straordinaria, se andrà ad espandere quello che è il suo raggio di
azione, nel momento in cui arriverà a conclusione di questo
mandato, nel momento in cui arriverà a conclusione di questa
situazione, dovrà riversare inevitabilmente sull'Amministrazione
regionale tutto ciò che avrà nel frattempo acquisito direttamente
perché la possibilità è prevista o tramite Regione e in questo caso
il problema non c'è perché l'Amministrazione regionale sarebbe già
detentrice di queste quote azionarie finanziarie ed
immobiliari.
Certo è che prevedere un tipo di espansione che per certi versi
non pone limiti e non pone barriere riteniamo che possa porre però
grossi problemi quando si andrà a mettere la parola fine sulla
gestione straordinaria. Non vorremmo essere Cassandre di quello che
sarà il futuro.
La nostra sensazione però è di preoccupazione e questo è il
motivo per cui riteniamo che partecipazioni in società o
acquisizioni immobiliari debbano essere negate ad una gestione che
viene definita per certi versi straordinaria e dunque precaria.
Presidente Pongo in votazione il secondo emendamento presentato
da Forza Italia:
Consiglieri presenti: 31
Votanti e favorevoli: 3
Astenuti: 28 (Agnesod, Beneforti, Bionaz, Borre, Charles Teresa,
Collé, Cottino, Cuc, Curtaz, Ferraris, Fiou, La Torre, Lanièce,
Lavoyer, Marguerettaz, Martin, Nicco, Ottoz, Pastoret, Perrin,
Perron, Piccolo, Praduroux, Rini, Squarzino Secondina, Vallet,
Vicquéry e Viérin D.)
Il Consiglio non approva.
Do lettura del terzo emendamento presentato da Forza Italia:
Emendamento Art. 7
Al comma 9, dopo "persona anche estranea al Comitato" inserire
"purché dipendente della Gestione Straordinaria della Casa da
Gioco"
La parola sul terzo emendamento al Consigliere Frassy.
Frassy (FI) Abbiamo appreso, leggendo lo statuto che ci
apprestiamo a votare che, al di là delle innovazioni e delle figure
di questa terna commissariale, vi è anche una figura non ben
definita e sulla quale non si sono incentrate le attenzioni né dei
relatori né del Presidente della Giunta che è la figura del
segretario.
Normalmente la figura del segretario non ha una grossissima
importanza e rilevanza, è però curioso notare come il segretario
possa essere una persona estranea al Comitato senza peraltro dire e
definire e limitare sino a dove, sino a quando, sino a quanto possa
essere estranea al Comitato.
Perché questa riflessione? Perché riteniamo che sia normale e
legittimo che per niente nessuno faccia niente e allora un
segretario che sia esterno al Comitato e che non sia interno a
quella che è l'amministrazione della gestione straordinaria non
vorremmo che configurasse, l'equivalente di quella che è la
clausola di garanzia, il "golden share", delle privatizzazioni.
Qui privatizzazione riteniamo che non ci sia; non vorremmo che
sia una clausola di garanzia di maggioranza, nel senso che il
segretario possa un domani, in questo posto autorevole ed ambito,
assicurare i difficili equilibri del livello politico.
Può darsi che questa sia una contorsione del nostro
ragionamento, un voler vedere cose che forse nessuno aveva
pensato.
Se così fosse, l'emendamento che abbiamo presentato dovrebbe
essere un emendamento che, andando nell'ottica della chiarezza e
non spostando assolutamente quelle che sono le scelte che la
maggioranza ha fatto con questi provvedimenti, dovrebbe essere un
emendamento da accogliere proprio per quello spirito di trasparenza
e di chiarezza che riteniamo di voler apportare con queste
precisazioni.
Presidente Pongo in votazione il terzo emendamento presentato da
Forza Italia:
Consiglieri presenti: 30
Votanti e favorevoli: 5
Astenuti: 25 (Agnesod, Beneforti, Bionaz, Borre, Charles Teresa,
Cottino, Cuc, Curtaz, Ferraris, Fiou, La Torre, Lavoyer, Martin,
Nicco, Ottoz, Pastoret, Perrin, Perron, Piccolo, Praduroux, Rini,
Squarzino Secondina, Vallet, Vicquéry e Viérin D.)
Il Consiglio non approva.
Do lettura del quarto emendamento presentato da Forza
Italia:
Emendamento Art. 9
Ai commi 1 e 2, sostituire "Presidente del Tribunale di Aosta"
con "Consiglio regionale"
Pongo in votazione il quarto emendamento presentato da Forza
Italia:
Consiglieri presenti: 30
Votanti e favorevoli: 5
Astenuti: 25 (Agnesod, Beneforti, Bionaz, Borre, Charles Teresa,
Cottino, Cuc, Curtaz, Ferraris, Fiou, La Torre, Lavoyer, Martin,
Nicco, Ottoz, Pastoret, Perrin, Perron, Piccolo, Praduroux, Rini,
Squarzino Secondina, Vallet, Vicquéry e Viérin D.)
Il Consiglio non approva.
Pongo in votazione l'atto nel suo complesso:
Consiglieri presenti: 30
Votanti: 28
Favorevoli: 22
Contrari: 6
Astenuti: 2 (Collé, Marguerettaz)
Il Consiglio approva.
