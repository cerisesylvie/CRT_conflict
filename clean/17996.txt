Classificazione
SPORT E TEMPO LIBERO
Sport invernali


Resoconto integrale del dibattito dell'aula
Oggetto del Consiglio n. 1090 del 12 gennaio 2000 - Resoconto
OGGETTO N. 1090/XI Ritiro di mozione: "Iniziative per la
riapertura della pista di bob del Lac Bleu a Breuil
Cervinia".
Mozione Preso atto che la pista di bob del "Lac Bleu" di
Breuil Cervinia, che nel passato ha rappresentato sia un importante
punto di riferimento a livello mondiale, sia un fondamentale centro
di forte richiamo per l’immagine turistica
dell’intera Valle d’Aosta, è stata
chiusa nel 1991, dopo lo svolgimento del Campionato Europeo e della
Coppa del Mondo;
Tenuto conto dell’esistenza di un comitato
promotore per la riapertura della pista, denominato "Comitato pro
pista bob", che ha raccolto più di mille firme atte a sollecitare
una pronta riapertura della pista del "Lac Bleu";
Sottolineato il fatto che la riapertura della pista, considerata
una delle più impegnative e belle del mondo, costituirebbe un
importante evento per la diffusione dell’immagine
turistica e sportiva della nostra regione in tutto il mondo;
Preso altresì atto che l’attuale situazione della
pista di bob in questione, ridotta ad un rudere, nuoce
all’impatto ambientale e turistico della zona del
"Lac Bleu" a Breuil Cervinia;
Richiamata la nostra precedente interpellanza discussa nel
luglio scorso e la conseguente disponibilità mostrata in aula
dall’Assessore competente in merito a tale
problematica;
Venuto a conoscenza che l’Amministrazione
comunale di Valtournenche ha espresso parere favorevole ad
esaminare la possibilità di ristrutturare e quindi riaprire la
pista di bob, operazione che in base alle dichiarazioni dei
rappresentanti del Comitato per la riapertura avrebbe un costo
sostenibile;
Il Consiglio regionale
Impegna
la Giunta regionale a costituire un gruppo di lavoro, composto
da esperti tecnico-sportivi del settore, rappresentanti del
Consiglio regionale, dell’Amministrazione comunale
di Valtournenche e del suddetto "Comitato pro pista bob", al fine
di verificare l’opportunità e la conseguente
fattibilità, attraverso un’accurata analisi dei
costi e dei benefici, di eseguire i necessari lavori di ripristino,
in modo da permettere la riapertura al più presto della pista di
bob del "Lac Bleu" a Breuil Cervinia.
F.to: Lanièce - Comé - Marguerettaz
Président
La parole au Conseiller Lanièce.
Lanièce (Aut)
Abbiamo parlato più volte in quest'aula
della storica e gloriosa pista di bob del "Lac Bleu" a Breuil
Cervinia, una pista che nel passato ha presentato un punto di
riferimento a livello mondiale di questo importante e spettacolare
sport invernale, che ha avuto anche dei campioni valdostani.
È inutile aggiungere che l'operosità di questo impianto sportivo
produceva promozione e interesse attorno a Cervinia, non solo
parificandola alle stazioni turistiche e sportive di altissimo
livello presenti in Italia, ma dandole quel valore aggiunto che ha
contribuito, di fatto, a far conoscere la Valle d'Aosta al mondo
intero.
Poi l'incuria e l'indifferenza, soprattutto con la rinuncia il
16 settembre 1992 ad ospitare i campionati mondiali di bob del
1993, hanno fatto dimenticare questo glorioso impianto
sportivo.
Ma la passione dei numerosi sportivi, ben memori delle gare
internazionali di bob che si tenevano sulla pista del "Lac Bleu",
non è rimasta sopita, così si è formato un comitato per la
riapertura della pista di bob, che ha raccolto in questi anni oltre
1000 firme a favore, non solo di Valdostani, ma anche di grandi e
noti sportivi a livello internazionale.
È chiaro a tutti che la pista necessita, così com'è, di ampi
interventi di ristrutturazione per poter tornare ad essere
operativa. La stessa Amministrazione comunale di Valtournenche ha
espresso ultimamente un parere favorevole ad esaminare la
possibilità di riaprire la pista.
Ci sono stati, nel frattempo, dei sopralluoghi sia da parte del
Comitato per la riapertura della pista di bob, che da parte anche
della FIBT, che hanno espresso alcune indicazioni su come
intervenire per ripristinare questa storica pista.
Sarebbe quindi auspicabile, come diciamo in quest'interpellanza,
la ristrutturazione della pista, anche perché il suo futuro
utilizzo potrebbe essere sia come pista multifunzionale per lo
slittino, sia come pista turistica, come succede per esempio da
Cortina a Saint-Moritz, portando così a Breuil Cervinia e più in
generale a tutta la Valle d'Aosta un evidente vantaggio economico
turistico. Fra l'altro sono venuto a conoscenza che ultimamente è
stata inviata all'Assessore allo sport del Comune di Valtournenche
una richiesta per poter ospitare nei prossimi anni, se verrà
ripristinata la pista di bob, addirittura delle gare di discesa
libera con pattini in linea nella pista di bob.
Questa sarebbe un'ulteriore dimostrazione di come si possa avere
una multifunzionalità di questa pista, oltre ovviamente a
utilizzare la pista stessa per le normali gare di bob e per i
conseguenti allenamenti di prestigiose squadre nazionali, anche in
vista delle prossime Olimpiadi invernali, che si svolgeranno a
"Torino 2006".
A questo riguardo, come ha già detto il collega Viérin
nell'interpellanza che abbiamo presentato oggi, anche alla luce di
quanto era emerso in sede di dibattito nella giornata del Coni,
vorrei ribadire che le massime autorità della Giunta regionale
avevano espresso la possibilità di una collaborazione che, così si
leggeva sul quotidiano "La Stampa", potrebbe interessare anche la
pista di bob di Cervinia, che una volta ripristinata sarebbe in
grado di poter ospitare eventualmente anche le gare olimpiche. Si
presenta quindi una duplice possibilità: una, normale, di
ripristinare la pista per le gare di bob, l'altra per funzioni
turistiche o addirittura multifunzionale.
Non possiamo comunque permettere che la situazione rimanga tale.
La pista di bob nelle attuali condizioni nuoce all'impatto
ambientale e turistico della zona del "Lac Bleu". È opportuno che
la Giunta regionale esprima una chiara posizione in merito
definendo ovviamente i tempi, i metodi, i finanziamenti, nel caso
in cui voglia sul serio procedere alla ristrutturazione di questa
pista.
È proprio al fine di definire con chiarezza gli intendimenti in
merito della Giunta regionale, che ho presentato a nome del gruppo
questa mozione, sei mesi dopo aver presentato un'ennesima
interpellanza sullo stesso problema. Allora l'Assessore al turismo
aveva dichiarato la propria disponibilità a verificare la
possibilità di ripristinare la pista attraverso l'esecuzione di
lavori strettamente necessari, dopo aver formato un gruppo di
lavoro che ne seguisse l'iter organizzativo, verificando costi e
benefici per eseguire i necessari lavori di ripristino.
Abbiamo saputo che ultimamente ci sono stati alcuni incontri fra
l'Assessore e i rappresentanti del Comune e del Comitato pro pista
bob; questo fatto è senz'altro positivo perché va nella direzione
di ciò che avevamo chiesto sei mesi fa con l'interpellanza. Vorrei
quindi sapere se questi incontri hanno già portato alla
costituzione, con atto formale, del gruppo di lavoro, oggetto di
questa nostra richiesta.
Con questa mozione quindi vogliamo comprendere l'esistenza di un
effettivo impegno e della conseguente volontà da parte del Governo
regionale di voler regolarizzare, in tempi brevi, la questione in
oggetto, nell'ottica di cercare, dopo un'accurata analisi dei costi
e dei benefici, una definitiva soluzione per la riapertura futura
di questa gloriosa pista di bob, che ha diffuso l'immagine
turistica della Valle d'Aosta in tutto il mondo.
L'auspicio quindi è quello di conoscere le eventuali novità in
merito alla questione, nel caso in cui l'iter procedurale avesse
già iniziato il suo corso, come ci aveva detto l'Assessore sei mesi
fa.
Président
La discussion est ouverte.
La parole à l'Assesseur au tourisme, aux sports, au commerce et
aux transports, Lavoyer.
Lavoyer (FA)
Tralasciando le premesse di questa mozione e
quanto illustrato dal Consigliere Lanièce, per alcuni versi alcune
cose che ha detto sono anche condivisibili, ma soffermandosi su
quella che è la parte impegnativa della mozione posso dire che è
già stato costituito questo gruppo di lavoro, che vede la
rappresentanza del Comune di Valtournenche e la rappresentanza di
alcuni componenti del comitato, chiaramente le strutture tecniche
dell'Assessorato e anche la mia presenza.
Nell'ultimo incontro che abbiamo avuto recentissimo, appena
prima di questa mozione, abbiamo deciso che il Comune raccolga
tutti gli elementi di tipo progettuale esistenti e che insieme al
comitato venga a fare una proposta, dopo di che noi faremo un esame
in Giunta sulla cosa e ci impegneremo a trovare una soluzione.
Quindi inviterei il Consigliere Lanièce a ritirare la mozione,
visto che l'impegno che qua viene richiesto è già stato
assolto.
Président
La parole au Conseiller Lanièce.
Lanièce (Aut)
Apprendiamo con soddisfazione il fatto che
questo impegno, che abbiamo sollecitato con questa mozione, sta per
essere preso dalla Giunta regionale.
Volevo solo sapere se questo gruppo di lavoro è stato costituito
formalmente, con delibera, lo chiedo solo per curiosità.
Ma questo non toglie nulla al fatto che siamo disponibili a
ritirare questa mozione visto che c'è un impegno da parte della
Giunta a verificare la situazione in essere, per valutare se è
possibile ripristinare questa famosa e gloriosa pista di bob.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Non c'è una delibera, perché l'argomento ci
sembrava talmente modesto e finalizzato a questo tipo di
problematica, che ci sembrava superfluo fare un atto deliberativo
per istituzionalizzare una cosa che oggettivamente esiste.
Président
Nous prenons acte de ces précisions.
La motion est par conséquent retirée.
Le Conseil prend acte.
