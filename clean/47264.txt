Classificazione
AMBIENTE
Inquinamento
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 3558 del 17 aprile 2024 - Resoconto
OGGETTO N. 3558/XVI - Interpellanza: "Intendimenti in merito
alle valutazioni di impatto vibrazionale e di impatto acustico dei
lavori di ampliamento delle centrali tecnologiche del presidio
unico ospedaliero di Aosta".
Bertin (Presidente) -
Punto 44 dell'ordine del giorno. Ha
chiesto la parola il consigliere Lucianaz, a lei la parola.
Lucianaz (RV) -
Assessore Marzi, spero per l'ultima volta
di tornare sull'argomento delle centrali tecnologiche G3 della fase
3 di ampliamento e ristrutturazione del presidio ospedaliero e le
richiamo - come è già avvenuto in passato, in particolare nei mesi
scorsi di febbraio e marzo, tramite interrogazioni: la 3311 e la
3424 in cui si chiedevano rilievi fonometrici sulle centrali
tecnologiche e analisi dell'impatto da vibrazione sempre in quella
stessa area - i riferimenti normativi inerenti al moto vibratorio,
le norme ISO, UNI, relative all'esposizione umana alla vibrazione,
gli effetti sulla vibrazione degli edifici e la valutazione del
disturbo, le vibrazioni meccaniche e gli urti.
Per quanto riguarda l'aspetto acustico, di cui si ricorda bene.
le ho sottolineato quanto sia critica situazione che lei e la sua
Giunta intendete perseguire nell'edificare questa centrale a pochi
metri dalle finestre delle sale operatorie del Parini, nonché della
Rianimazione, della Chirurgia e di tutti i reparti più critici
dell'Ospedale, le richiamo i riferimenti delle leggi 447/1995, la
42/2017, i DPCM seguenti, UNI 11728/2018 sull'acustica e tutti i
riferimenti normativi che trova in premessa.
Prendendo atto dei contenuti del piano di sicurezza del progetto
esecutivo G3 centrali, della relazione per la valutazione
previsionale di impatto acustico per attività temporanea del
cantiere, che era comprensiva, avrebbe dovuto avere anche la
relazione integrativa, quella del 25 novembre 2023, oltre alla
relazione preliminare di impatto vibrazionale del nuovo corpo G3 di
ampliamento del Parini, nelle premesse ho estrapolato alcuni dei
suoi passaggi in risposta.
A proposito del clima acustico in quel cantiere, lei ha
risposto: "Per i lavori di realizzazione del corpo G3 relativo alle
centrali tecnologiche non è stato necessario procedere con
ulteriori approfondimenti fonometrici rispetto a quelli già svolti
per il corpo K. La società SIV ha sottolineato che gli
approfondimenti fonometrici già svolti valgono anche per il corpo
C3, che vedrà lavori meno impattanti anche sotto il profilo
acustico con interventi di demolizione residuali". Magari gli
interventi di demolizione saranno residuali ma gli interventi di
scavo sono veramente impattanti e vanno a pochi metri delle sale
operatorie, della Rianimazione e dei laboratori di analisi. In
poche parole lei mi ha risposto che i dati che valgono per Londra
sono validi anche per Parigi perché fa parte della stessa fase. Io
le ho già precisato che sulla zona delle centrali tecnologiche G3
non è stato fatto il minimo rilevamento, non è stata fatta una sola
misurazione e immagino neppure un accertamento geologico della
zona, almeno in tutta la documentazione che i suoi uffici hanno
fornito non ho trovato traccia di questo.
Per quanto riguarda le vibrazioni, invece lei ha avuto modo di
dire: "Siamo perfettamente consapevoli che il cantiere inserito nel
contesto urbano recherà inevitabilmente anche disagi - e questo lo
sanno tutti - quest'aspetto è stato più volte oggetto di
approfondimento", quindi sono contento che nella conferenza dei
servizi, nel tavolo di lavoro tecnico, sia stato approfondito ma, a
mio avviso, non è sorta una sola soluzione.
"La relazione preliminare di impatto vibrazionale - continua lei
in data 21 febbraio 2024 in risposta - è stata redatta dal
Coordinatore per la sicurezza, contiene la valutazione degli
impatti vibrazionali degli interventi previsti nell'ambito del
cantiere di realizzazione del corpo G3. Il Coordinatore della
sicurezza riferisce inoltre che l'intera area di realizzazione
delle centrali e tutti gli edifici circostanti saranno oggetto di
attento monitoraggio".
Il monitoraggio non è stato fatto prima di iniziare i lavori,
saranno solo propedeutici ma intanto gli scavi sono già iniziati su
via Saint-Martin-de-Corléans con inquilini che si sono già
lamentati, magari sui
social,
ma si sono lamentati, pensi un
po' fra qualche mese quando inizieranno i lavori veri e propri di
scavo.
L'estrema criticità di quell'area è caratterizzata dalle
strutture del laboratorio analisi, della Rianimazione, delle sale
operatorie, Urologia, Chirurgia, Unità coronarica, Cardiologia, le
cui apparecchiature elettromedicali e i dispositivi
medico-diagnostici in vitro sono particolarmente sensibili e devono
essere assolutamente protetti da qualsiasi impatto vibrazionale.
Questo penso che l'abbia saputo anche lei, perché c'è già stato in
passato il caso di interruzione del servizio di laboratorio perché
queste macchine devono lavorare in condizioni di totale calma. Le
vibrazioni non sono fatte per queste macchine.
Lei, risposte non me ne ha date neppure la volta scorsa. Le
evidenzio che l'incompletezza della relazione preliminare di
impatto vibrazionale del nuovo corpo G3 di ampliamento delle
centrali è dovuta a vari elementi che non siamo riusciti a
ritrovare in queste relazioni che abbiamo cercato di scartabellare
in ogni modo. In particolare mi riferisco all'inquadramento
generale dell'opera in progetto e del contesto geologico, non
abbiamo trovato riferimenti particolari su questa zona; di
metodologie per la valutazione dei livelli vibrazionali indotti, di
quale metodologia utilizzata non c'è traccia nelle relazioni;
analisi dei recettori delle sorgenti di vibrazioni comprendente il
modello per il calcolo dell'impatto dovuto alle vibrazioni; gli
scenari di riferimento di cantiere; gli scenari di riferimento di
esercizio, tutte cose che sono previste dalle relazioni a cui lei
continua a fare riferimento, ma che in queste relazioni noi non
abbiamo trovato... la valutazione delle vibrazioni ai recettori,
che non sono stati piazzati assolutamente; e modalità di gestione
del disturbo dovuto alle vibrazioni, comprendente criteri di azione
e misure di mitigazione.
Tutto questo per sapere le motivazioni per le quali non è stata
redatta la relazione per la valutazione previsionale di impatto
acustico per un'attività temporanea del cantiere della centrale G3,
così come previsto dalla DGR 2083/2012, perché mancano tutti questi
elementi che le ho elencato, e poi comunque li ha trovati nelle
premesse dell'interpellanza. Vorremmo sapere ancora se la suddetta
relazione in queste condizioni assolutamente insufficienti è stata
fornita al Comune di Aosta in vista appunto del rilascio
abilitativo. Le chiediamo ancora quali sono le intenzioni del
Governo prima che abbiano inizio i lavori riguardo a queste
relazioni incomplete.
Assessore, mi dia una risposta sufficientemente valida, perché
io poi, dopo di questo, mi fermerò con le domande politiche e le
domande gliele farò fare a qualcun altro.
Presidente -
Per la risposta, ha chiesto la parola
l'assessore Marzi, ne ha facoltà.
Marzi (SA) -
Come abbiamo già avuto modo di chiarire per
i lavori di realizzazione delle centrali tecnologiche, non è stato
necessario procedere con ulteriori approfondimenti fonometrici
rispetto a quelli già svolti per il corpo K, cioè il nuovo
Ospedale, per il corpo P, cioè il parcheggio a est, e per il corpo
L, quello che viene volgarmente detto
Hospital Street
e che
non è null'altro che l'ingresso del nuovo ospedale. La società SIV
ha informato che i lavori per la realizzazione del corpo G3 sono
assimilabili a quelli previsti per la nuova area di ingresso a
collegamento con il nuovo ospedale, sia in relazione agli scavi,
sia alle pareti di sostegno provvisorie che alle distanze degli
edifici vicini. Pertanto gli approfondimenti fonometrici già svolti
per la nuova area a collegamento con il nuovo ospedale valgono
anche per il corpo G3: in ogni caso sono state svolte le ordinarie
valutazioni condotte nell'ambito del piano di sicurezza e
coordinamento.
Venendo alla domanda n. 2, la società SIV S.r.l. ha informato
che all'appaltatore è stato consegnato il piano di sicurezza e
coordinamento in fase di progettazione che costituisce un
imprescindibile documento contrattuale. SIV ha precisato inoltre
che il Coordinatore della sicurezza in fase esecutiva è
responsabile e deputato alla corretta implementazione delle
procedure opportune e necessarie contenute nel suddetto piano.
Quanto all'attività di monitoraggio delle emissioni sonore e
vibrazionali, come già abbiamo riferito più volte, confermiamo che
l'intera area di realizzazione delle centrali e tutti gli edifici
circostanti saranno oggetto di attento monitoraggio delle
vibrazioni, prima, durante e
post
opera, con sistema di
ultima generazione in grado di misurare qualsiasi tipo di
vibrazioni.
Rispondiamo ora ai quesiti 3 e 4 richiamando i lavori svolti in
conferenza di servizi in sede di valutazione del progetto
definitivo del febbraio 2023 alla quale hanno preso parte tutti i
referenti competenti di tutti i settori coinvolti. La conferenza di
servizi infatti ha svolto tutte le valutazioni tecniche necessarie.
Non avendo rilevato irregolarità ha quindi rilasciato parere
favorevole sull'intervento. Precisiamo inoltre che la realizzazione
delle centrali tecnologiche del corpo G3 è cofinanziata con fondi
PNRR e che pertanto l'intervento è costantemente monitorato, oltre
che dai competenti uffici regionali, anche da AGENAS e dallo Stato.
Questo per dirle, collega Lucianaz, che non è assolutamente il caso
di fare questo tipo di citazioni perché hanno una valenza politica
ma, secondo me, non è necessario delegare questo tipo di controlli
ad altri soggetti, perché, nella piena divisione dei poteri, sono
assolutamente in grado di muoversi come è opportuno.
Per quanto riguarda invece il tema legato al fatto che un
cantiere possa comunque sia disturbare la cittadinanza presente
vicino al cantiere, di questo siamo assolutamente consapevoli, ma
non è semplicemente una questione di natura normativa, perché la
normativa è stata seguita, è una questione legata al fatto che
purtroppo i cantieri creano sempre un po' di disagio, soprattutto
quando - e in questo caso così è - sono così articolati e
sicuramente daranno vita a un'opera, a un edificio così importante
per la città di Aosta e per tutta la comunità valdostana. Noi
quindi con le nostre risposte non abbiamo assolutamente intenzione
di dare la sensazione di non essere consapevoli di queste
difficoltà, ma ci viene chiesto di agire e di agire secondo norma e
così stiamo facendo per la comunità.
Presidente -
Ha chiesto la parola il consigliere
Lucianaz, ne ha facoltà.
Lucianaz (RV) -
Assessore, lei mi ha dato la sua
risposta, non poteva non essere diversa visto che ormai ci
conosciamo, questi argomenti li abbiamo sviscerati in modo direi
quasi schizofrenico. A me spiace darle quest'impressione di
insistere su aspetti che ritengo non siano corretti perché queste
relazioni o non sono state prodotte o sono insufficienti. Sappiamo
benissimo che tutte queste opere saranno sorvegliate e monitorate
da chi di dovere. Le ho chiesto più volte delle risposte, lei
giustamente continua a darmi le stesse risposte, perché quello deve
dire.
Io non farò più domande su questa centrale G3, dovremo
occuparcene quando ci presenterà i progetti definitivi del blocco
K: ce ne sarà lì da divertirci, quindi si tenga già pronto. Per il
momento io con il fatto della G3 non la tedierò oltre, ma le
garantisco che valuterò tutte le possibilità affinché lei dia
queste risposte ad altri enti e ad altre competenze, ad altri
uffici. Io politicamente più di tanto non posso fare, ho provato in
tutti i modi di sollecitarla, lei giustamente continua a ripetere
il solito discorso rotto: "Tutto è stato fatto a norma, è tutto in
regola", saranno altri ad appurare i fatti.
Presidente -
Il punto n. 45 all'ordine del giorno, in
ragione dell'assenza dell'assessore Grosjacques, è rinviato a
domani.
Vi proporrei, considerata l'ora, di non affrontare oggi le
mozioni e di rinviarle a domani, anche in ragione del fatto che
abbiamo sufficientemente tempo nella giornata di domani per
affrontare tutto l'ordine del giorno senza particolari problemi.
Pertanto domani inizieremo con le interpellanze all'ordine del
giorno rinviate, vale a dire n. 36, 39, 43 e 45 e poi passeremo
alle mozioni.
I lavori del Consiglio per la giornata di oggi si interrompono
qui.
---
La seduta termina alle ore 19:44.
