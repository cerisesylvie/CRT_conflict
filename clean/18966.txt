Classificazione
UNIONE EUROPEA E RAPPORTI INTERNAZIONALI


Resoconto integrale del dibattito dell'aula
Oggetto del Consiglio n. 2090 del 20 giugno 2001 - Resoconto
OGGETTO N. 2090/XI Sostegno della campagna contro la tortura
promossa da Amnesty International. (Approvazione di
risoluzione)
Risoluzione Premesso che:
- la Dichiarazione Universale dei Diritti Umani, approvata nel
1948 dall’Assemblea Generale
dell’Onu, afferma "Nessun individuo potrà essere
sottoposto a tortura o a trattamento o punizioni crudeli, inumane o
degradanti" (art. 5);
- nel 1966 l’Assemblea Generale approvava il
Patto internazionale relativo ai diritti civili e politici (ICCPR),
che ribadiva con effetti giuridicamente vincolanti il divieto
assoluto dell’uso della tortura. Nel 1984
l’Assemblea Generale approvava il documento delle
Nazioni Unite più importante in materia di messa al bando della
tortura: la Convenzione contro la tortura ed altre pene o
trattamenti crudeli, inumani o degradanti;
- il Consiglio d’Europa ha adottato nel 1987 la
Convenzione europea per la prevenzione della tortura e delle pene o
trattamenti disumani o degradanti, ed ha anche predisposto il
sistema più avanzato per quanto concerne i ricorsi individuali,
anche in materia di tortura. La Convenzione infatti prevede la
giurisdizione della Corte europea per i diritti umani,
automaticamente riconosciuta dagli stati firmatari, fra cui
l’Italia;
- la Costituzione della Repubblica italiana recita
all’articolo 11 "L’Italia (?)
consente, in condizioni di parità con gli altri Stati, alle
limitazioni di sovranità necessarie ad un ordinamento che assicuri
la pace e la giustizia fra le nazioni; promuove e favorisce le
organizzazioni internazionali rivolte a tale scopo";
Considerato che:
- torture e maltrattamenti sono pratiche diffuse in oltre 150
paesi;
- chiunque può essere vittima di torture, a prescindere
dall’età, dal genere,
dall’appartenenza etnica e dalle convinzioni
politiche o religiose;
- in molti paesi l’impunità della tortura è un
problema endemico. Le indagini sono spesso bloccate, laddove
sarebbero necessarie, a causa dell’inazione,
dell’inefficienza o della complicità dei corpi
investigativi: raramente i torturatori sono portati a giudizio,
fatto che crea un ciclo di impunità che permette il ripetersi di
atti di tortura;
Ritenuto che uno degli strumenti principali per combattere la
tortura sia la sensibilizzazione dell’opinione
pubblica attraverso campagne di informazione, educazione ai diritti
umani delle giovani generazioni, coinvolgimento e presa di
posizione delle istituzioni democratiche a tutti i livelli,
attraverso atti concreti e significativi;
Sapendo che Amnesty International, movimento volontario per la
difesa dei diritti umani composto da oltre un milione di persone,
promuove la campagna internazionale "Non sopportiamo la tortura" in
oltre settanta paesi del mondo;
Il Consiglio regionale
condanna incondizionatamente ogni forma di violazione dei
diritti umani;
Impegna
Il Presidente del Consiglio regionale e il Presidente della
Regione a:
- sostenere la campagna "Non sopportiamo la tortura" attraverso
azioni ed iniziative volte a promuovere la più ampia consapevolezza
su tali violazioni e a diffondere un’autentica
cultura dei diritti umani;
- approvare mediante la presente risoluzione le seguenti
proposte e raccomandazioni di Amnesty International rivolte a tutti
i rappresentanti delle istituzioni al fine di sostenere la campagna
"Non sopportiamo la tortura":
1) condannare ufficialmente e incondizionatamente la tortura
quale pratica inumana e degradante in tutte le sue forme;
2) garantire ai prigionieri l’accesso immediato e
regolare a familiari, avvocati e medici;
3) non ricorrere alla detenzione segreta;
4) fornire garanzie nel corso della detenzione e degli
interrogatori;
5) proibire la tortura nella legislazione;
6) indagare sulle denunce;
7) punire i responsabili;
8) vietare l’utilizzo di dichiarazioni estorte
mediante tortura;
9) addestrare in modo adeguato tutti i pubblici ufficiali;
10) risarcire le vittime;
11) ratificare i trattati internazionali che contengano garanzie
contro la tortura;
12) esercitare la responsabilità internazionale.
F.to: Fiou - Cottino - Marguerettaz - Squarzino Secondina -
Lattanzi – Aloisi
PresidenteLa parola al Consigliere Fiou.
Fiou (GV-DS-PSE)
Amnesty International con
l’intento di promuovere una crescita di coscienza
sui diritti umani organizza una campagna caratterizzata dallo
slogan: "Non sopportiamo la tortura", campagna di sensibilizzazione
dell'opinione pubblica intesa come strumento importante per
combattere l’uso della tortura.
Tale campagna è caratterizzata da una serie di iniziative,
infatti il 18 ottobre scorso ha interessato la scuola con lo
slogan: "Le scuole si proclamano zone libere dalla tortura", il 20
novembre 2000 è stata organizzata la "Giornata internazionale
dell’infanzia" con lo slogan: "Mai più tortura sui
minori", il 10 dicembre 2000 "Giornata internazionale dei diritti
umani" con lo slogan: "Rendiamo realtà la Convenzione delle Nazioni
Unite contro la tortura", l’8 marzo "Giornata
internazionale della donna": "Mai più tortura sulle donne" e il 26
giugno, data alla quale facciamo riferimento con questa mozione,
"Giornata internazionale delle vittime della tortura".
Mi pare importante che alla luce di queste iniziative i momenti
istituzionali, perciò anche questo Consiglio, contribuiscano a far
crescere la presa di coscienza contro l’uso della
tortura.
Il problema è molto più attuale e drammatico di quanto appaia
all'attenzione pubblica, ancora oggi in molti paesi la tortura è
strumento sovente istituzionalizzato o tollerato, i torturatori
sono spesso poliziotti, soldati, agenti segreti, guardie carcerarie
o altri funzionari dello stato, membri di forze armate, di gruppi
politici e anche semplici cittadini privati.
Le vittime più comuni della tortura sono i detenuti, i sospetti
criminali, i militari delle parti avversarie, ma anche i cittadini
inermi, donne e bambini. La mobilitazione popolare su questo tema è
ancora scarsa, anche se tantissime purtroppo sono le testimonianze
sull’uso della tortura. In Cina la tortura e il
maltrattamento dei detenuti sono prassi comune; tortura sono le
condizioni carcerarie disumane, crudeli e degradanti ad esempio in
Brasile; tortura è l’uso
dell’isolamento carcerario utilizzato in tantissimi
paesi; tortura è l’uso dello stupro durante molte
guerre come nell'ex Jugoslavia o in Congo.
Mutilazioni e maltrattamenti caratterizzano conflitti politici o
militari in Colombia, nello Sri Lanka, in Algeria. In molti paesi
poi le donne sono oggetto di moltissime e gravi forme di violenza
fisica e psicologica in nome di discriminazione di ruolo
sociale.
Di fronte a queste piaghe non possiamo chiamarci fuori, non
possiamo essere indifferenti. Abbiamo la responsabilità
istituzionale e individuale di impegnarci perché la tortura venga
messa al bando e perché i torturatori vengano puniti.
Oggi con questa risoluzione vogliamo sostenere
l’iniziativa più generale di Amnesty International e
in particolare vogliamo partecipare all’appuntamento
della "Giornata internazionale delle vittime della tortura" che si
tiene il 26 giugno 2001.
Presidente
Apro la discussione generale. Se nessuno chiede
di intervenire, pongo in votazione la risoluzione in oggetto:
Consiglieri presenti, votanti e favorevoli: 26
Il Consiglio approva all’unanimità.
Dichiaro chiuso il Consiglio.
La seduta è tolta.
La riunione termina alle ore 21.
