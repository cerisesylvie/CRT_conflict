Classificazione
TRASPORTI E VIABILITÀ
Viabilità



Oggetto del Consiglio n. 1193 del 6 maggio 2015 - Resoconto
OGGETTO N. 1193/XIV - Interpellanza: "Situazione dei lavori
in corso lungo la strada statale n. 26".
Président
- Pour l'illustration, la parole au Conseiller
Fabbri.
Fabbri (UVP)
- Oui, Monsieur le Président.
Credo che la migliore illustrazione di quest'interpellanza sia
quella di percorrere la strada statale nel tratto che va da Aosta a
Pont-Saint-Martin e viceversa e anche quella di calarsi nei panni
del povero utente automobilista che la mattina deve raggiungere
l'una o l'altra destinazione e deve decidere fra due opzioni:
quella di impegnare più di un'ora della sua vita per arrivare in
città o viceversa, oppure di spendersi 10 euro per prendersi
l'autostrada e ripagarli poi quando deve ritornare. Al di là di
questa...chiamiamola facile ironia, che purtroppo ironia non è,
anzi è una realtà dei fatti, siccome siamo stati tutti ben
coscienti ed edotti di quelle che sono le difficoltà dei trasporti
nella Valle d'Aosta, gli abbiamo dedicato addirittura un Consiglio
straordinario e cercheremo puntualmente poi di riportare tutti
quelli che sono i temi che sono emersi da questo Consiglio durante
le prossime sedute...qui si tratta semplicemente di applicare un
attimino una certa concertazione, non si tratta di dover risolvere
dei problemi difficili quali quelli del rapporto tra la Regione e
lo Stato per quanto riguarda poi i decreti attuativi della ferrovia
o piuttosto di trovare chissà quali investimenti per rinnovare il
nostro sistema di trasporto: qui si tratta semplicemente di una
questione di programmazione, di una questione di buona volontà, è
una questione, come ripeto, di parlarsi fra enti. Ora, con questo
tipo di concertazione si deve cercare di non aggravare quello che è
già molto grave. La collaborazione con gli enti, appunto, che era
auspicabile e si dovrebbe anche trasformare in quella che è una
maggiore informazione presso il cittadino, dando della puntuale
informazione su quelli che sono gli scopi di questi lavori e i
tempi di attuazione di questi lavori. Ci sono i mezzi, ci possono
essere dei cartelli elettronici che illustrano l'avanzamento dei
lavori e l'utilità di questi lavori in modo da cercare di fare
sopportare meglio il cittadino che non si sente suddito, ma si
sente magari cittadino coinvolto in queste cose...per poter,
appunto, giustificare tutti questi disagi a cui va incontro.
Naturalmente con questo tipo di interpellanza vogliamo anche
portare l'attenzione su quello che è il problema turistico che
questo tipo di viabilità andrà ad aggravare. Già sappiamo tutti qua
come il problema dei trasporti possa penalizzare il turismo in
Valle d'Aosta. Ora, se ci accingiamo quindi le difficoltà alle code
che si formano sulla Statale e pensiamo anche con quale velocità
queste difficoltà poi dopo si trasmettono sul
web
da parte
dei turisti, possiamo immaginare che la situazione quest'estate si
andrà ad aggravare, sperando, appunto, che con una particolare
attenzione, una particolare sollecitazione questi problemi vengano
risolti. Dicevo, inizierà tra poco la stagione turistica,
l'auspicio è quello che fra i vari Assessorati e le varie strutture
competenti si riesca a risolvere questo problema che è così
penalizzante non solo per i cittadini, ma anche poi per i nostri
turisti. Infatti il biglietto da visita, si diceva, del turismo è
anche quello dell'accessibilità verso i nostri siti. Se noi lo
impediamo con...come possiamo dire? questi rallentamenti eccessivi
sulla strada statale, io penso che andremo incontro a dei seri
problemi, soprattutto in questa fase dove abbiamo investito
parecchio anche su quello che è l'EXPO e quello che l'EXPO dovrà in
qualche modo riversare come turismo sulla Valle d'Aosta.
Per tutti questi motivi interpelliamo l'Assessore affinché ci
risponda appunto su:
"quale tipologia di lavori con esattezza
siano in corso a Chambave e a Saint-Vincent; se risulti all'altezza
di Chambave la costruzione di un capannone destinato alla
cooperativa locale...
- che sarebbe un luogo forse un po' troppo
impattante per quanto riguarda la costruzione di un nuovo capannone
-
quali siano le priorità dei prossimi lavori dell'ANAS lungo la
Statale 26 e con quali meccanismi di concertazione intenda agire la
Regione"
. Inoltre - e questa è una puntualizzazione perché
sembra essere utile proprio per dare anche una specie di decoro e,
come dicevo prima, di biglietto da visita decoroso alla nostra
regione -:
"se risultino dei controlli sulla vendita di prodotti
lungo la Statale 26..."
.
A questo proposito mi permetto
anche di auspicare qui in Consiglio...chiaramente l'Assessore non è
direttamente coinvolto, ma basta scendere verso la nostra vicina
Martigny per vedere come sulla strada statale ci siano dei chioschi
organizzati, puliti e che vendono dei prodotti locali e potrebbe
essere anche un
atout
,
una possibilità per dare
sviluppo alla nostra economia. Grazie.
Président
- Pour la réponse, la parole à l'Assesseur
Baccega.
Baccega (SA)
- Grazie Presidente.
Grazie Consigliere Fabbri per l'esposizione. È chiaro, si tratta
di un'interpellanza piuttosto articolata e composita dove
inevitabilmente ho dovuto avvalermi della collaborazione dell'ANAS
e del Comune di Chambave, che ringrazio per la fattiva
collaborazione nella risposta che sarà anche piuttosto lunga.
Presidente, se andrò lungo, le chiederò qualche minuto in più per
dare maggiore certezza alla risposta. Sì, è vero nel comune di
Chambave è in corso l'esecuzione dei lavori relativi al primo
stralcio funzionale della variante della Statale 26, tra le
progressive chilometriche 81,300 e 83,200 nei comuni di Chambave e
Pontey. L'opera è inserita nell'ambito del programma nazionale
degli interventi per il miglioramento della sicurezza stradale di
cui all'articolo 15 della legge n. 166 di competenza del
compartimento ANAS per la viabilità della Valle d'Aosta.
Quest'intervento, ricompreso per la parte di programmazione della
realizzazione della rotonda nell'accordo di programma tra Regione
autonoma Valle d'Aosta e ANAS sottoscritto il 27 settembre 2005, è
stato suddiviso, con riguardo alle possibili priorità di
realizzazione delle opere in relazione alle risorse finanziarie
disponibili, in tre stralci funzionali. Li vado ad elencare: il
primo stralcio prevede la rotatoria in località capoluogo del
comune di Chambave - attualmente in corso di realizzazione -; il
secondo prevede la rotatoria nel comune di Pontey in località
Prélaz e il terzo stralcio funzionale riguarda la sistemazione del
percorso tra le due rotatorie. Come dicevo, il primo stralcio è in
corso di esecuzione per un costo complessivo di investimento pari a
8 milioni e i lavori sono stati consegnati il 19 marzo 2014 con
ultimazione contrattuale prevista per il prossimo luglio 2015.
L'intervento assume una straordinaria valenza nell'ambito del
miglioramento delle condizioni di sicurezza e di confort per il
traffico stradale lungo la Statale 26 migliorando anche le
condizioni di accessibilità all'abitato del comune di Chambave. Con
il completamento dell'intervento verrà eliminato in particolare il
dosso con doppia curva molto insidioso presente lungo la Statale in
corrispondenza dell'attuale opera di scavalco ferroviario,
prevedendo una nuova galleria artificiale sulla quale verrà
realizzata anche una rotatoria per la riorganizzazione degli
accessi in località capoluogo di Chambave. Quest'opera stradale
consentirà altresì di eliminare l'attuale passaggio a livello
ferroviario presente in prossimità della stessa Statale 26,
migliorando ulteriormente le condizioni di sicurezza per la strada
statale e per la stessa linea ferroviaria Aosta/Torino. Per la
cantierizzazione dei lavori in corrispondenza dei raccordi fra la
vecchia e la nuova viabilità, è stato istituito questo semaforo,
che è un senso unico alternato e che si ritiene possa essere
rimosso entro la fine del prossimo mese di giugno. Questa è una
buona notizia perché le code sono soprattutto generate
dall'impianto semaforico.
Per quanto riguarda i lavori a Saint-Vincent, la manutenzione
straordinaria del viadotto Cillian, l'ANAS comunica di aver avviato
importanti interventi conservativi e di manutenzione straordinaria
dei principali ponti e viadotti presenti lungo la rete stradale di
sua competenza. In particolare sono stati impegnati tutti i fondi
assegnati al compartimento della Valle d'Aosta nell'ambito del
programma di manutenzione straordinaria di ponti, viadotti,
gallerie, barriere di sicurezza e sede stradale di cui alla legge
di stabilità 2014 per un importo complessivo di 6 milioni di euro.
I lavori sul viadotto Cillian riguardano interventi di adeguamento
alle barriere di sicurezza con rifacimento dei cordoli laterali.
Con lo stesso appalto saranno eseguiti analoghi lavori anche sul
viadotto Marmore nel territorio comunale di Châtillon. Circa le
limitazioni del traffico presente lungo la Statale 26 in
corrispondenza del citato viadotto Cillian, indispensabile per la
cantierizzazione in sicurezza dei lavori, l'ANAS comunica che le
stesse potranno essere rimosse entro il mese di giugno 2015.
Quesito n. 2:
"se risulti all'altezza di Chambave anche la
costruzione di un capannone"
, ebbene, sì, confermo che
nell'area adiacente alla rotonda di Chambave sono in corso di
realizzazione i lavori per la costruzione dei depositi della Crotta
di Vigneron. Tali lavori sono di competenza privata e sono stati
autorizzati con una concessione edilizia rilasciata nel 2013 e una
successiva variante al progetto presentata nel 2014. Per quanto mi
dice l'ANAS, però, questi lavori non interferiscono con quelli in
fase di realizzazione.
"Quali sono le priorità dei prossimi lavori ANAS lungo la
Statale 26"
, beh, qui bisogna soprattutto premettere che la
programmazione di interventi di rilievo lungo la rete stradale
statale sono da sempre oggetto di concertazione preventiva fra ANAS
e Regione e lo è stato anche in questa fase di programmazione del
lavoro sulla Statale 26. Tutto ciò premesso, il principale
intervento di prossima realizzazione previsto lungo la Statale 26
riguarda i lavori per la messa in sicurezza, ammodernamento e
riqualificazione del tratto tra lo svincolo autostradale del comune
di Quart e il confine del capoluogo regionale. Come ormai noto,
l'intervento interessa circa 2.450 metri di strada statale a
partire dall'incrocio rue de la Croix Noire, lato Aosta, fino allo
svincolo per il raccordo per l'autostrada del Traforo del Gran San
Bernardo, con un costo complessivo dell'investimento pari a 24
milioni di euro, di cui 20 a carico dell'ANAS e 4 a carico della
Regione. Attualmente sono in fase di conclusione le procedure di
gara per l'affidamento dei lavori, procedure che si prevede possano
essere ultimate a cura di ANAS entro il terzo trimestre 2015.
Gli ulteriori interventi programmati dall'ANAS, per i quali sono
in fase avanzata le attività di progettazione e che potranno essere
avviati una volta inseriti tra le opere finanziabili dal Ministero
delle infrastrutture e poi approvate dal CIPE, per un importo
complessivo stimato in 127,4 milioni di euro, sono cinque: lavori
di costruzione della variante in galleria della strada statale in
corrispondenza del comune di Bard, di cui immagino parleremo in una
prossima interpellanza; la rettifica planoaltimetrica e adeguamento
della sede stradale nei comuni di Bard e Arnad; adeguamento e messa
in sicurezza degli incroci a raso mediante la realizzazione di
rotatorie, il famoso "piano rotonde" nei comuni di Verrayes, Nus,
Sarre, Morgex, Villeneuve e Saint-Vincent; lavori di rettifica
planoaltimetrica tra le progressive 79,100 e 80,800 nei territori
di Châtillon e Saint-Denis, suddivisi questi in due lotti
funzionali e infine la variante tra le progressive chilometri
81,300 e 83,200, di cui abbiamo parlato prima, che sono i due
ulteriori lotti nel tratto tra Chambave e Pontey.
Quesito n. 4:
"se risultino controlli sulla vendita di
prodotti lungo la Statale 26 che ne garantiscano la corretta
conservazione ed igiene, requisiti che puntualmente vengono
richiesti e controllati anche nei piccoli esercizi di
vicinato"
, dal 1° gennaio 2006 in materia di igiene, della
produzione e della commercializzazione di alimenti sono entrati in
applicazione i regolamenti attuativi previsti dal regolamento della
Comunità europea 178, in particolare per quanto riguarda gli organi
di controllo, il regolamento della Comunità europea 882 relativo ai
controlli ufficiali negli ambiti ricadenti nel regolamento 178 e il
regolamento 852 sui requisiti generale di igiene dei prodotti
alimentari. I principi generali introdotti da questi regolamenti
sono i seguenti: la responsabilità principale della sicurezza dei
prodotti alimentari è in capo all'operatore del settore alimentare,
comunemente detto OSA. L'OSA deve garantire la sicurezza dei
prodotti che vengono immessi sul mercato, anche predisponendo e
attuando procedure operative predefinite, verificandone l'efficacia
mediante controlli e monitoraggi delle stesse. Inoltre ai negozi
mobili per l'esposizione e la vendita dei prodotti ortofrutticoli
freschi non si applicano i requisiti igienico-sanitari ai sensi
dell'ordinanza ministeriale 3 aprile 2002, fermo restando
l'osservanza delle norme di igiene generali. Tuttavia, in base ai
dati degli anni precedenti, in considerazione della loro presenza
in maniera difforme, nonché cospicua sul territorio della regione,
ad inizio anno vengono definite specifiche attività di controllo,
spesso concordate con gli altri organi di controllo: Polizia
stradale, NAS e Forestale - ancora mezzo minuto Presidente -
prevalentemente per motivi di sicurezza. Nel corso del 2014 è stata
verificata un'attività su richiesta dei NAS in cui sono state
rilevate non conformità. Nell'anno corrente ad oggi sono stati
controllati tre ambulanti e credo che in un caso ci sia stata una
sanzione sulla base delle problematiche della normativa vigente e
negli altri due casi non si sono riscontrate difformità. Ahimè i
lavori vanno eseguiti, lei ha detto che c'è sicuramente maggior
traffico sulla Statale e maggior traffico richiede maggiore
sicurezza. I lavori vanno proprio in questa direzione, mi rendo
conto che a volte i disagi sono forti, ma bisogna portare
pazienza.
Per quanto riguarda la cartellonistica, nei prossimi incontri
farò in modo di sollecitare una maggiore comunicazione, una
maggiore efficacia di comunicazione nei confronti degli utenti
quando vi sono interventi massicci di questo tipo. Grazie.
Presidente
- Per la replica, la parola al Consigliere
Fabbri.
Fabbri (UVP)
- Grazie Presidente.
Intanto, Signor Assessore, la ringrazio della sua risposta
articolata - beva pure il suo bicchiere d'acqua che se lo merita -,
ascolti...okay, nessuno mette in dubbio che tutti questi lavori
siano necessari anche a migliorare, come diceva lei, la sicurezza e
la viabilità sulla strada. Nell'interpellanza si chiedeva...come
possiamo dire? una concertazione, che lei mi ha detto che in realtà
c'è, soprattutto tenendo d'occhio, avendo un particolare riguardo
per quella che è la nostra vocazione fondamentale, che è quella del
turismo chiaramente, perché come dicevo prima, se il turista arriva
a Pont-Saint-Martin e decide di non prendere l'autostrada perché sa
che l'autostrada è la più cara d'Italia e poi si trova sulla strada
più disastrata d'Italia, diventa difficile la cosa, soprattutto con
l'EXPO. Proprio la pregherei, a nome dei cittadini, ma di tutti gli
operatori, quindi di mettere la massima attenzione a quelli che
sono i disagi che questi lavori creano. Che dire? Fortunatamente ci
sono questi piani che possono anche essere coordinati forse in un
modo migliore e l'informazione al cittadino è di fondamentale
importanza, anche perché così uno, come dicevo, si sente non
suddito ma cittadino, si sente coinvolto in queste opere, in queste
importantissime opere, per cui sopporta e può sopportare meglio i
disagi. Nelle sue parole ho riscontrato una cosa che mi ha fatto
molto piacere: la rotonda di Nus è inserita nelle opere previste e
questo lo devo dire mi fa estremamente piacere.
Per quanto riguarda poi invece quel piccolo e minuto commercio
che vi è sulla strada statale, nessuno vuol fare la guerra a chi si
guadagna onestamente la pagnotta con il suo lavoro, però
effettivamente anche quelli che poi hanno degli esercizi fissi, che
si vedono controllati puntualmente, com'è giusto che sia, e poi
vedono che sulle strade sono aperti negozi, che poi sono dei punti
vendita ambulanti, so che c'è tutta una legge che prevede questo,
però dare...come dire? un'uniformità alla cosa può essere
effettivamente un incentivo, anche come dicevo prima, a vedere
questi posti come luoghi dove possano essere messi in evidenza e in
vendita dei prodotti locali. Come dicevo, in Svizzera ci sono
questi posti estremamente organizzati che danno l'idea dell'igiene
e dell'ordine, come del resto fanno sempre gli svizzeri, e che
sarebbe opportuno dare anche alla nostra regione. Grazie
comunque.
Presidente -
Punto 13 all'ordine del giorno.
