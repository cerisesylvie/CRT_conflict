Classificazione
AMMINISTRAZIONE REGIONALE
Ordinamento degli uffici e del personale
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 88 del 18 novembre 2020 - Resoconto
OGGETTO N. 88/XVI - Interpellanza: "Organizzazione di
specifici corsi di aggiornamento per il personale adibito
all'accoglienza dei visitatori nei siti culturali".
Bertin (Presidente) -
Passiamo al punto n. 29 dell'ordine
del giorno. Per l'illustrazione dell'interpellanza, ha chiesto la
parola il consigliere Carrel, ne ha facoltà.
Carrel (PA) -
Credo che la Soprintendenza sia una grande
squadra di cui ho avuto anche l'onore di far parte, una squadra che
vede al suo interno numerose professioni e professionalità, quali
gli storici dell'arte, gli archeologi, i restauratori, i geometri,
tutto il personale che organizza gli eventi culturali, tutto il
personale che organizza e gestisce l'entrata delle varie scuole,
dei vari
tour operator
all'interno dei castelli.
Credo dunque che ci sia la necessità in questo momento di porre
la luce anche sull'ultimo passaggio, cioè coloro che in qualche
modo con una visita di 30 minuti-1 ora vanno a raccontare tutto ciò
che è questo lavoro. Un po' come una punta di un iceberg, l'unica
cosa che vediamo è la punta, sotto c'è tantissimo lavoro però
quello che vediamo è appunto la punta e questi sono i custodi e le
guide museali, che oggi, per la seconda volta in quest'anno, si
trovano a casa fermi o, meglio, per le guide museali e i custodi so
che al contrario stanno continuando a tutelare i nostri beni
culturali.
Con questa interpellanza quindi voglio chiedere all'Assessore se
in qualche modo sia possibile, anche visto il contratto stipulato
tra la Regione e la Società di Servizi stipulato con delibera n.
199 del 2020, fornire della documentazione o andare a effettuare
dei corsi telematici per questo personale che oggi è a casa che
permetterebbe: uno, sicuramente di valorizzare la figura della
guida museale del custode e in seconda battuta sicuramente quella
di migliorare sotto vari aspetti sia storici e culturali, sia
dell'accoglienza anche in lingua, questa importante figura che, di
fatto, è il primo approccio per i turisti che vengono a visitare i
beni culturali in Valle d'Aosta.
Credo che sia importante migliorare questo aspetto anche perché
la Soprintendenza e l'immagine dei beni culturali valdostani passa
per l'80% da quell'immagine che i nostri custodi e le nostre guide
museali riescono a imprimere in quella mezz'ora, in quell'ora di
visita guidata che offrono ai nostri numerosissimi turisti.
Presidente -
Per la risposta, l'assessore Jean-Pierre
Guichardaz tramite la piattaforma in remoto, ha chiesto la parola,
ne ha facoltà.
Guichardaz J. (PCP) -
Confermo anch'io il mio
apprezzamento per il personale della Soprintendenza, per il
personale che opera nelle nostre strutture museali e in tutte le
altre strutture che permettono proprio la fruizione del nostro
ricchissimo patrimonio culturale, quindi approfitto anche di questa
occasione per unire il mio personale apprezzamento al suo e grazie
per questa interpellanza che mi ha dato modo anche di approfondire
un tema di cui non ero a conoscenza, perché, com'è noto, è solo un
mese che ho preso posizionamento in questo Assessorato e devo dire
che ho scoperto anche una grandissima professionalità e una
grandissima disponibilità anche di tutti, senza esclusione
alcuna.
Mi permetta solo di fare un cappello così da spiegare a chi, a
differenza sua e mia, in questo momento non ha bene il quadro della
situazione di cosa stiamo parlando. I custodi di castelli, musei e
giardini e assistenti alle manifestazioni appartenenti all'organico
dell'Amministrazione regionale sono attualmente, come specificava
bene lei, tutti regolarmente in servizio per garantire l'apertura e
la chiusura dei siti culturali, nonché la necessaria attività di
vigilanza. Per i mesi di ottobre e novembre, che sono periodi di
bassa stagione in cui i flussi di visitatori diminuiscono
notevolmente, la Soprintendenza per i beni e le attività culturali
programma ogni anno tutta una serie di interventi di manutenzione
ordinaria nei siti culturali, risulta pertanto indispensabile la
presenza del personale di custodia, che, oltre a garantire
l'accesso alle ditte incaricate, coadiuva i tecnici degli Uffici
patrimonio architettonico e beni storico-artistici nel verificare
che all'interno delle sedi non vengano svolte attività
incompatibili con la tutela delle stesse.
A titolo di informazione, si fa poi presente che presso due sedi
espositive della città di Aosta sono completamente allestite due
mostre, al Saint-Bénin la mostra "Memorie di terra. Storie
ordinarie di persone straordinarie", alla Chiesa di San Lorenzo la
mostra dal titolo: "Angelo Abrate il pittore alpinista" con la
conseguente necessità di un monitoraggio costante delle stesse sia
ai fini della tutela, sia ai fini della sicurezza. Alcune
assistenti alle manifestazioni sono poi impegnate nelle attività di
inventariazione e riordino del materiale librario del
bookshop
della sede espositiva del Museo archeologico
regionale e la presenza del personale di supporto operativo per la
vigilanza, la custodia e la biglietteria dipendente della Società
dei Servizi Valle d'Aosta S.p.A., stante la chiusura al pubblico
delle mostre, dei musei e di tutti gli istituti e luoghi della
cultura, non è invece necessaria per l'espletamento delle attività
ancora in essere nei siti descritti.
La Società di Servizi quindi, come lei ha giustamente
evidenziato nelle premesse all'interpellanza, usufruisce oggi degli
ammortizzatori sociali previsti proprio dalla normativa
vigente.
La Soprintendenza e anche la parte politica sono consapevoli
dell'importanza che tale personale riveste all'interno del sistema
dei beni culturali valdostano in quanto esso ricopre un ruolo di
prima linea nei confronti del pubblico, contribuendo in modo
determinante alla riuscita dell'esperienza culturale di chi si
avvicina ai nostri monumenti. Siamo altrettanto consapevoli del
fatto che un progetto formativo che sia strutturato e organico
possa contribuire in maniera significativa ad aumentare la
performance
dei dipendenti, oltre che rafforzare il senso di
appartenenza a un sistema che consegue obiettivi importanti per la
comunità, per la Regione e per il Paese intero. Al fine di tradursi
in una reale e importante opportunità di crescita, quindi per i
lavoratori e per la Regione, dunque un percorso formativo dovrà
essere il risultato di un'attenta rilevazione dei fabbisogni
formativi e di una puntuale progettazione, erogazione e valutazione
dell'azione formativa. Nell'attuale situazione di emergenza si
ritiene infatti che interventi estemporanei, avulsi da un reale
progetto formativo concreto e strutturato, si tradurrebbero in una
serie di interventi
spot
che alla fine rischiano di non
conseguire i risultati attesi e che si tradurrebbero in un uso non
efficace delle risorse pubbliche. Proprio perché un percorso
formativo serio e strutturato va studiato e progettato sulla base
degli obiettivi che si intendono perseguire, si sottolinea che una
ventina di dipendenti della Soprintendenza per i beni e le attività
culturali stanno attualmente prendendo parte a un articolato
intervento di formazione organizzato dalla Fondazione Scuola dei
beni e delle attività culturali in collaborazione con la Direzione
generale Musei e la Direzione generale Educazione e Ricerca e
Istituti culturali del Ministero per i beni e le attività culturali
per il turismo. Differenti figure professionali appartenenti
all'organico della Regione, storici dell'arte, archeologi,
architetti, personale amministrativo, comunicatori, curatori e
altre ancora, sotto la guida di esperti di livello nazionale e
internazionale, hanno la possibilità di approfondire le tematiche
legate all'organizzazione e alla pianificazione strategica museale,
alla cura delle collezioni e alle relazioni che ruotano intorno
alla realtà museale. Terminato tale corso, che affronterà anche i
temi dell'accoglienza e della fruizione dei siti, come lei ha
accennato e di cui è un po' il
focus
nella sua
interpellanza, i partecipanti disporranno di un bagaglio formativo
considerevole, che consentirà loro di trasmettere a cascata le
informazioni e le competenze acquisite, tra le quali anche quelle
necessarie per collaborare alla progettazione e realizzazione di un
intervento destinato proprio al personale di accoglienza.
In ultimo si fa presente - e purtroppo questa è una criticità ma
è contingente - che, considerata l'attuale situazione
epidemiologica, che non consente lo svolgimento di attività
formative in presenza, l'organizzazione di eventuale corso
on-line
dovrebbe avere come presupposto, per quanto riguarda
nello specifico il personale della Società dei Servizi, l'utilizzo
di adeguati mezzi tecnologici, che è una condizione che
naturalmente la Regione non è in grado attualmente di
pretendere.
Per concludere, si ritiene, nel caso di prosecuzione della
situazione di chiusura dei luoghi della cultura - io sinceramente
spero che ciò termini a breve perché penso che la cultura sia uno
di quei beni primari che occorre mantenere sempre fruibile - di
poter avviare una valutazione su quanto da lei suggerito, al fine
di verificare, in collaborazione in questo caso con la Società di
Servizi, visto che lei la cita in diverse parti della premessa, la
fattibilità di un percorso formativo che possa davvero valorizzare
il personale dell'accoglienza.
In più lei chiedeva se è nostra intenzione prevedere delle
iniziative di formazione riguardanti l'accoglienza dei visitatori
in lingua italiana, francese, tedesco e inglese, mi sono fatto
portatore anche di questo suo suggerimento e le posso garantire
che, nel momento in cui gli uffici della Soprintendenza
procederanno alla progettazione degli interventi formativi, verrà
considerato sicuramente l'implicito suggerimento che lei ha fatto,
concentrandosi anche sugli aspetti linguistici dell'accoglienza,
tenendo sempre in conto delle singole competenze, delle qualifiche
e dell'inquadramento contrattuale dei lavoratori attualmente
occupati in modo tale che qualunque evento formativo e comunque
tipo di iniziativa siano comunque parametrati sulla tipologia di
personale di cui stiamo trattando.
Presidente -
Per la replica, ha chiesto la parola il
consigliere Carrel, ne ha facoltà.
Carrel (PA) -
Devo dirle che sono un po' spaesato, nel
senso che ci ha elencato un po' tutta la formazione del personale
della Soprintendenza che conosco essere una formazione molto
approfondita e sicuramente di alto livello. Diverso è quello che
volevamo chiedere con questa interpellanza, cioè formare i custodi.
Capisco che, prima di formare le guide museali e formare i custodi,
si debba formare il personale della Soprintendenza a formare a
propria volta i custodi e, proprio per questo motivo, posso capire
le motivazioni sul primo punto e quindi sulla difficoltà di creare
dei corsi di aggiornamento anche telematici sui vari castelli, sui
vari siti e quindi andando ad analizzare più approfonditamente le
novità e gli studi fatti nei vari castelli nei vari siti, diversa
è, e proprio per questo avevamo inserito e avevamo pensato di
inserire, anche la possibilità di fare dei corsi di accoglienza in
lingua. Ovviamente è facilmente reperibile un corso in lingua di
accoglienza in vari modi, ci sono anche
on-line
vari corsi
possibili da acquistare come Regione e crediamo questo sia
necessario essenzialmente per permettere ai nostri custodi di non
rimanere inattivi e di continuare la loro attività. La Regione ha
già impegnato 2.777.000 euro per affidare il servizio alla Società
di Servizi e all'interno del contratto vi è proprio anche, e questo
lo trova bene anche nell'allegato A al punto 3: "criteri standard
di esecuzione dei servizi"... si parla di fornire le informazioni
di base generali al pubblico che ne faccia richiesta per la
corretta fruizione e l'orientamento ai servizi e alle strutture,
tale genere di informazioni a fronte di specifica formazione
linguistica fornita. Credo quindi che bene in parte l'approccio,
posso consigliarle in qualche modo di avviare immediatamente il
contatto con la Società di Servizi e non aspettiamo l'eventuale
proroga, che nessuno di noi si augura, di chiusura dei siti
culturali, anche perché quest'attività di formazione potrebbe anche
farsi con i beni culturali aperti. La invito quindi magari con gli
uffici a contattare già domani la Società di Servizi in modo da
poter dare delle risposte quanto prima.
Inoltre comprendo la sua posizione e so che ci sono diverse
problematiche tra cui anche quella di mancanza di Dirigenti in
Soprintendenza e quindi aspettiamo tutti un po' le microstrutture
per capire come l'Assessorato ha intenzione di approcciarsi e con
quali termini, perché capiamo bene che, senza poi una classe
dirigente, tutte queste attività diventano ovviamente molto
difficili.
Sicuramente quindi il lavoro è tanto, però quello che posso
ribadire dalla mia posizione è: iniziamo subito, soprattutto con
quello che si può fare, cioè i corsi di accoglienza in lingua,
quelli si possono fare immediatamente e poi avviamo la macchina per
arrivare ad aggiornare al meglio tutti i nostri custodi, che sono
di fatto i custodi e le guide museali della Società di Servizi
coloro che rappresentano la nostra Regione e il nostro settore
cultura a tutti i turisti della Valle d'Aosta.
