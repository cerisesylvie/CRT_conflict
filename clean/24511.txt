Classificazione
INFORMAZIONE
Sistema informativo



Oggetto del Consiglio n. 3415 del 3 aprile 2008 - Resoconto
OGGETTO N. 3415/XII - Interrogazione: "Incarico alla INVA
S.p.a. per l'organizzazione di un convegno su innovazione,
e-governement e società dell'informazione".
Interrogazione
Ricordato che il 27 febbraio u.s. è stato organizzato il
Convegno "Innovazione 2009: e-Governement e Società
dell'informazione" dall'Assessorato al Bilancio, Finanze,
Programmazione e Partecipazioni regionali;
Appreso che la Società IN.VA. S.p.a. sarebbe stata in qualche
modo incaricata di collaborare alla realizzazione del Convegno
stesso;
Ritenuto opportuno conoscere nel dettaglio quali rapporti
sono stati instaurati tra la Società IN.VA. S.p.A. e l'Assessorato
per l'organizzazione del Convegno;
il sottoscritto Consigliere regionale
Interroga
l'Assessore competente per sapere:
1) quale tipo di incarico è stato affidato alla Società
IN.VA. S.p.a. e quanto è costato;
2) quali compiti, finalità, obiettivi e motivazioni sono
stati adotti per giustificare l'affidamento ad IN.VA.
S.p.a..
F.to: Venturella
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Quale
"tipo di incarico è stato
affidato alla Società INVA S.p.a. e quanto è costato"
:
l'incarico alla società "INVA" discende dalla deliberazione di
Giunta n. 1681/2007, è un incarico quadro di 90.000 euro, dove c'è
un incarico per tutta una serie di attività di comunicazione. Per
l'attività specifica oggetto di interpellanza e per il convegno
"Innovazione 2009", tenutosi il 27 febbraio 2008, questo è quello
che è stato effettuato: ideazione e creazione dei "roll banner" e
degli annunci stampa, stampa e invio degli inviti e degli annunci
stampa, "roll banner" stampa dei supporti, cartellina stampa,
brochure piano triennale, spese di viaggio e soggiorno dei relatori
esterni, per un totale di 17.203 euro.
Quali
"compiti, finalità, obiettivi e motivazioni sono stati
adotti per giustificare l'affidamento ad INVA Spa"
: nell'ambito
delle valutazioni generali descritte al punto 1, il convegno in
questione rientra nelle azioni di informazione verso i cittadini e
le imprese per una maggiore sensibilizzazione su quanto realizzato
ed avviato dalla pubblica amministrazione nel settore
"dell'e-government" e della società dell'informazione. Ricordo che
la diffusione della cultura innovativa, intesa come capacità del
soggetto pubblico di accrescere l'interesse del cittadino
sull'importanza che riveste l'innovazione tecnologica, è stato uno
dei principali obiettivi dell'attuale legislatura e che tale
volontà è stata in più parti indicata nel piano triennale per
l'innovazione 2007-2009, approvato dal Consiglio nel luglio 2007.
Ricordo inoltre che la legge n. 81/1987 per la costituzione di
"INVA", all'articolo 3, finalità, prevede per la società come
esclusiva finalità sociale la realizzazione e la gestione del
sistema informativo regionale nell'ambito del piano pluriennale,
quello che ho citato, quindi le ragioni per cui tale attività sono
state svolte dalla società "INVA" sono da ricercarsi nella legge
stessa...
(interruzione del Consigliere Segretario Venturella, fuori
microfono)
... ad "INVA", ma c'è la deliberazione che le ho detto prima di
90mila...
Presidente
- La parola al Consigliere Segretario
Venturella.
Venturella (Arc-VA)
- La risposta dell'Assessore è stata:
esiste una deliberazione quadro del giugno 2007 che assomma un
totale di 90mila euro... di questi, sono stati impiegati circa
17.000 per questo convegno.
Quello che noi contestiamo non è tanto il fatto che vi è una
deliberazione quadro, quanto l'utilizzo originale del personale
"INVA"; abbiamo saputo che, oltre all'ideazione e alla creazione,
il personale "INVA", che potrebbe essere ad altre faccende
affaccendato per suoi compiti di istituto, è stato utilizzato in
maniera poco corretta per l'organizzazione del convegno, al di
fuori delle proprie funzioni normali. In definitiva, viene
utilizzata una società partecipata, quella che adesso potrebbe
essere chiamata società "in house", per compiti che vanno al di là
della mission, compiti che non sono scritti, ma che sono praticati,
perché, quando si chiede ai dipendenti di lavorare
all'organizzazione, al di fuori della deliberazione dell'accordo
quadro e degli incarichi affidati, questo mi pare che non sia una
pratica che rientri nei canoni della correttezza
amministrativa.
Questo volevamo sottolineare ed esporre al Consiglio: l'utilizzo
della società "in house", per compiti che non le competono. Forse
per la vicinanza tra "l'apparato dirigente" della Regione con
"l'apparato dirigente" di "INVA" la "membrana" risulta molto
permeabile, per cui questi flussi per osmosi, che non sono
calcolati nelle deliberazioni di incarico o negli accordi di
programma quadro o nelle direttive, sono movimenti che vanno bene
in una società per azioni privata fra società collegate, ma non
certo in una società "in house" che ha come soci degli enti
pubblici. Non diciamo assolutamente che vi è nulla di illegittimo,
ma questo uso - mi permetta, perché racchiude questo aggettivo
anche il suo modo di essere, Assessore Marguerettaz - un poco
guascone di queste società "in house", noi lo denunciamo e
stigmatizziamo, anche se sommessamente questo comportamento non
dovrebbe essere tenuto.
Si dà atto che dalle ore 9,54 assume la presidenza il
Vicepresidente Lanièce.
