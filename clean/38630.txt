Classificazione
EDILIZIA
Edilizia pubblica
ISTRUZIONE PUBBLICA
Istituzioni scolastiche



Oggetto del Consiglio n. 2143 del 24 maggio 2016 - Resoconto
OGGETTO N. 2143/XIV - Interpellanza: "Esclusione
dell'edificio "RM Adelaide" di Aosta dalla ristrutturazione a fini
scolastici".
Follien (Presidente) -
Punto n. 28 dell'ordine del
giorno. Per l'illustrazione, la parola alla Consigliera
Morelli.
Morelli (ALPE) -
Torniamo su un argomento che il nostro
gruppo ha già affrontato a più riprese sia con il collega Bertin
che con il collega Chatrian: il tema degli edifici scolastici delle
scuole superiori site in Aosta. Vi torniamo perché è un tema che
riteniamo molto importante, un tema che fa anche discutere molto la
popolazione e lo facciamo partendo dalla delibera recentemente
approvata dalla Giunta n. 572 del 29 aprile 2016, con cui la Giunta
approva gli indirizzi per la riorganizzazione e la riqualificazione
degli edifici scolastici di istruzione secondaria e lo fa
prevedendo un cronoprogramma che si sviluppa su dieci anni e che
prevede, in una sorta di effetto domino, il trasferimento degli
alunni dagli edifici di appartenenza ad altri edifici per far sì
che gli edifici di appartenenza possano venire ristrutturati.
Cerco di riepilogare rapidamente quali sono gli spostamenti
previsti, che partono dall'anno scolastico 2016, anno in cui gli
studenti dell'Istituto professionale che attualmente occupano la
sede di via Chavanne rientreranno nella sede ristrutturata di viale
Federico Chabod, anno scolastico nel quale invece gli alunni del
Regina Maria Adelaide si trasferiranno nella sede di via Chavanne
lasciata libera. Nell'anno successivo partiranno i lavori di
ristrutturazione del seminterrato del Liceo scientifico e
linguistico Bérard con spostamento di circa cento alunni nella sede
ISIT di via Festaz e - come già ci era stato annunciato
dall'Assessore Rini alcune sedute or sono - inizieranno i lavori di
ampliamento dell'edificio di via Chavanne per realizzare una decina
di aule in più. Nel 2018 proseguiranno i lavori di ristrutturazione
del Liceo scientifico, gli alunni saranno in parte trasferiti
nell'edificio di via Festaz, sede dell'ISIT e in parte
nell'edificio di via Chambery, 105, che credo sia l'Istituto per
geometri, perché non è facile orientarsi in queste vostre delibere
dove, invece dei nomi delle scuole, mettete gli indirizzi, comunque
credo sia quello. Il Liceo delle scienze umane Regina Maria
Adelaide verrà interamente accorpato nella sede di via Chavanne a
seguito del completamento dell'ampliamento, poi si procederà nel
2019 con i lavori di ristrutturazione del Liceo scientifico. Nel
2020 il Liceo delle scienze umane Regina Maria Adelaide traslocherà
un'altra volta e dalla scuola polmone di via Chavanne dovrebbe
andare nell'edificio di nuova realizzazione in regione Tzamberlet:
quella che fino a pochi mesi fa consideravamo e tutti credevamo
sarebbe stata un'altra scuola polmone. Tutto questo domino
proseguirà fino al 2020, con interventi che poi andranno ad
interessare anche il Liceo classico, artistico e musicale, che
dovrebbe poi subentrare al Regina Maria Adelaide nella scuola di
via Chavanne e il reintegro degli studenti del Liceo scientifico
nella sede di via Conseil des Commis.
Da una parte noi abbiamo apprezzato questo sforzo di
programmazione e finalmente è stato messo nero su bianco, perché
ciò che a più riprese abbiamo obiettato alla Giunta in riferimento
agli edifici scolastici è stato proprio che mancasse un
cronoprogramma di interventi. Questo cronoprogramma c'è, ma la cosa
che ci risulta incomprensibile è il punto dove, parlando del Regina
Maria Adelaide, si dice che verrà traslocato nel 2016 nella sede di
via Chavanne e quindi vi sarà la conseguente chiusura della sede di
via Torino ovviamente, ma il punto che ci lascia perplessi è: "sede
di via Torino che sarà oggetto di opportune valutazioni ai fini
dell'individuazione di un nuovo diverso utilizzo, ovvero del suo
inserimento nel piano di dismissione del patrimonio immobiliare
regionale". Il nocciolo della questione sta qui e la nostra
interpellanza va proprio a cercare di capire quali sono le ragioni
che portano ad escludere - perché se sappiamo leggere la delibera,
così è - a priori la ristrutturazione dell'edificio di via Torino a
fini scolastici. Lo si esclude già in partenza, si dice infatti
nella delibera: "individuazione di un nuovo diverso utilizzo".
Quali diverse ipotesi di utilizzo quindi si presume di dover
valutare, se vi siano già eventuali manifestazioni di interesse
all'acquisto dal momento che anche l'ipotesi della dismissione,
quindi della vendita del patrimonio è contemplata nella delibera;
infine se le valutazioni relative al Regina Maria Adelaide e più in
generale in merito alla riorganizzazione del sistema coinvolgono
anche il Comune di Aosta viste le importanti ricadute di questa
riorganizzazione sul sistema urbanistico, sull'infrastrutturazione,
sulla mobilità, sull'economia, perché spostare masse di studenti da
una parte all'altra comporta anche delle modificazioni per quanto
riguarda il commercio e quindi l'economia della città. Assessore,
la ascoltiamo con molto interesse.
Dalle ore 17:23 assume la presidenza il Vicepresidente
Rosset
.
Rosset (Presidente) -
Per la risposta, ha chiesto la
parola l'Assessore Baccega.
Baccega (SA) -
Grazie Consigliera Morelli per aver avuto
parole di gradimento rispetto a quello che la Giunta, in
particolare l'Assessore Rini e il sottoscritto con i loro uffici,
hanno adottato in termini di pianificazione e programmazione.
Abbiamo già detto in quest'aula che abbiamo cinque istituzioni
scolastiche che occupano in questo momento 13 sedi differenti ed
era opportuno riuscire a trovare quella programmazione che
consentisse alle 5 istituzioni scolastiche di avere un proprio
edificio con una propria segreteria e tutte le opportunità di aule
e laboratori.
Rispondendo alle domande, ovviamente bisogna precisare che
l'ipotesi di procedere alla ristrutturazione dell'edificio che
attualmente ospita il Liceo delle scienze umane e scientifiche
Regina Maria Adelaide, è stata oggetto di attente valutazioni che
hanno portato a ritenerla inefficace e non conveniente, quindi ad
escluderla per tutta una serie di ragioni. Vado a sottolinearle
brevemente: l'edificio necessita di importanti interventi dal punto
di vista strutturale, funzionale ed energetico ed era stato
inserito nell'elenco degli edifici scolastici che richiedevano, in
tempi mediamente brevi, interventi prioritari di adeguamento. Vanno
evidenziati gli importi e i costi di ristrutturazione che
dovrebbero essere sostenuti...nel 2001 la pianificazione degli
interventi prevedeva circa 7 milioni di costi, aggiornati ad oggi
con l'inserimento degli interventi antisismici, suppongo che si
vada ad oltre 12-13 milioni, ma è un calcolo che faremo fare agli
uffici. Questi interventi non consentirebbero comunque, ad opere
ultimate, di disporre di un edificio in grado di soddisfare le
esigenze dell'istituzione scolastica che è cresciuta
considerevolmente nel corso degli anni, in quanto, non essendo
possibile procedere ad un ampliamento dell'edificio per la sua
ubicazione nel contesto cittadino e per gli esigui spazi a
disposizione, si renderebbe necessario mantenere le sedi distaccate
che ospitano adesso le succursali, quindi sarebbe un intervento che
non va a sostenere quelli che sono gli obiettivi che noi ci siamo
prefissati.
"Quali diverse ipotesi di utilizzo si presume di voler
valutare": si dovrà procedere ad un approfondimento delle tendenze
del mercato immobiliare, che inizia a dare segnali, seppure non
esaltanti, di ripresa, valutando di conseguenza la valorizzazione
del patrimonio immobiliare pubblico, mediante l'attuazione del
partenariato pubblico-privato con l'eventuale inserimento
dell'edificio nel piano delle alienazioni immobiliari, oppure
individuando un eventuale utilizzo di carattere pubblico che non
sia quello indicato nell'edificio scolastico, quindi questa
discussione è aperta.
"Se si è a conoscenza di eventuali manifestazioni di interesse
all'acquisto della struttura e per quale fine", al momento non
risulta che ci siano manifestazioni di interesse all'acquisto della
struttura, anche in considerazione del fatto che la Regione non ha
ancora manifestato quella volontà di alienare il bene: il piano di
dismissioni approvato e pubblicato non prevede che questa struttura
sia già nel piano delle alienazioni.
Per rispondere al quarto quesito: le problematiche progettuali
che possono avere ripercussioni di tipo urbanistico, e quindi anche
con ricadute sociali ed economiche, sono risolte con il Comune
interessato mediante le procedure previste dalla legge urbanistica
regionale. Così, ad esempio, è avvenuto per la costruenda scuola di
Tzamberlet, per la quale si proceduto alla ratifica di un accordo
di programma, per cui per la nuova destinazione dell'edificio del
Maria Adelaide dovrà essere coinvolta l'Amministrazione comunale.
Siamo in stretto contatto, abbiamo avuto diversi confronti di
carattere tecnico-politico, ci siamo visti diverse volte, e siamo
in dirittura d'arrivo per stilare il nuovo accordo di programma che
andrà a confermare quanto si sta procedendo a fare. Con questo
credo di aver risposto a tutti i quesiti posti
nell'interpellanza.
Presidente -
La parola alla Consigliera Morelli.
Morelli (ALPE) -
Noi apprezziamo la programmazione in
generale, ma ciò che proprio non ci torna è come possiate
immaginare alla fine del vostro domino di lasciare vuota e
inutilizzata una casella così importante - mi suggerisce il collega
Chatrian - come l'edificio che ospita il Regina Maria Adelaide,
veramente la cosa ci sembra assolutamente insensata. Lei oggi ci
dice che dalle valutazioni i lavori di cui necessita quella scuola
sarebbero troppo importanti, troppo costosi e quindi non ne
varrebbe la pena. Io le ricordo tuttavia che non meno di un anno
fa, proprio in una sua risposta al Consigliere Bertin ci parlavate
delle necessità di operare quegli interventi di ristrutturazione e
adeguamento alle norme delle scuole esistenti: del Liceo
scientifico Bérard, dell'Istituto Regina Maria Adelaide e
dell'Istituto Vanzetti, quindi fino ad un anno fa parlavate di
ristrutturare. Nello stesso periodo, alla fine dello scorso anno,
ci era stata messa a disposizione una relazione firmata da
coordinatori e dirigenti dei due Assessorati
concerné
, dove
si ribadisce lo stesso concetto, la stessa versione e dove peraltro
si parla della scuola di Tzamberlet come di una scuola polmone e
viene scritto a chiare lettere che quella doveva essere una scuola
polmone e non una scuola definitiva, come invece lei - in modo del
tutto inaspettato per noi - ha comunicato al collega Chatrian,
quindi rimaniamo allibiti di fronte a queste valutazioni. Ci sembra
che, da questo punto di vista, nonostante la programmazione, ci sia
ancora molta improvvisazione, perché le cose vengono cambiate nel
giro di pochi mesi, dalla necessità di una ristrutturazione si
passa alla necessità di un'alienazione. Al momento non vi sono
ancora manifestazioni di interesse, però lei ci dice che il mercato
immobiliare si sta rimettendo in movimento e quindi potrebbe essere
interessante un'area, una zona come quella occupata dal Regina
Maria Adelaide per un utilizzo residenziale.
Se ne stanno rendendo conto anche i cittadini di
quest'improvvisazione, perché è notizia di pochi giorni fa che
proprio dal Consiglio d'istituto del Maria Adelaide sia partita una
petizione, che ci sembra assolutamente di buon senso che chiede di
non spostare il Liceo Maria Adelaide, chiede che al termine delle
necessarie opere di ristrutturazione la scuola di via Torino
mantenga l'attuale destinazione d'uso. I motivi sono diversi:
didattici, urbanistici, logistici, economici e commerciali. Lei ci
ha detto che la ristrutturazione fino al 2001 la valutazione era
che costasse intorno ai 7 milioni di euro, oggi volendo adeguarla,
oltre che alle necessità dell'antisismica, anche a quelle del
risparmio energetico, si potrebbe arrivare a 12 milioni di euro. Io
le ricordo che costruire la scuola di Tzamberlet costa il doppio,
per cui forse in un momento come questo di ristrettezze
finanziarie, una valutazione attenta è il caso di farla, anche se
il Regina Maria Adelaide magari non conterrà proprio tutti gli
studenti, ma ci si dovrà avvalere ancora di una succursale.
Assessore, noi crediamo che in questo momento una valutazione
attenta vada fatta anche dal punto di vista dell'utilizzo del suolo
- non trascuriamo anche quest'aspetto - e comunque saremo obbligati
a riparlarne nel momento in cui affronteremo l'iter della
petizione, perché presumo che questa petizione approderà in
commissione e in Consiglio regionale, quindi dovremo per forza
ascoltare la voce, che a noi pare assolutamente sensata, dei
cittadini.
