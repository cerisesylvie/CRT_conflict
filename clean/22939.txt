Classificazione
TRASPORTI E VIABILITÀ
Trasporti



Oggetto del Consiglio n. 2297 del 22 novembre 2006 - Resoconto
OGGETTO N. 2297/XII - Degrado e scarsa manutenzione delle
stazioni ferroviarie della Regione. (Interpellanza)
Interpellanza
Constatata la situazione di degrado, di cattiva manutenzione
e di abbandono nella quale versa la stazione di Châtillon,
confermata dal fatto che nell'unica sala d'aspetto ancora aperta al
pubblico sono state tolte le panche e mai più sostituite o che, in
caso di forti piogge, la mancanza di un adeguato sistema di scolo
delle acque meteoriche provoca l'allagamento del corridoio, della
sala d'aspetto e di parte della biglietteria, ovvero che il
sottopasso è sottoposto a pulizia in rarissimi casi e che
all'interno di esso le macchie di umidità sono una presenza
costante ed infine che i marciapiedi posti ad ovest del fabbricato
"Bar della Stazione" sono utilizzati come deposito di materiali
fuori uso e di rifiuti;
In attesa di veder realizzati i grandi progetti di
collegamento internazionale, ad esempio la linea ad alta velocità
Aosta-Martigny caratterizzata dalla realizzazione di un traforo
ferroviario di ben 53,6 chilometri, o gli importanti interventi
infrastrutturali che prevedono l'interramento della stazione di
Aosta con un investimento stimato pari a circa 76 milioni di
euro;
il sottoscritto Consigliere regionale
Interpella
l'Assessore competente per conoscere:
1) se vi sono state segnalazioni da parte degli utenti sul
degrado e sulla scarsa manutenzione delle stazioni;
2) se è prevista e come funziona l'attività di controllo, da
parte della Regione, sulle attività di cura e manutenzione delle
infrastrutture presenti sul nostro territorio;
3) attraverso quali modalità, strumenti e in quali tempi si
può ipotizzare, con il gestore dell'infrastruttura, un piano di
interventi per elevare la qualità dell'accoglienza nelle stazioni e
dei servizi ai viaggiatori.
F.to: Venturella
Président
- La parole au Conseiller Venturella.
Venturella (Arc-VA)
- Questa interpellanza nasce da
alcune segnalazioni di alcuni utenti e da una personale
constatazione, al riguardo prego il collega Bortot di consegnare
all'Assessore Pastoret alcune immagini scattate pochi giorni fa
riguardo alla stazione ferroviaria di Châtillon. Cosa si chiede? Si
chiede da parte della Regione di esercitare non tanto il controllo
quanto la funzione di propulsore verso "RFI", perché la
responsabile di queste parti di stazione... perché le funzioni non
sono equamente divise, ma sono divise fra "Trenitalia" e "RFI"...
ciò di cui si tiene conto è di diretta responsabilità gestoria di
"RFI", si chiede in definitiva di farsi parte diligente, per far sì
che "RFI" aumenti la qualità degli interventi di manutenzione
ordinaria e straordinaria, perché ciò che abbiamo indicato non è
una sua responsabilità diretta, Assessore, ma denota un controllo
un po' superficiale. Mi confermano infatti gli utenti, ma anche il
personale addetto al presidio della stazione, che questa stazione è
in stato di abbandono, soffre di scarsa pulizia e di manutenzione e
i colleghi che vorranno farsi un giro o avere copia delle immagini
potranno vedere che questa stazione è un brutto biglietto da
visita, sembra di essere in una stazione forse anni '90 dopo che
dei "supporters" di alcune squadre fra i più agitati vi sono
passati come dei vandali. La sala di aspetto manca di panche, per
cui gli utenti in attesa del treno non possono sedersi, le panche
che lei vede sono state prelevate dal parcheggio di fronte e sono
quelle panche rosse della Regione e sono state messe lì dagli
utenti stessi, insomma credo sia una situazione di cui non andare
troppo fieri.
È chiaro che il processo di manutenzione ordinaria e
straordinaria - ne parlavamo prima con l'Assessore Marguerettaz -
prevede una serie di impegni da tutte e 3 le parti: sia da parte di
"RFI", che deve onorare i suoi impegni, che sono stati presi in un
contratto di servizio, e che consistono nel tenere pulite le
stazioni di cui ha la responsabilità; sia da parte della Regione,
che ha il compito di "pungolare" e di evidenziare le
manchevolezze... che sono certo il suo Assessorato avrà comunque
svolto...; sia da parte degli utenti di denunciare queste
manchevolezze; per questo chiediamo se si può ipotizzare un piano
di interventi per elevarne la qualità. La prego, Assessore, non
faccia riferimento ai 60 milioni di euro di cui abbiamo sentito
parlare oggi dal Presidente Caveri, perché sono 2 argomenti
diversi! Credo che un piano di interventi minimali per le stazioni
sia prodromico anche ad un pensiero su un diverso modo di
accogliere gli utenti nelle nostre stazioni.
Si dà atto che dalle ore 17,33 presiede il Vicepresidente
Fiou.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Il collega Venturella mi ha già detto
cosa non devo dire, quindi parto già con "un po' di piombo sulle
ali"... mi attengo ai suoi desideri, collega, cosa vuole che le
dica, perché, al di là della segnalazione di cui prendo atto e la
ringrazio per questo, tutto tale argomentare su questa cosa mi pare
vada avanti senza tener conto di una situazione oggettiva che lei
conosce benissimo. Capisco poi che qui bisogna fare un altro gioco
e bisogna mettersi in evidenza... ma lei sa bene qual è la
situazione e quali sono gli strumenti in possesso. Mi è dispiaciuto
peraltro che lei ieri non fosse in Commissione, ma c'era il suo
collega Bortot, abbiamo parlato anche di questi problemi, dei
contratti che regolano i rapporti con la Valle d'Aosta e con
"Trenitalia".
Non voglio prendere troppo tempo, quindi cercherò di rispondere
alla sua interpellanza, abbastanza puntualmente spero, però ieri
abbiamo ricordato un fatto, ripreso anche stamani dal collega
Tibaldi: noi, oggi, abbiamo una funzione residuale per quanto
concerne i rapporti anche economici con "Trenitalia", noi, tra
l'altro, abbiamo dei rapporti con "Trenitalia" e non con "RFI", con
"Trenitalia" abbiamo regolato questi rapporti con un contratto di
servizio. È stato ricordato come lo Stato si sia fatto carico di
tutta una serie di spese per quanto riguarda il funzionamento del
sistema e che lo Stato paghi per la Regione Valle d'Aosta, il
servizio ferroviario - buono o cattivo che sia - che viene erogato.
A proposito di questo ne approfitto - il Presidente del Consiglio
credo me lo consentirà - per rinfrescare la memoria a tutti noi,
perché verremo a discutere di ferrovia qui spero in modo
approfondito e proficuo, ma oggi ho visto un'interessante
intervista con il Prof. Cipolletta che dice - cito -:
"il Governo non è solo l'azionista delle Ferrovie, da quando
le Ferrovie non sono più un ente pubblico, lo Stato è il principale
cliente; le Ferrovie dello Stato sottoscrivono un contratto di
servizio impegnandosi a garantire il servizio su gran parte delle
tratte, quelle in convenzione, in cambio di una certa cifra. Con la
finanziaria dello scorso anno il Governo ha tagliato dei
trasferimenti alle Ferrovie per il 30%, in un rapporto fra privati
l'azienda avrebbe tagliato nella stessa misura il servizio, cosa
che invece non è accaduta, perché le Ferrovie si sono prese la
responsabilità di continuare a far circolare dei treni in perdita;
i risultati di bilancio dopo anni di tagli non devono
meravigliare"
.
Questo è il soggetto che regola i rapporti, lo Stato paga,
"Trenitalia" fa un servizio, i fondi sono quelli che sappiamo, non
parliamo di finanziaria, non ci interessa in questo momento; le
possibilità che abbiamo di intervento e di investire del denaro per
fare certe azioni sono limitate all'interno di tale contratto di
servizio che regola il sistema. Detto questo, anticipo una
questione che ci farà a lungo discutere in futuro, perché il Prof.
Cipolletta in questa intervista dice:
"qui bisognerà far funzionare le cose che rendono, quelle che
non rendono in un concetto di privatizzazione si taglieranno, si
tratta di una scelta politica: tanti passeggeri, tanti mezzi, tante
corse, il calcolo costi-ricavi si fa in fretta:se lo Stato cliente
vuol comprare da noi quel servizio, dovrà anche ragionare su come
pagarlo, l'essenziale è che non pensi di scaricare il passivo sui
conti delle Ferrovie"
.
Ho fatto questa premessa per dire che siamo disponibili a
comprare un servizio e a mettere a posto le stazioni, però dobbiamo
avere un interlocutore che legittimamente possa fare questa cosa
con noi; ad oggi questa cosa non c'è.
Vengo alla sua interpellanza - poi tornerò su questi temi -,
perché, in merito alla questione che lei ha presentato con tale
interpellanza, mi chiede:
"se vi sono state segnalazioni da
parte degli utenti sul degrado e sulla scarsa manutenzione delle
stazioni"
, abbiamo avuto delle segnalazioni, una segnalazione
formale... a parte quelle che ho avuto da alcune persone che mi
hanno telefonato... e dove possibile abbiamo risposto.
Si chiede:
"se è prevista e come funziona l'attività di
controllo, da parte della Regione, sulle attività di cura e
manutenzione delle infrastrutture presenti sul nostro
territorio"
, tutti sappiamo che è stato firmato nel 2004 un
accordo di programma quadro fra Regione, "RFI" per il miglioramento
della tratta ferroviaria Torino/Aosta. Gli interventi previsti da
tale accordo seguono 3 percorsi: il primo riguarda lo studio sugli
interventi e sull'infrastruttura che possano velocizzare i tempi di
percorso, la questione è nota, ne abbiamo parlato a lungo; il
secondo intervento prevede di realizzare una serie di azioni in
grado di ridurre i tempi di percorrenza, i famosi 11 passaggi a
livello, non sto a fare tutta la spiegazione; il terzo intervento è
quello di strutturare il sistema di accessibilità e mobilità
interna alla Regione attraverso la sistemazione di alcune stazioni,
abbiamo già parlato di questo: le stazioni sono Verrès, Châtillon,
Pont-Saint-Martin; l'ultimo intervento è mirato al riassestamento
esterno e interno alle stazioni site nei Comuni menzionati, nonché
alla creazione di nodi di interscambio che prevedano una facile
interconnessione fra il mezzo privato e quelli pubblici ferro e
gomma, per questo è stato previsto un adeguato e opportuno
intervento: la realizzazione di infrastrutture quali parcheggi per
auto private, spazi e capolinea per il trasporto pubblico. Questo
progetto è partito, lo stato di realizzazione al momento è il
seguente: Verrès ha già realizzato la progettazione esecutiva, le
procedure di gara per i lavori dovrebbero concludersi alla fine di
quest'anno o al massimo agli inizi del 2007; Pont-Saint-Martin sta
realizzando la progettazione esecutiva e le procedure di gara per i
lavori dovrebbero concludersi entro fine marzo 2007; Châtillon ha
completato la progettazione definitiva e prevede di terminare
quella esecutiva entro fine 2006, la procedura di gara potrebbe
essere espletata entro il primo trimestre 2007.
Per quanto attiene la possibilità di utilizzare le stazioni
ferroviarie dismesse o sottoutilizzate per attività ricreative per
i giovani, la Direzione grandi infrastrutture e impianti a fune ha
ricevuto dal Comune di Hône uno studio di fattibilità relativo alla
trasformazione dell'attuale stazione ferroviaria in ostello per i
giovani, legato anche al discorso del Forte di Bard... Abbiamo
trasmesso lo studio alla "RFI" e il 2 ottobre 2006 si è richiesto
alla stessa un pronunciamento in merito alla possibilità di cedere
l'immobile, che è di proprietà del gruppo "Ferrovie dello Stato",
in comodato di uso gratuito ventennale al Comune di Hône per la
realizzazione delle opere previste dallo studio di fattibilità,
siamo in attesa di un riscontro. Infine, con le motivazioni sociali
che sono state indicate nell'interpellanza, una stazione della
linea ferroviaria Aosta/Pré-Saint-Didier è già stata ceduta
all'Amministrazione comunale, mentre per Morgex la competente
società delle "Ferrovie dello Stato" si è già espressa
favorevolmente alla cessione delle infrastrutture al Comune
stesso... e questo è un "dossier" sul quale stiamo lavorando. Tutto
questo è stato aggiornato con uno sviluppo recentissimo, che
prevederebbe l'inserimento della stazione di Hône nel prossimo
accordo di programma quadro con lo Stato e con "RFI".
Si chiede:
"se è prevista e come funziona..."
, ho
sbagliato a leggere la nota, ho risposto ad un'altra domanda, ma
lei ha capito a cosa mi riferivo... su come funziona l'attività di
controllo. L'attività di controllo esercitata dalla Regione in
ambito ferroviario si svolge regolarmente in forma autonoma e/su
segnalazione da parte di terzi, ciò compatibilmente con le risorse
umane e gli impegni che l'Amministrazione regionale ha recentemente
assunto in campo ferroviario. Sotto questo punto di vista,
l'accordo quadro conteneva tutta una serie di elementi. In
particolare però l'articolo 14, comma 3, dell'accordo commerciale
già citato disciplina questo aspetto:
"la Regione si riserva di verificare il rispetto degli
standard minimi di qualità del servizio e il livello di
soddisfazione dell'utenza, qualità percepita, tramite proprie
strutture e personale esterno appositamente incaricato, sulla base
di rilevazioni campionarie sulla rete; in occasione di tali
indagini, la Regione si impegna ad informare preventivamente
Trenitalia, che si riserva la facoltà di inviare proprio personale
in affiancamento ai rilevatori"
.
Nel merito, oltre all'attività svolta su segnalazione - quindi
più segnalazioni arrivano più facciamo controlli, ma in molti casi
anche per rassegnazione degli utenti immagino queste non arrivano -
come ad esempio quella attivata da alcuni sindaci della bassa Valle
ultimamente, che hanno telefonato rispetto al taglio degli arbusti
con sminuzzatore automatico lungo la tratta ferroviaria che
interessa il Comune di Pont-Saint-Martin e quelli limitrofi... noi
il 24 ottobre abbiamo comunicato, con allegata documentazione
fotografica, il tutto sia a "RFI", sia alle stazioni forestali
affinché provvedessero ad intervenire con interventi di carattere
sanzionatorio. L'ultima campagna di controlli sistematici è stata
svolta fra fine luglio e metà agosto per quanto riguarda i nostri
uffici, poi, se non vi sono segnalazioni, non abbiamo risorse da
dedicare in modo sistematico a questo per una serie di ragioni.
Dall'esame delle relative schede di rilevazione non erano emersi
particolari problemi, al di là della qualità dell'attrezzatura,
sulla quale conveniamo, e del livello essenziale minimo di
funzionamento sul quale la discussione potrebbe aprirsi in modo
planetario rispetto alle mie visioni e quelle che possono essere
quelle dell'interlocutore.
Si chiede:
"
attraverso quali modalità, strumenti e in
quali tempi si può ipotizzare, con il gestore dell'infrastruttura,
un piano di interventi per elevare la qualità dell'accoglienza
nelle stazioni e dei servizi ai viaggiatori"
, i più importanti
strumenti a disposizione sono quelli vigenti, di cui ho già avuto
modo di far cenno: l'accordo commerciale con "Trenitalia" e
l'accordo di programma quadro, questi ultimi già definiscono le
azioni da intraprendere, le modalità e i tempi degli interventi.
Questi però sono finora gli unici mezzi per poter dialogare con un
certo successo con le società del gruppo "Ferrovie dello Stato",
ritengo che attraverso essi nel prossimo futuro si potranno
approfondire alcuni aspetti già trattati e cogliere l'invito che
lei ci ha avanzato con l'interpellanza presentata, teso a definire
un piano di interventi per elevare la qualità di accoglienza nelle
stazioni e dei servizi ai viaggiatori. Tutto quanto riguarda la
parte strutturale della ferrovia lo lasciamo perdere, ma qui vorrei
rilevare che non dobbiamo far finta che si posseggono più mezzi
rispetto a quelli che si possiedono, il mezzo che può essere
utilizzato anche con una certa dose di sfacciataggine da parte di
chi deve operare è limitato. Il sottoscritto che per il sottopasso
ferroviario ha scritto dal Ministro in giù a tutto il mondo, anche
in tono forse non troppo urbano, me ne pento oggi, ma allora la
situazione era quella, ciò lo possiamo fare, ma dico anche che, al
di là dei controlli di "routine" che possiamo fare, le segnalazioni
ci devono giungere. Se giungono per il tramite dei Consiglieri o
degli utenti, va bene lo stesso, ma, poiché lei conosce quali sono
le condizioni generali dell'Amministrazione, sa che non possiamo
stare alla macina e al forno nello stesso tempo, quindi l'elemento
collaborativo da parte degli utenti è indispensabile affinché
possiamo intervenire. Ripeto: l'intervento con i mezzi che abbiamo
a disposizione, accordi di programma quadro o contratto di servizio
hanno dei loro limiti, questi possono essere superati con
l'intervento diretto che io e i miei collaboratori possiamo fare,
ma su certi aspetti dobbiamo essere messi al corrente di quando e
come si producono situazioni incresciose.
Presidente
- La parola al Consigliere Venturella.
Venturella (Arc-VA)
- Riconosciamo all'Assessore una
correttezza intellettuale che è conseguente a una serie di impegni
che si sono presi in Commissione e in Consiglio e che sta portando
avanti: quella di far partecipi tutti i Consiglieri in Commissione
e in Consiglio di ciò che è "lo stato dell'arte". Ringrazio
anzitutto per non avere citato l'emendamento 512 bis, o ter, o
quater che sia della finanziaria, però mi permetta, Assessore, se
da circa 7-8 anni si è osservato un certo declino nell'interesse e
negli investimenti anche di responsabilità di risorse e di mezzi da
parte della Regione verso la linea ferroviaria, sia quella
Aosta/Pré-Saint-Didier, sia il tratto valdostano della
Aosta/Chivasso/Torino, questo è stato da un certo periodo in poi
dimenticato, come se vi fosse dietro un disegno per dimostrare che
il ramo era secco e doveva essere tagliato. Un tempo le "Ferrovie
dello Stato" come facevano per dimostrare che era un ramo secco?
Bastava cambiare nell'orario o invernale, o estivo di 10 minuti la
partenza di un treno così poi gli utenti non potevano più prendere
coincidenze e questo è stato ampiamente dimostrato, potrei portare
degli esempi pratici anche per la linea Aosta-Pré-Saint-Didier,
denunciati dalle organizzazioni sindacali. Questo processo di
disattenzione, di attenuazione dell'impegno quindi vi è
effettivamente stato, non si poteva più pensare di investire
risorse sulla linea ferroviaria perché non interessava tanto
all'Amministrazione regionale, quindi la situazione di degrado
delle stazioni è andata via via peggiorando. Non è certo sua la
responsabilità, Assessore, e siamo contenti che lei in questo
momento abbia preso degli impegni, ma rimane il fatto che l'accordo
di programma quadro e l'accordo commerciale siano stati non dico
disattesi, ma un po' considerati come strumenti sì, ma non tanto
per applicarne i contenuti, tanto per far vedere che si era firmato
un qualcosa. Sappiamo degli sviluppi delle 3 direttrici di lavoro
su quello che era l'accordo di programma quadro, ma chiediamo solo
che vi sia un coinvolgimento più attento da parte di questo Governo
regionale sul tema dei trasporti ferroviari, perché saranno il
futuro della mobilità in Valle d'Aosta, perché la carenza di
combustibile fossile... andrà man mano esaurendosi... quindi la
modalità di trasporto pubblico su ferro sarà il futuro per questa
Regione, soprattutto...
(interruzione dell'Assessore Pastoret, fuori
microfono)
... quando non c'ero? No, vedo che ogni tanto abbiamo delle
assonanze, di questo non mi spavento, mi spaventerei più se avessi
delle assonanze con l'Assessore Cerise, ma con lei no.
È quindi chiaro che siamo sulla buona strada... ma vi sono delle
situazioni che devono essere risolte subito.
Si dà atto che dalle ore 17,55 riassume la Presidenza il
Presidente Perron.
