Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4456 del 7 aprile 1993 - Resoconto
OGGETTO N. 4456/IX Disegno di legge: "Finanziamento della
legge regionale 26 gennaio 1993, n. 4 - Interventi per la
riqualificazione e lo sviluppo dell'area industriale Cogne di
Aosta".
Presidente
La parola al Consigliere relatore Chenuil.
Chenuil (GV-PDS-SV)
Il disegno di legge predispone il
passaggio dai fondi a perizia di bilancio per rendere possibile
l'acquisizione dei beni immobiliari dell'area Cogne.
Presidente
La parola al Consigliere Beneforti.
Beneforti (DC)
Non abbiamo niente in contrario a questo
disegno di legge. Si tratta di avere dei fondi a disposizione e
sono 60 miliardi ma la domanda che ci si pone è:" Questo capitale
serve? Risolveranno il problema occupazionale dell'Ilva Cogne? "
Una cosa è certa, non è stato fatto quanto era necessario in tempo
utile, siamo nelle stesse condizioni di tanti mesi fa. triste è
stato l'incontro con il comitato della siderurgia, perché c'è
rassegnazione. Ogni impegno è saltato, niente è stato mantenuto,
non c'è un rapporto con la CEE, con l'Ilva, non c'è nemmeno con i
sindacati. La rassegnazione ha colpito anche i lavoratori della
Cogne che non vedono nulla di nuovo: sanno dei 60 miliardi, delle
perizie sull'area, sono fatti positivi ma non danno certezze a
breve e medio termine.
Nei giorni scorsi un gruppo di lavoratori mi chiedeva che cosa
pensassi della questione, ero imbarazzato la realtà è che siamo
giunti a fine legislatura con il problema aperto, ci sono 60
miliardi in saccoccia ma non si sa se e quando si spenderanno, è un
po' poco nel momento in cui la crisi occupazionale si acuisce in
Valle. Io ritengo che questa legislatura si chiuda in modo molto
negativo rispetto agli obiettivi occupazionali della Valle
d'Aosta.
Presidente
La parola all'Assessore all'industria e
commercio Mafrica.
Mafrica (GV-PDS-SV) Spesso il dibattito su questi argomenti ha
un carattere di ritualità che non corrisponde alla difficoltà della
situazione. E' di ieri un articolo del Sole 24 Ore che dice:"Per
evitare il naufragio dell'Ilva, Nakamura chiede 7000 miliardi". La
situazione della Cogne non può essere vista solo come un fatto
della Valle d'Aosta perché non può prescindere da una crisi globale
della siderurgia. A livello CEE i tagli sono consistenti. L'Ilva ha
debiti superiori al suo fatturato e la Cogne tranne per poche
eccezioni ha avuto da molti anni i conti in rosso, la situazione è
difficile si tratta di vedere che cosa può essere fatto con
tenacia.
La responsabilità va attribuita a come sono state gestite le
partecipazioni statali e la Regione ha messo in campo delle
iniziative che continuano, i parlamentari hanno ribadito la
situazione della Cogne, ci sono stati incontri con l'IRI e con
l'Ilva. Ci sono stati incontri con privati: Bocciolone, Amendoni,
Luchini, sono stati presi contatti con Marcegaglia e il gruppo
svedese Sandwich e dobbiamo ancora incontrare ancora il gruppo Roda
e il gruppo Foroni.
Sono stati stanziati ben 100 miliardi nel 1993 per affrontare il
problema Cogne, la legge di oggi trasferisce ai capitoli 60
miliardi. Le perizie per le aree con lo stabilimento funzionante
danno un valore di 210 miliardi, la centrale elettrica vale 70
miliardi e il disegno di legge già approvato stanzia negli anni 150
miliardi. Il piano di riassetto deve essere fatto dal partner che
interverrà con l'Ilva nella gestione della Cogne. La Regione può
intervenire a contorno mettendo a disposizione risorse per
l'acquisizione delle aree e delle centrali idro-elettriche, le
questioni gestionali non possono essere a carico della Regione. Il
2 aprile abbiamo scritto a Nakamura per ribadire che la Regione
vuole acquisire gli immobili Ilva, la partecipazione nella gestione
delle centrali elettriche e chiede la redazione di un piano di
riassetto per la Cogne.
Ci pare di aver messo in campo tutte le nostre possibilità di
intervento, non possiamo certo determinare le condizioni del
mercato. La legge di oggi dà una possibilità ancora più concreta
all'Ilva per prendere delle decisioni. Io ho esposto i fatti, senza
polemica, perché il problema è di interesse generale e lo sarà
anche nel futuro.
Presidente
La parola al Consigliere Beneforti.
Beneforti (DC)
Siamo a conoscenza di tutto quello che è
successo, ma noi sosteniamo che bisognava prendere delle decisioni
in tempo utile, ora il settore è in piena crisi e non ci sono
impegni da parte dell'Ilva nei confronti della Regione perché sono
state prese decisioni unilaterali senza confrontarsi con l'Ilva,
questa è la realtà dei fatti. Assessore, io conosco tutto quello
che lei ha detto, ma la realtà è questa.
Bisogna pagare un prezzo in disoccupazione, così come fanno a
Piombino o a Taranto, ma un conto è pagare un prezzo e un conto è
eliminare un'attività siderurgica in una regione che non è in grado
di sostituirsi in pieno al capitale pubblico. Rispetto agli altri
noi ci siamo mossi con molto ritardo. Quando c'era la vecchia
Giunta si rivendicava il piano, si chiedeva e si voleva, oggi, con
la nuova Giunta noi abbiamo chiesto di concretizzare le stesse
richieste, quindi questa Giunta non ha preso in tempo utile i
provvedimenti necessari.
Si dà atto che dalle ore 10.38 presiede il Vicepresidente
Trione.
Presidente
Passiamo alla votazione dell'articolato.
Articolo 1 1. E' approvato un primo finanziamento di lire 60
miliardi della legge regionale 26 gennaio 1993, n. 4 concernente
"Interventi per la riqualificazione e lo sviluppo dell'area
industriale Cogne di Aosta", per l'acquisizione al patrimonio della
Regione dei beni immobili di cui all'articolo 1, comma 1 e
all'articolo 2, comma 2, lett.c, della legge citata.
Esito della votazione
Presenti, votanti, favorevoli: 22
Il Consiglio approva.
Presidente
Passiamo all'articolo 2.
Articolo 2 1. L'onere derivante dall'applicazione della
presente legge graverà sul capitolo 46965 che si istituisce nella
parte spesa del bilancio di previsione della Regione per
l'esercizio 1993.
2. Alla copertura dell'onere di cui al comma 1 si provvede
mediante utilizzo dello stanziamento di lire 60 miliardi iscritto
al capitolo 69020 della parte spesa del bilancio di previsione per
il 1993 a valere sull'accantonamento previsto dall'allegato n. 8
del bilancio medesimo.
Esito della votazione
Presenti, votanti, favorevoli: 22
Il Consiglio approva.
Presidente
Passiamo all'articolo 3.
Articolo 3 1. Al bilancio di previsione della Regione per
l'anno finanziario 1993 sono apportate le seguenti variazioni, sia
in termini di competenza, sia di cassa:
parte spesa:
In diminuzione:
cap. 69020 "Fondo globale per il finanziamento di spese di
investimento" lire 60.000.000.000
In aumento:
programma regionale 2.2.2.09.
Codificazione 2.1.2.1.0.3.10.28.05.
Capitolo 46965 (di nuova istituzione) "Spese per l'acquisto dei
beni immobili concernenti l'area industriale Cogne di Aosta di cui
all'articolo 1, comma 1, della legge regionale 26 gennaio 1993. n.
4. lire 60.000.000.000
Esito della votazione
Presenti, votanti, favorevoli: 22
Il Consiglio approva.
Presidente
Passiamo all'articolo 4.
Articolo 4 1. La presente legge è dichiarata urgente ai sensi
del terzo comma del-l'articolo 31 dello Statuto Speciale ed entrerà
in vigore il giorno successi-vo a quello della sua pubblicazione
nel Bollettino Ufficiale della Regione.
Esito della votazione
Presenti, votanti, favorevoli: 22
Il Consiglio approva.
Presidente
Passiamo alla votazione della legge nel
suo complesso.
Esito della votazione
Presenti, votanti, favorevoli: 22
Il Consiglio approva.
