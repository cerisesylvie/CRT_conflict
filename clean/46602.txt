Classificazione
AMMINISTRAZIONE REGIONALE
Celebrazioni
ISTRUZIONE PUBBLICA



Oggetto del Consiglio n. 3010 del 23 novembre 2023 - Resoconto
OGGETTO N. 3010/XVI - Interpellanza: "Iniziative rivolte agli
studenti valdostani sulla Giornata del ricordo dei martiri delle
foibe istituita con legge 92/2004".
Bertin (Presidente) -
Punto n. 79. La parola al
consigliere Manfrin per l'illustrazione.
Manfrin (LEGA VDA) -
Con quest'interpellanza andiamo a
trattare un tema che abbiamo toccato più volte in quest'aula e di
cui devo assolutamente riconoscere, abbiamo trovato la sensibilità
di quest'Aula, non di tutta, ma della stragrande maggioranza e
facciamo affidamento sul fatto che effettivamente quest'Aula
rimanga con l'orientamento che ha sempre espresso, ovvero quello
che ritiene assolutamente indispensabile e necessario: diffondere
la conoscenza della "spirale di violenza che esplose all'indomani
della firma dell'armistizio e che per i successivi quattro anni si
scatenò su molti Italiani inermi e incolpevoli, residenti nei
territori a est di Trieste, con durissime atroci rappresaglie, dai
contorni di una vera e propria pulizia etnica per scongiurare il
rischio di ridurre la sovranità civile a una mera celebrazione".
Questa è una parte di quella che è la circolare che è arrivata ed è
stata inviata da parte del Ministero dell'interno il 9 di ottobre
2023.
Come sappiamo, è vigente una legge, la 92/2004, una legge
nazionale, che istituisce la Giornata per il ricordo dei Martiri
delle Foibe che è istituita per il giorno del 10 febbraio per
conservare e rinnovare la memoria della tragedia degli Italiani e
di tutte le vittime delle Foibe, dell'esodo dalle loro terre, degli
Istriani, Fiumani e Dalmati nel secondo dopoguerra e della più
complessa vicenda del confine orientale. Questa è la motivazione
con la quale è stata approvata questa legge ed è stato
particolarmente importante che a controfirmarla fosse un Presidente
che si era detto tendenzialmente abbastanza contrario ai tempi al
riconoscimento di questa tragedia, un Presidente della Repubblica
che poi aveva anche addirittura appoggiato i moti
controrivoluzionari dell'Ungheria, quindi aveva festeggiato il
sangue con il quale erano state soffocate quelle rivolte ma che poi
si è ravveduto con la firma di questa legge.
Rispetto a questo, come dicevo, è stata trasmessa una circolare
ministeriale il 9 di ottobre avente a oggetto: "Giorno del ricordo
2024" - perché cadrà ovviamente il 10 di febbraio del 2024 - ed è
stato richiesto di fornire al Ministero dell'interno ogni utile
informazione sulle iniziative previste per celebrare degnamente
questa giornata. L'obiettivo di questa circolare è quello di
provvedere a un'efficace e coordinata programmazione delle
manifestazioni delle cerimonie promosse nei territori e
dall'Amministrazione, per il tramite del Comitato di coordinamento
e per le celebrazioni del giorno del ricordo.
Io non voglio fare un'esegesi del testo o non voglio andare ad
approfondire le motivazioni che sottendono all'invio di questa
comunicazione, ma bisogna riconoscerlo, mentre per alcune giornate
nello specifico che non elencherò si osserva una grande
partecipazione e una grande diffusione all'interno delle scuole di
ogni ordine e grado, quindi si parla diffusamente, già a partire da
qualche settimana prima, e il mese diventa il mese dedicato a
quella singola tragedia, del Giorno del ricordo, il 10 febbraio,
purtroppo questa viene limitata a poche classi, a poche singole e
limitate manifestazioni - ricorderà, assessore Guichardaz, quando
io e lei abbiamo avuto un contrasto rispetto all'invito di alcuni
noti negazionisti dei Martiri delle Foibe che voi avete invitato
per celebrarle - ma è abbastanza singolare che spesso questa
manifestazione e questa celebrazione che è assolutamente necessaria
ed è una celebrazione che deve essere celebrata con la solennità
che le è dovuta venga quasi celebrata così in sordina.
Ricordo, per esempio, distintamente, qualche anno fa, quando
questo Consiglio si fece promotore di un'iniziativa teatrale che si
svolse alla Cittadella dei giovani e che vide la partecipazione,
nonostante l'invito trasmesso dalla Presidenza a tutte le classi di
ogni ordine e grado, di ben zero studenti. Ci fu un dirigente
scolastico che venne a vedere lo spettacolo dicendo di aver
sensibilizzato i professori ma nessuno di questi aveva poi aderito
alle celebrazioni. Proprio per questo motivo riteniamo che sia
opportuno, rispetto alla circolare che è stata trasmessa, chiedere
se il Governo regionale sia intenzionato anche in Valle d'Aosta a
effettuare una capillare richiesta di celebrazione d'informazione
della Giornata per il ricordo dei Martiri delle Foibe presso i
giovani delle scuole di ogni ordine e grado favorendo da parte di
istituzioni ed enti, la realizzazione di studi, convegni, incontri
e dibattiti in modo da conservare la memoria di quelle vicende.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Intanto per doverosa informazione
che mi è stata fornita dalla Presidenza, le Prefetture hanno
ricevuto il 22 settembre una nota del Ministero dell'interno che dà
la notizia dell'istituzione con DPCM dell'8 febbraio 2023 del
Comitato di coordinamento per le celebrazioni del Giorno del
ricordo. La nota ordina ai Prefetti di avviare un'adeguata azione
di impulso e di raccordo delle iniziative volte a rendere un
doveroso omaggio alle vittime e un riconoscimento ai superstiti,
nonché a diffondere la conoscenza di quei drammatici eventi tra i
più giovani. Il Comitato si è insediato il 6 settembre esprimendo
la volontà del Governo di potenziare la sinergia e il coordinamento
tra tutte le Amministrazioni dello Stato e il mondo
dell'associazionismo impegnato per conservare la memoria della
tragedia delle Foibe e dell'esodo giuliano-dalmata. La nota è stata
scritta anche questa dal Ministero degli interni e, come si può
notare, vergata in un tono piuttosto marziale, direi anche
perentorio immagino io, perché si rivolge a organi dello Stato,
quindi le Prefetture, che hanno un rapporto di subordinazione con
il Ministero degli interni. Con le scuole, come lei sa bene, ne
abbiamo variamente parlato in questi tre anni di legislatura, non
esiste questo genere di rapporto di subordinazione ma le
Istituzioni continuano, fintanto che non si cambiano le regole, a
operare secondo il principio dell'autonomia scolastica. In ogni
caso, mi riferisce il Gabinetto del Presidente, la stessa nota è
stata inviata al Presidente del CPEL chiedendo di far segnalare
alle istituzioni eventuali manifestazioni che dovessero essere
organizzate sul territorio.
È stato poi segnalato il 27 ottobre, rispondendo a una specifica
richiesta del Ministero, che per il momento la Regione sta
organizzando per il 10 febbraio una conferenza pubblica, quindi il
consueto evento organizzato dalla biblioteca regionale per il quale
il dirigente sta definendo i dettagli e l'intitolazione di un
giardino pubblico a Salvatore Radizza, in memoria dei Martiri delle
Foibe e dell'esodo giuliano-dalmata in attuazione, tra l'altro, a
una mozione del Consiglio regionale che credo abbia presentato lei
e i suoi colleghi nel 2021. Questo è quanto mi è stato fornito e io
rispondo sia per conto mio e, come facciamo di solito, ci
alterniamo.
Senza entrare nel merito delle motivazioni che hanno determinato
l'istituzione della legge 92, posso comunque dire che vi è la
disponibilità ad accogliere e anche a sostenere iniziative
d'informazione sulla vicenda del confine orientale e si sta
immaginando, per quanto concerne l'Assessorato che rappresento,
anche con il sistema bibliotecario, come le dicevo prima, di dare
il giusto risalto alla ricorrenza.
Ricordo a margine che la Regione si è dotata fin dal 2012 di una
legge: la legge regionale 6/2012, intitolata: "Disposizioni in
materia di valorizzazione e promozione degli ideali di libertà,
democrazia, pace, integrazione tra i popoli" contro ogni forma di
totalitarismo, che può, a tutti gli effetti, costituire un idoneo
strumento a questo fine. Fine che però, me lo lasci dire, non può
essere esclusivamente celebrativo, ma deve essere necessariamente,
tanto più se indirizzato ai giovani, di studio, d'informazione e di
spiegazione, come peraltro recita anche la legge. La legge dice:
"Il 10 febbraio viene riconosciuto quale Giorno del ricordo al fine
di conservare e rinnovare la memoria della tragedia degli Italiani
di tutte le vittime delle Foibe, dell'esodo dalle loro terre, degli
Istriani, Fiumani e Dalmati nel secondo dopoguerra e della più
complessa vicenda del confine orientale" e dice: "Nella giornata di
cui al comma 1 sono previste iniziative - non celebrazioni, parla
proprio di iniziative - per diffondere la conoscenza dei tragici
eventi presso i giovani delle scuole di ogni ordine e grado. È
altresì favorita, da parte delle istituzioni ed enti, la
realizzazione di studi, convegni, incontri e dibattiti in modo da
conservare la memoria di queste vicende".
Dicevo che deve essere necessariamente indirizzata, se
indirizzata ai giovani, una modalità che porta ad avere la
consapevolezza attraverso iniziative di studio, di informazione e
di spiegazione di una vicenda dolorosa e tragica che, come ci
dicono gli storici, prende origine alla fine della Prima Guerra
Mondiale quando con il Trattato di Rapallo del 1920 Pola, Zara,
Trieste e Gorizia entrarono a far parte del Regno d'Italia e il
Fascismo portò avanti una dura politica di italianizzazione di quei
territori attraverso - lei lo ricorda bene - il divieto dell'uso di
lingue diverse dall'italiano, l'imposizione del cambio dei cognomi,
il ripensamento della toponomastica. Tutte cose che sappiamo e che
per inciso anche la Valle d'Aosta e i Valdostani hanno dovuto
subire.
In ogni caso le circolari che il Ministero ha inviato per l'anno
scolastico 2023-2024 e 2022-2023 sono state regolarmente pubblicate
sul sito ufficiale della scuola nel sito "WebÉcole". Mi si permetta
però di dire che le circolari agli istituti scolastici di tutto il
Paese e ai Sindaci sono piuttosto irrituali, questa è una mia
considerazione del tutto personale, perché si rivolgono anch'esse
alle Istituzioni scolastiche con toni che francamente mi paiono non
proprio in linea con la legge 92/2004, quando lei cita la circolare
che dice: "È stato previsto che le iniziative vengano organizzate
già adesso e dovranno essere promosse presso i giovani delle scuole
di ogni ordine e grado e che venga favorita da parte delle
istituzioni ed enti la realizzazione di studi, convegni, incontri e
dibattiti in modo da conservare la memoria di quelle vicende". La
legge non dice esattamente così, dice, come le ho detto prima:
"Sono previste iniziative per diffondere la conoscenza dei tragici
eventi ed è altresì favorita, da parte delle istituzioni, la
realizzazione di studi e convegni".
Per quanto mi riguarda, io dico tutto ciò che si può fare, come
è stato detto, noi lo faremo, io personalmente non ho delle
pregiudiziali di alcun genere, fermo restando il sacrosanto
principio dell'autonomia scolastica; io credo che però il tono con
cui è stata veicolata o sono contenute nelle circolari che danno
ordine alle scuole di provvedere, di anticipare, di fare, di
promuovere presso le scuole e di favorire da parte è un tono che, a
mio modesto parere, cozza un po' con il principio dell'autonomia
scolastica e della libertà di insegnamento peraltro.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie Assessore per la sua
risposta, per una volta anche nel merito un po' politica e io la
ringrazio.
La ringrazio per aver in ogni caso condiviso la necessità di
andare a ricordare alcuni eventi molto tragici della nostra storia
e la tradizione di ricordare questo tipo di eventi si esplica nel
cercare di evitare che questi poi debbano ripetersi.
Io non so, Assessore, come mai dovrei ricordare bene che nel
1920 sia stato vietato l'utilizzo di un certo tipo di lingue o
quant'altro, non ho idea, io non c'ero nel 1920, magari, se vuole,
le faccio vedere il documento, sono nato molto dopo; probabilmente
lei ricorderà anche, visto che io ricordo bene, quella che fu la
pulizia etnica che i partigiani comunisti titini misero in opera
quando conquistarono poi i territori, perché non fu soltanto fatta
di omicidi e sangue e infoibamenti, fu anche fatta, per esempio, di
divieto di parlare la lingua italiana, di modifica di tutta la
toponomastica, divieto di lavorare nella Pubblica Amministrazione
allora ai tempi iugoslava se non si condivideva l'impostazione
comunista che quella simpatica organizzazione che c'era ai tempi
imponeva e quindi tutti dobbiamo ricordare bene tutto e, proprio
per ricordare bene tutto, arriva questa giornata.
Probabilmente potrà non piacere il tono; io sinceramente ho
letto dei pezzi della circolare ma credo che questa circolare si
sia resa necessaria per un motivo, che è quello che le ho detto:
perché l'autonomia scolastica, molto probabilmente, è stata
utilizzata per non informare, perché, invece d'informare, si è
preferito evitare e dire ai ragazzi che durante la Seconda Guerra
Mondiale non ci furono soltanto buoni da una parte e cattivi
dall'altra, ci furono delle questioni molto più complesse, dove
quelli che apparentemente sembravano i buoni spesso diventano
cattivi. Questa è una di quelle occasioni. Allora proprio perché
c'è la questione dell'autonomia scolastica, e non solo, io ricordo
anche più volte e in più occasioni mi sono confrontato con il
collega Perron su questo tema, siamo per la più completa libertà,
quello che però riteniamo sia opportuno è dare la possibilità a chi
si vuole informare d'informarsi. Allora se io organizzo una
manifestazione pubblica, per parlare di quei temi e gli insegnanti
o le istituzioni scolastiche volutamente omettono che c'è quel tipo
d'iniziativa, è chiaro che io sto sabotando quell'iniziativa. Se io
invece informo ogni singolo studente che potrà recarsi in un luogo
dove potrà scoprire un pezzo di storia che non gli è mai stata
raccontata e lasciare a lui la libertà di potersi informare, allora
avrò adempiuto al mio dovere e nessuno pretende che lo si obblighi,
perché comprendiamo bene e noi rifuggiamo gli obblighi, siamo per
la più completa libertà, ma questa è dare una possibilità a
ciascuno: ecco perché io colgo in maniera positiva il suo spunto.
Lei dice che ha la disponibilità nel creare informazione su questi
eventi, sono favorevolmente colpito da questo.
Allora guardi, visto che la disponibilità, se ha la possibilità
di diffondere, come è stato fatto in altre regioni, dei manuali e
degli opuscoli che spiegano che cosa è accaduto, ovviamente
raccontati da chi ha fatto la storiografia ufficiale, non da chi la
denigra o da chi fa il negazionista, o se ha la possibilità, come
spero ci sia, di organizzare, per esempio, uno spettacolo pubblico,
come è già stato fatto, a teatro dove si racconta quella storia, si
raccontano i crimini, gli orrori che quella storia purtroppo ha
generato, e fosse in grado di mandare un invito a tutti gli
studenti dicendo: "Ci sarà quest'evento, se vuoi informarti,
partecipa", noi ci potremmo ritenere soddisfatti.
La lascio con quest'invito che spero possa concretizzarsi.
Grazie Assessore.
