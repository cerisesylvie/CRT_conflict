Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 621 del 24 novembre 1982 - Resoconto
OGGETTO N. 621/VII - VENTILATA CESSIONE DELLA PROPRIETA'
DELL'HOTEL VALLE D'AOSTA E SISTEMAZIONE DELLA SCUOLA ALBERGHIERA
REGIONALE - (Interrogazione).
PRESIDENTE:
Do lettura dell'interrogazione in oggetto
presentata dal Consigliere Minuzzo.
INTERROGAZIONE
Venuto a conoscenza che l'agenzia immobiliare di un notissimo
personaggio valdostano che, anche recentemente, ha fatto parlare
non poco i "media" locali, sembra sia interessata all'acquisto
dell'Hôtel Valle d'Aosta, per poi destinarlo a Scuola Alberghiera
regionale.
Ricordato che in occasione dell'acquisto da parte della
Regione del Castello Gamba, era stato detto che in quella sede
avrebbe potuto avere collocazione la Scuola Alberghiera
regionale;
INTERROGA
l'Assessore al Turismo, Urbanistica e Beni Culturali, Angelo
Pollicini, per conoscere:
1)
se risponde a verità che l'attuale proprietà
dell'Hôtel Valle d'Aosta è intenzionata a vendere
l'immobile;
2)
se è intenzione del governo regionale trasferire la
Scuola Alberghiera all'Hôtel Valle d'Aosta e se è ferma intenzione
trasferire la scuola a Châtillon;
3)
se e quando è intenzionato a portare
all'approvazione del Consiglio regionale un provvedimento tendente
a togliere la situazione di precariato della scuola e del suo
personale che si protrae dalla sua costituzione e che si deve
quindi ad avviso del P.S.D.I., dare al più presto soluzione e
sicurezza per il futuro alla luce anche della professionalità con
la quale vengono licenziati gli studenti che frequentano la scuola
diretta dal Prof. Rigois.
PRESIDENTE:
L'interrogato è l'Assessore Pollicini che ha
facoltà di parlare.
POLLICINI - (D.P.):
Informo il Consigliere Minuzzo che
l'Hôtel Valle d'Aosta è già stato venduto a dei privati locali;
quindi il problema in questi termini non si pone ...INTERRUZIONE...
Sufficiente perché io lo dica oggi! ...INTERRUZIONE...
Recentemente, la settimana scorsa!
Sul secondo problema, quello che in fondo sta al centro della
questione che pone il Consigliere Minuzzo e che riguarda la Scuola
Alberghiera, va detto che fino a due anni fa la Scuola Alberghiera
era ampiamente sufficiente rispetto alle richieste; cioè; i 40
posti disponibili coprivano anche richieste provenienti
dall'esterno della nostra Regione. Negli ultimi due anni, invece,
questa situazione si è nettamente modificata, ma la Regione voleva
vedere se questo era un fenomeno momentaneo, un fatto contingente
oppure se era un indirizzo nuovo che assumevano i giovani di questa
Regione per quanto riguarda la professione alberghiera. In effetti,
nelle ultime due stagioni, le domande sono state decisamente
superiori alle disponibilità, e cioè circa un centinaio nell'anno
scorso e circa centoventi questo anno; sono quindi rimaste
inaccettate circa 80 domande, provenienti in gran parte dalla Valle
d'Aosta, ma non dimentichiamo che sono venute domande anche dalla
Svizzera e addirittura una dalla Giordania: questo è un segno
dell'importanza e del prestigio che ha assunto la nostra Scuola
Alberghiera.
La Regione quindi si è posta questo problema e sta cercando una
soluzione definitiva; oggi, voi sapete, siamo in affitto presso
l'albergo di Porossan e le direzioni in cui si muove la Regione
sono due: tenuto conto che una grossa domanda viene anche dalla
Bassa Vale, si ritiene opportuno esaminare la possibilità di
dividere in due la Scuola Alberghiera, individuando strutture per
il Centro Valle e l'Alta Valle e strutture per la Media Valle e la
Bassa Vale. E' ipotizzabile che la zona del parco del Castello
Gamba - ma per ora è solo una ipotesi - veda la realizzazione di
una seconda Scuola per la Media e a Bassa Valle.
Per quanto riguarda invece Aosta, il Centro e l'Alta Valle, devo
ricordare che è in corso una causa al Consiglio di Stato fra la
nostra Regione e lo Stato: noi intendiamo che l'attuale albergo "La
Lanterna" che apparteneva all'Ente soppresso "Aiuti Internazionali"
venga trasferito alla Regione e non trattenuto dallo Stato. Se dal
contenzioso riusciremo, come noi riteniamo, ad avere ragione e
quindi a venire in possesso de "La Lanterna", potrebbe essere
questa una sede idonea per ospitare la definitiva sistemazione
della Scuola Alberghiera.
Con questo, mi pare di aver risposto alle domande
dell'interrogazione.
PRESIDENTE:
La parola al Consigliere Minuzzo per la
replica.
MINUZZO - (P.S.D.I.):
Per quanto concerne la prima
questione, e cioè la vendita dell'Hôtel "Valle d'Aosta", vorrei
raccomandare all'Assessore che tale struttura rimanga a
destinazione alberghiera, altrimenti verranno a mancare altri 200
posti letto e si ridurrà ulteriormente la ricettività della nostra
Regione, malgrado si continui a fare opera di promozione turistica
e si vada addirittura a cercare clienti in Giappone: dovremo
assicurare alle agenzie turistiche e di viaggio che i turisti che
si recano in Valle d'Aosta saranno forniti di una tenda per poter
pernottare, visto che le strutture alberghiere continuano a
chiudere; diversamente, non si capisce dove questi turisti possano
andare a dormire!
Per quanto riguarda la seconda questione, posso dichiararmi
soddisfatto in quanto una interrogazione generalmente la si
presenta per avere delle informazioni, e l'Assessore certe
informazioni le ha fornite; ma non sono molto soddisfatto per il
loro contenuto, in quanto i problemi concernenti la Scuola
Alberghiera sono ancora in fase di studio, e l'Assessore non ha
potuto indicare i tempi nei quali potranno trovare soluzione questi
problemi.
Non possiamo perciò ritenerci soddisfatti, in quanto la
questione della Scuola Alberghiera rimane ancora in sospeso e si
conferma la situazione di precariato, come avevamo scritto
nell'interrogazione.
PRESIDENTE:
Per l'oggetto iscritto al n. 9 dell'ordine
del giorno vale quanto è stato detto in precedenza: è rinviato alla
prossima adunanza, alla presenza dell'Assessore Rollandin.
Passiamo quindi alla trattazione dell'oggetto iscritto al n. 10
dell'ordine del giorno.
