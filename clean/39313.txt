Classificazione
ASSISTENZA SOCIALE
Disabili
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 2566 del 25 gennaio 2017 - Resoconto
OGGETTO N. 2566/XIV - Interpellanza: "Utilizzo dell'Espace
Porta Decumana della Biblioteca regionale e interventi per
l'accesso alle persone con disabilità motoria".
Rosset (Presidente) -
Punto n. 12 all'ordine del giorno.
Ha chiesto la parola il consigliere Bertin, ne ha facoltà.
Bertin (ALPE) -
Ritorniamo su un argomento già affrontato
soprattutto nella passata legislatura, mi riferisco a quello spazio
della Biblioteca regionale situato in basso entrando, il cosiddetto
"Espace Porta Decumana": uno spazio che per decenni è stato
utilizzato come luogo espositivo per diverse attività
dell'Amministrazione regionale, per esposizioni e mostre di vario
genere. Questo spazio, già quando veniva utilizzato, non era
accessibile a tutti e in effetti una delle interpellanze o
interrogazioni fatte all'epoca riguardava proprio questo aspetto.
In quell'occasione il Presidente della Regione, che era anche
Assessore all'istruzione
ad interim
- spesso lui è ad
interim su tante cose! - ci rispose che nel mese di luglio dello
stesso anno, il 2013, la questione si sarebbe risolta, che c'era
già un progetto e che era già tutto sistemato.
Purtroppo è facile constatare che queste dichiarazioni non
rispondono al vero e quello spazio continua a non essere
accessibile, ma soprattutto questo stesso spazio da diverso tempo
non è più utilizzato. Ci chiedevamo, anche per l'interesse che
questo spazio potrebbe avere, qual era l'intenzione per l'utilizzo
e poi anche quali erano le intenzioni relativamente
all'accessibilità, al di là delle dichiarazioni reiterate diverse
volte, che alla fine non hanno prodotto niente.
Presidente -
Ha chiesto la parola l'assessore Rini, ne ha
facoltà.
Rini (UV) -
Merci collègue Bertin de me donner
l'opportunité de retourner sur ce thème. En effet vous avez posé la
dernière question quand il y avait encore le Président
ad
interim
sur l'assessorat. Je vais répondre aussi au nom du
collègue Mauro Baccega et de sa structure, avec laquelle nous nous
sommes raccordés pour prédisposer cette réponse.
Vengo alle risposte puntuali. Per la sua prima domanda, la
realizzazione dell'ascensore era effettivamente prevista per la
metà del 2013. Per tale realizzazione erano previste due fasi
diverse e distinte, oltre a quella già in precedenza conclusa dagli
uffici della Soprintendenza, riguardante tutta la parte di opere
interrate. Le due fasi erano la costruzione in officina e il
montaggio del castelletto, opera regolarmente completata, e
l'acquisto e la posa delle parti invece meccaniche ed elettriche.
La realizzazione di quest'ultima fase è stata di fatto rinviata,
come è evidente, in ragione di quanto appresso poi cercherò di
esplicitare.
L'istallazione dell'opera all'interno di un edificio
classificato come monumento, in quanto sovrastante un'importante e
complessa area archeologica, la Porta Decumana, ha prudenzialmente
reso necessaria l'adozione di una soluzione piuttosto tecnica di
ascensore con fossa di minore profondità, quindi non così profonda
come era stata inizialmente prevista. Ciò richiede una omologazione
specifica presso il Ministero dei trasporti, una pratica non così
comune e che si è poi rivelata, oltre che più pesante dal punto di
vista burocratico, anche più onerosa in termini di tempo rispetto a
quanto preventivato, per cui non è stato possibile ottenerla nella
durata inizialmente prevista. Contestualmente - ovviamente non
possiamo negarlo - una contrazione delle risorse generali
finanziarie degli ultimi anni ha di fatto reso necessaria una
riorganizzazione complessiva delle sedi espositive.
Collega Bertin, spesso con lei - trovo che il confronto sia
anche costruttivo, glielo dico sinceramente - discutiamo proprio
delle sedi espositive e delle proposte che portiamo avanti nelle
varie sedi espositive. Vista anche la situazione generale, credo
che sia più che mai necessario ora discutere bene sull'opportunità
o meno di dare alla luce una nuova sede espositiva. Questo vorrebbe
dire avere le idee molto chiare anche poi su come allocare bene le
risorse e rendere poi questa sede produttiva e non un'ennesima
sede, dove poi proporre degli eventi che poi non sempre hanno i
risultati sperati. Quindi nell'ottica di questa razionalizzazione
generale delle attività, non solo espositive ma anche di promozione
della cultura, tra le possibili scelte l'area espositiva Espace
Porta Decumana è stata temporaneamente esclusa dalla programmazione
delle esposizioni; questo a partire dall'anno 2013. Con ciò, si è
considerato di minore impellenza l'intervento per l'accessibilità
del piano interrato dell'edificio di via Torre del Lebbroso, con la
conseguenza di sospenderne temporaneamente l'esecuzione e di
concentrare l'azione e le risorse dell'Amministrazione su progetti
di adeguamento del patrimonio edilizio pubblico, che nel momento
specifico risultavano di maggiore urgenza.
Collega, più volte proprio con lei veniamo sull'attualità e
sull'urgenza di adeguare determinate strutture: questo stiamo
cercando di fare dandoci delle priorità. Crediamo che sia un modo
di lavorare serio, senza andare a fare interventi a
spot
o a
pioggia sul territorio, senza avere poi una lungimiranza di visione
anche di quella che sarà la programmazione proprio sul nostro
territorio.
Questo però ovviamente non esclude la prospettiva futura di tale
importante sito. Infatti, per il futuro si profilano importanti e
diversificate opportunità per il riutilizzo e la valorizzazione di
uno spazio che non faccio fatica a definire unico e di prestigio,
come quello dell'area in argomento. Avvalendosi principalmente
dell'organizzazione delle risorse mediamente disponibili, anche a
livello dello stesso dipartimento della Soprintendenza, la
Biblioteca regionale ha necessità di revisionare le sue attività e
i servizi, sviluppandone di nuovi che consentano di ampliare
l'offerta attuale. Ciò presuppone la disponibilità anche di nuovi
spazi strutturali da destinare a tali servizi e attività. Tra
questi spazi, l'Espace Porta Decumana si presta anche per il
carattere di prestigio, ma soprattutto di eccellente unicità che lo
caratterizzano, proprio per lo sviluppo di tali attività.
Per tale ragione, a partire dall'estate dello scorso anno,
tra le strutture operative regionali interessate sono riprese le
valutazioni sulle possibilità di una sollecita ripresa
dell'intervento di realizzazione dell'ascensore in oggetto, anche
perché ne diventa ovviamente parte strutturale e fondamentale per
l'utilizzo del sito. In tale valutazione è emerso che sotto il
profilo amministrativo, in relazione agli sviluppi normativi,
risulta essere oggi meno impegnativo affrontare la richiamata
procedura - quella a cui facevo riferimento prima - poiché la
normativa si è evoluta e perché risulta eseguibile direttamente
tramite un ente certificatore privato, ovviamente abilitato.
L'iter realizzativo è stato travagliato - credo che i dati lo
dicano e non ho difficoltà ad ammetterlo - e sono mutate le
condizioni di utilizzo, ma credo che lei convenga con me, per le
ragioni che prima ho cercato di esplicitarle, che è inutile andare
a predisporre un'area nuova senza poi delle adeguate collocazioni.
Tra l'altro c'è una ritrovata e nuova collaborazione instaurata tra
le diverse strutture regionali, avviata anche su un impegno
dell'Assessorato delle opere pubbliche di porre in essere le
risorse organizzative e finanziarie occorrenti al completamento del
progetto previsto entro il mese di agosto prossimo, culminata
peraltro con l'accordo che abbiamo preso con il collega Mauro
Baccega nel darle, collega Bertin, questa mia risposta alla sua
interpellanza. Si profila, quindi, una positiva conclusione -
seppur lunga e travagliata, dobbiamo dircelo - della questione
dell'accessibilità della Porta Decumana, che definirei solamente
una questione preliminare, ma finalmente della fruizione del sito
stesso.
Presidente -
Ha chiesto la parola il consigliere Bertin,
ne ha facoltà.
Bertin (ALPE) -
La "sollecita ripresa" fa un po'
sorridere, visto che sono passati quattro anni dall'annuncio fatto
dal Presidente della Regione che questi lavori sarebbero stati
realizzati e già operanti nel luglio 2013. Sono passati tanti anni
e una sollecita ripresa va bene, ma rischia poi di far sorridere:
quattro anni per mettere un ascensore, sono oggettivamente troppi.
Al di là di questo aspetto, prendiamo atto che nell'agosto di
quest'anno quest'opera finalmente verrà realizzata. È importante
che sia preliminare - su questo concordo con lei - e per molto
tempo quell'area è stata utilizzata senza l'accessibilità. Bisogna
prima permettere l'accessibilità a tutti e poi utilizzarla, invece
per una decina d'anni è stato il contrario.
Volevo anche capire quali erano le intenzioni relativamente
all'utilizzo di questo spazio interessante che si colloca in un
contesto altrettanto interessante come quello della biblioteca. A
mio avviso va sfruttato non necessariamente per un nuovo spazio
espositivo - già ce ne sono di sufficienti - ma certamente in quel
luogo qualcosa si dovrà fare, anche perché - come sottolineava
peraltro anche lei - è uno spazio unico che si potrebbe prestare a
molte attività di valore e oggettivamente è un peccato non
utilizzarlo.
Una biblioteca che comunque è una di quelle opere che, bene o
male, hanno segnato positivamente questa regione nel periodo
dell'abbondanza finanziaria, nel quale si sono sprecati tantissimi
soldi. La Biblioteca regionale forse è una di quelle poche opere
realizzate che hanno avuto un effetto positivo per la città,
aumentando la qualità della vita dei cittadini, a volte anche
supplendo ad altre mancanze.
È un invito a fare in fretta - fa un po' ridere questa
richiesta! - e soprattutto a utilizzare quest'area prima possibile,
per le ragioni sulle quali tra l'altro conveniva anche lei. Per le
sue caratteristiche questo spazio può essere utilizzato per tante
cose, magari anche per associazioni esterne all'Amministrazione. È
stato un peccato non averlo utilizzato in tutto questo periodo a
causa dei vari
iter
complicati, ma che oggettivamente non
giustificano dei tempi di realizzazione così lunghi. Teniamo conto
che la biblioteca è stata inaugurata nel 1996 e l'anno scorso si è
fatto il ventennale, per cui in vent'anni non si è realizzata
quest'opera che era comunque necessaria. Vent'anni nei quali si è
utilizzata per oltre un decennio quest'area che non era
accessibile. Direi che è il momento di rendere accessibile l'Espace
Porta Decumana e soprattutto di utilizzarlo in modo
intelligente.
