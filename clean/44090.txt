Classificazione
TRASPORTI E VIABILITÀ
Impianti a fune



Oggetto del Consiglio n. 1156 del 12 gennaio 2022 - Resoconto
OGGETTO N. 1156/XVI - Interpellanza: "Iniziative volte ad
assicurare una corretta informazione sui nodi giuridici della
vicenda Cime Bianche".
Bertin (Presidente) -
Il
punto all'ordine del
giorno n. 29 è ritirato. I punti 30, 31, 32 e 33, come detto in
precedenza, saranno discussi al rientro dell'assessore. Passiamo
pertanto al punto n. 34. Per l'illustrazione la consigliera
Minelli.
Minelli (PCP) -
In sede di discussione del DEFR e del
bilancio, di fronte alla presentazione di molti dei nostri
emendamenti, c'è stato un sostanziale silenzio da parte del Governo
e della maggioranza che non ha consentito di entrare nel merito e
di affrontare degli argomenti che avevano e, a nostro avviso
mantengono, tutta la loro valenza politica e amministrativa.
Riteniamo pertanto che sia necessario riproporre in aula alcuni di
tali argomenti, perché si possa comprendere quali siano le
intenzioni del Governo in proposito.
Questa interpellanza ritorna sulla questione dello studio di
fattibilità riguardante la realizzazione di nuovi impianti nel
Vallone di Cime Bianche, per ribadire l'inopportunità di continuare
a spendere dei soldi pubblici per tali studi, senza averne
preliminarmente chiarita la percorribilità sul piano normativo.
Durante le dichiarazioni di voto effettuate in aula al termine
della discussione sul bilancio, abbiamo prima ascoltato una
affermazione non corrispondente al vero circa una presunta
imposizione da parte nostra dello studio in questione e poi dei
richiami a differenze procedurali tra gli impianti che si
vorrebbero realizzare su quel territorio e quelli già autorizzati
sul monte Terminillo e poi bocciati dal Ministero della transizione
ecologica, sulla base del decreto ministeriale 184 del 2007 del
quale, chissà perché, non si vuole mai parlare. Sui possibili
riflessi locali di quella specifica decisione del Ministero,
nonostante sia stato richiesto più volte, la Regione non si è
preoccupata di acquisire un parere legale mirato e specifico su
quella questione, ma si continua, in vari contesti, non soltanto in
quest'aula, a fare riferimento a un precedente parere legale
dell'Avvocatura, rilasciato però prima della bocciatura degli
impianti sul Terminillo.
Con queste premesse noi chiediamo al Presidente e all'Assessore
di esplicitarci quali differenze procedurali che intercorrerebbero
tra gli impianti di risalita nel vallone in questione e quelli sul
monte Terminillo siano state comunicate dalla Regione al Ministro
della transizione ecologica, così come è stato detto in aula. E poi
chiediamo di sapere che cosa si intende fare per dare
un'informazione corretta sui nodi giuridici della vicenda di Cime
Bianche, anche rendendo pubblici dei documenti, quali il parere
dell'Avvocatura regionale, e il testo della lettera che il
Presidente ha inviato al Ministro a inizio novembre e di
conseguenza anche dell'eventuale risposta pervenuta.
Presidente -
Per la risposta il presidente della Regione
Lavevaz a cui passo la parola.
Lavevaz (UV) -
Rispetto alla prima domanda, cosa sia
stato inserito nella lettera inviata al Ministero della transizione
ecologica, occorre dire che in maniera abbastanza semplice abbiamo
sottolineato che c'è una profonda diversità rispetto alla
situazione in cui si trovano a livello di iter lo studio e la
progettazione del Monte Terminillo, rispetto a quello del Vallone
delle Cime Bianche. In particolare, per la questione del Monte
Terminillo l'allora Ministero dell'ambiente aveva ravvisato, nei
provvedimenti allora adottati dalla Regione, una serie di non
conformità rispetto alla normativa sia italiana che eurounitaria,
invitando la Regione Lazio a porre in essere, in quel caso in
autotutela, ogni necessaria iniziativa.
Nel nostro caso come è noto, ma lo abbiamo già detto diverse
volte in quest'aula, siamo in una situazione completamente diversa,
ed è quello che abbiamo sottolineato nella nostra lettera al
Ministero. Nella sostanza, noi non abbiamo ancora adottato nessun
provvedimento, essendo in una fase di studi propedeutici, che sono
quelli che poi, come abbiamo sempre detto, definiranno l'effettiva
fattibilità; si chiamano, infatti, studi di fattibilità proprio per
questo, perché sono studi che sono appunto preliminari alla
valutazione di fattibilità stessa dell'intervento. Evidentemente,
invocare l'autotutela in questo momento non ha nessuna logica.
Queste attività propedeutiche, come abbiamo sempre detto, risultano
essenziali per determinare il prosieguo, conformemente alla
normativa regionale, a quella statale, a quella eurounitaria, senza
che possa escludersi, come abbiamo sempre detto, in nessun modo
nessuno scenario possibile.
Per quanto riguarda invece la seconda domanda, ci saranno i
tempi e i modi nell'ambito dei relativi procedimenti
amministrativi, che sono legati a una norma chiara, a delle
procedure molto chiare, per rendere noti poi ai soggetti che ne
hanno diritto, portatori di interessi ma anche in generale alla
comunità valdostana, gli esiti di tutte le attività propedeutiche
preliminari e anche gli aspetti legati a questi, gli aspetti
giuridici e ambientali nel progetto e anche i rapporti con il
Ministero della transizione ecologica che, per il momento,
peraltro, non ha espresso alcun parere sulla questione da noi
evidenziata.
Presidente -
Consigliere Grosjacques?
Grosjacques (UV) -
Per fatto personale, in quanto nelle
premesse dell'interpellanza è scritto che il presidente della IV
Commissione ha fatto una serie di affermazioni palesemente false,
quindi desidererei rispondere senza naturalmente integrare la
risposta del Presidente, che credo abbia già esaurito l'argomento
dal punto di vista giuridico.
Nella mia dichiarazione postuma, come viene definita, in sede di
bilancio, peraltro è stata postuma per tutti perché in modo
irrituale, avevo avuto modo di dirlo all'inizio del mio intervento,
abbiamo fatto le dichiarazioni di voto alla fine del percorso di
approvazione. Ma al di là di questo, io in quanto a correttezza
credo che sia difficile accettare lezioni dalla collega
Minelli.
Voglio citare solo un caso che si riferisce peraltro alla
questione Cime Bianche, in quanto la collega Minelli, al di là del
fatto che la declaratoria sul DEFR 2020-2022 e l'imposizione della
frase di non votare il DEFR, credo sia a conoscenza non solo di
coloro che erano in quest'aula in quel periodo, ma anche di chi era
fuori e ha avuto modo di seguire questo iter. Molto brevemente
vorrei mettere in evidenza la correttezza e l'etica della collega
Minelli, in quanto si è dimessa dall'incarico di assessore il
giorno 15 maggio, lo stesso giorno...
Presidente -
Consigliere, circoscriva l'intervento al
fatto personale.
Grosjacques (UV) -
Presidente, per fatto personale
l'articolo 57 consente cinque minuti di intervento.
Presidente -
Sì, ma lo circoscriva al fatto
personale.
Grosjacques (UV) -
Lo circoscrivo alla lettera che la
collega Minelli ha mandato alla società Monterosa dieci giorni dopo
essersi dimessa da assessore, dopo essersi cancellata dalla
chat
di Giunta e dopo aver rinunciato all'indennità di
funzione e non essere più andata in assessorato. Il giorno 25 di
maggio, quindi il giorno prima della presa d'atto delle sue
dimissioni, ha mandato alla Monterosa una lettera con la quale
diffidava, ai sensi anche della diffida dell'avvocato Brambilla
sulla quale lei conosceva perfettamente la risposta, perché
l'Avvocatura aveva risposto mettendola in indirizzo, di
interrompere la procedura.
Sulla regolarità della procedura ha risposto il Presidente in
più occasioni. Vorrei solo smentire le affermazioni di falsità e
mettere al corrente quest'aula e chi ci ascolta da fuori sulla
correttezza e sull'etica utilizzate dalla collega Minelli nei suoi
interventi e soprattutto nei sette mesi durante i quali ha gestito
il suo assessorato.
Presidente -
Consigliera Minelli ne ha facoltà.
Minelli (PCP) -
Se consente, chiederei adesso i miei
cinque minuti per replica su fatto personale e poi replicherei al
presidente Lavevaz sull'iniziativa.
Guardi collega Grosjacques: lei ha fatto un intervento
estremamente confuso, facendo un gran minestrone! Evidentemente lei
non ha neanche ben contezza delle cose che dice, perché lei si
riferisce a una lettera che io ho mandato successivamente alla
dichiarazione di dimissioni, nel periodo che è intercorso
all'accettazione delle stesse. Quello che forse lei non sa è che la
decisione del Ministero della transizione ecologica relativa al
Terminillo è stata resa nota il 14 di maggio; evidentemente prima
di quella data non avrei potuto chiedere delle delucidazioni e
chiedere un parere. L'ho fatto successivamente, l'ho fatto quando
sono venuta a conoscenza di quella cosa, perché non ricevo tutte le
comunicazioni che riguardano la Regione Lazio e quindi io l'ho
letto sui giornali, come molti altri, tra il 14 e il 25, anzi, l'ho
letto il 24 mattina. Di conseguenza, ho fatto quella richiesta
l'ultimo giorno in cui potevo farla e credo che sia stato un atto
del tutto legittimo. Tant'è vero che, bisogna ricordarselo - lo
dico perché lei ha citato la diffida delle associazioni
ambientaliste, eccetera - quella diffida era arrivata a me e quindi
io avevo chiesto all'epoca un parere all'Avvocatura. Lo avevo
chiesto a dicembre, è arrivato ad aprile ed era un parere relativo
a quella questione. Quello che io ho chiesto successivamente era un
parere relativo alla decisione del Ministero sul Terminillo.
Al di là di questo lei dice: "Non prendo lezioni di correttezza
dalla collega Minelli"; io non ne prendo di etica da lei, per molti
motivi che non sto adesso a elencare, perché non sarebbe proprio il
caso.
Passerei alla replica al Presidente, che poi è la cosa che
sostanzialmente mi interessa di più, perché queste cose lasciano
veramente il tempo che trovano; anche per quanto riguarda l'accusa
di ciò che da me è stato fatto nei sette mesi: qui dovete mettervi
d'accordo all'interno dell'Union Valdôtaine, perché dite sempre
delle cose molto diverse e quindi trovate una strada e seguite
quella: sulla capacità, l'incapacità, cosa si è fatto, cosa non si
è fatto.
Sulla questione a cui ha risposto il Presidente. Lei dice,
Presidente, che il MITE aveva ravvisato, per quanto riguardava il
Terminillo, una non conformità alla normativa europea e nazionale e
che, nel nostro caso, siamo in una situazione completamente
diversa. Quello che io ho detto anche nel mio intervento e
ribadisco, perché è una cosa su cui non si arriva mai a sviscerare
la questione, è veramente su questo decreto ministeriale del 2007,
perché è lì la questione, è quella la questione. Infatti, secondo
quel decreto del 17 ottobre 2007, che è stato ripreso da una
delibera di Giunta, la 1087 del 2008, quel decreto vieta la
realizzazione di impianti di risalita e di piste di sci in un
territorio come quello delle Cime Bianche.
Lei dice che dobbiamo fare degli studi che sono propedeutici per
capire la realizzabilità o meno. Quello che io chiedo è: ma allora
verificheremo se questo decreto ministeriale blocca la questione
dopo aver speso non più 700 mila euro e passa, ma 403 mila euro per
l'ennesimo studio? Perché è questa la questione.
Vede, Presidente, io credo che voi dovrete rispondere a un certo
punto di una decisione, questa sì del tutto ideologica, di
continuare con degli studi per un'opera che, così come prevede la
normativa, ed è quella la normativa a cui fare riferimento, è
impossibile, e si rischia di continuare a sprecare dei fondi
pubblici per poi andare a sbattere contro questa normativa. Sono
sempre maggiori le spese che noi abbiamo per mantenere in
efficienza e per migliorare degli impianti che già abbiamo, ed è su
quelli che forse bisognerebbe concentrarsi.
Infine, io sinceramente non capisco l'accanimento su un
intervento che è contrario a ogni prospettiva di valorizzazione di
quelle che sono le ricchezze durature del nostro territorio e di
sostenibilità, ma la sostenibilità ormai è buona solo per parole al
vento e per qualche inconcludente convegno.
