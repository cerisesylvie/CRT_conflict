Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 20 del 14 gennaio 1981 - Resoconto
OGGETTO N. 20/81 - INIZIATIVE PER LA MORALIZZAZIONE DELLA VITA
PUBBLICA. (Approvazione di mozione)
Presidente
- Do lettura della mozione a firma del
Consigliere Lustrissy.
MOZIONE
Dopo ampio dibattito sulla situazione politica nazionale e
alla luce degli ennesimi scandali per corruzione, frode ed evasioni
tributarie, chiaramente collegati alla compiacenza di uomini
politici in collegamento con l'ordinamento burocratico
istituzionale dello Stato
Il Consiglio regionale
DELIBERA
di approvare l'allegato ordine del giorno, da inviare ai
Parlamentari della Valle d'Aosta e a tutte le forze politiche
presenti in Parlamento.
ORDINE DEL GIORNO
IL CONSIGLIO REGIONALE DELLA VALLE D'AOSTA
- collegandosi al dibattito in corso a livello nazionale,
concernente la sempre più manifesta esigenza di tutelare la
moralità pubblica ed in particolare l'onestà degli eletti nelle
assemblee legislative;
- riconoscendo che più che fumose dichiarazioni verbali sono
necessari atti concreti, in grado di favorire l'allontanamento
dalla vita pubblica e dall'apparato burocratico istituzionale dello
Stato di coloro che, abusando delle loro funzioni, lucrano vantaggi
non consentiti per sé ed altri;
- constatato che il meccanismo parlamentare della
"Commissione inquirente" ha permesso ancora in questi giorni
clamorose assoluzioni in funzione di aggiustamenti politici,
espropriando al Parlamento il potere costituzionale di accusa di
cui agli articoli 90 e 96 della Costituzione;
- considerato che l'autorizzazione a procedere nei confronti
dei parlamentari, prevista dall'art. 68 della Costituzione, è ormai
un istituto anacronistico, fonte di continue poco edificanti
manovre politiche a causa sostanziale di disparità di trattamento
nei confronti degli eletti in altri organi legislativi e dei
singoli cittadini;
- rilevato che in entrambi i casi vi è alla radice il
concetto che il potere premia, nel senso che chi ce l'ha può
beneficiare di protezioni ed impunità che si concretizzano con la
facoltà di archiviazione e non luogo a procedere degli organi
interni parlamentari;
- dato atto che, peggio della corruzione è la sicurezza della
impunità (che si realizza con i meccanismi sopra denunciati) e che,
grazie all'impunità, la corruzione dilaga senza freno e invade
l'Amministrazione a tutti i livelli;
INVITA
i Parlamentari della Regione Valle d'Aosta, i rappresentanti
dei partiti e movimenti politici presenti al Parlamento nazionale
ed i singoli eletti, di farsi promotori di opportune iniziative
legislative con lo scopo di abrogare:
1) le leggi istitutive della "Commissione
Inquirente";
2) l'art. 68 della Costituzione nella parte relativa
all'autorizzazione a procedere nei confronti dei membri del
Parlamento.
Presidente
- Il Consigliere Lustrissy ha facoltà di
illustrare la mozione.
Lustrissy (DP)
- Vorrei aggiungere qualcosa alla parte
illustrativa di questo ordine del giorno, che vuole ricollegarsi al
dibattito in corso in sede politica nazionale e in sede di opinione
pubblica sul problema generale dell'interpretazione data in sede
legislativa all'art. 96 della Costituzione, riguardante i giudizi
di accusa nei confronti dei reati commessi dai Ministri, e
sull'art. 68, riguardante l'autorizzazione a procedere nei
confronti dei membri del Parlamento.
L'origine dei giudizi di accusa nei confronti degli organi
politici risale all'impeachment di derivazione anglosassone,
affermatosi e sviluppatosi in Inghilterra fin dal Medioevo, e
praticamente utilizzato in funzione della progressiva affermazione
della preponderanza politica della Camera dei Comuni, la quale,
ponendo in stato di accusa davanti alla Camera dei Lords i
Consiglieri del Re, o anche semplicemente minacciando di farlo,
riusciva a ritenere la rimozione d'ufficio. Il sistema si è poi
trapiantato negli Stati Uniti nel sistema costituzionale
presidenziale; esso rappresenta il solo strumento a disposizione
delle Assemblee per rimuovere d'ufficio lo stesso Presidente. Le
ragioni d'essere dell'istituto risiedono esclusivamente nella
possibilità di allontanare dalla carica politica l'inquisito e di
interdirlo dai pubblici uffici, su proposta del Senato, a
maggioranza dei due terzi, dietro accusa promossa dalla Camera dei
Rappresentanti.
Il contenzioso si esaurisce quindi sul piano strettamente
politico; l'eventuale giudizio penale prosegue, a norma del diritto
comune, dinanzi alla magistratura ordinaria.
Lo schema dell'impeachment anglosassone era puntualmente seguito
nell'ordinamento italiano monarchico, ed esplicato dal Senato,
costituito in Alta Corte di Giustizia, su accusa promossa dalla
Camera dei Deputati, per i reati commessi dai Ministri
nell'esercizio delle loro funzioni, a norma dell'art. 36 dello
Statuto Albertino del 1848.
Come è noto, il legislatore costituzionale italiano ha dato al
problema della cosiddetta giustizia politica relativa ai reati
commessi nell'esercizio delle loro funzioni dal Presidente del
Consiglio dei Ministri e dai Ministri, in base all'art. 96 della
Costituzione, una soluzione spiccatamente giurisdizionalista,
mediante l'istituzione di una speciale giurisdizione punitiva,
costituzionale, indipendente, permanente, precostituita e perciò
naturale, qual è la Corte Costituzionale nella speciale
composizione prevista dall'art. 135, ultimo comma, della
Costituzione: cioè da sedici giudici aggregati, sorteggiati da un
elenco di persone compilato ogni 12 anni dal Parlamento in seduta
comune.
Il potere di instaurare il giudizio di accusa davanti alla Corte
Costituzionale è attribuito dall'art. 96 della Costituzione al
Parlamento in seduta comune; lo strumento processuale per la
instaurazione del giudizio è costituito dalla messa in stato di
accusa attraverso deliberazione dell'Assemblea comune.
Le funzioni di Pubblico Ministero sono esercitate dal
Parlamento; il carattere di organo largamente collegiale e
l'ampiezza della composizione del Parlamento in seduta comune
richiedono che il Parlamento eserciti la sua funzione non solo
attraverso il suo più importante organo, che è l'Assemblea, ma
anche attraverso gli altri organi costituiti ad hoc, che per la
loro composizione numerica e quantitativa rispecchino da un lato,
in modo fedele, gli orientamenti dell'Assemblea, e dall'altro lato
soddisfino le esigenze di competenza e di funzionalità. Questi
organi sono: la Commissione parlamentare prevista dalla legge
costituzionale del '53, n. 1, costituita da dieci Deputati e dieci
Senatori, definita poi "Commissione Inquirente" dall'art. 3 della
legge n. 20 del '62; i Commissari di accusa, eletti dal Parlamento
secondo l'art. 13 della legge costituzionale del '53, per sostenere
l'accusa in Parlamento e l'azione di Pubblico Ministero davanti
alla Corte Costituzionale.
La Commissione Inquirente secondo la legge istitutiva del '53
aveva la sola funzione di organo istruttorio, col compito di
vagliare la notitia criminis ad essa trasmessa dal Presidente della
Camera, e di proporre, se del caso, con relazione motivata, la
messa in stato di accusa dell'operatore politico incolpato di
fronte all'Assemblea.
Per cui l'Assemblea del Parlamento in seduta comune è l'organo
fondamentale a cui spetta per Costituzione di deliberare sulle
proposte della Commissione Inquirente, e nell'esercizio del potere
di elevare accusa anche in difformità delle proposte della
Commissione Inquirente stessa.
Con legge ordinaria n. 20 del '62, si stabilirono i poteri della
Commissione; ad essa si attribuiscono i poteri spettanti al
Pubblico Ministero dal Codice di Procedura Penale nell'istruzione
sommaria, di disporre direttamente della forza pubblica e di
richiedere l'impiego delle forze armate.
Con legge successiva, del '76, è ammessa la pubblicità di alcune
sedute della Commissione Inquirente, quando si tratti di casi di
archiviazione e di non luogo a procedere.
Nel '78 con la legge n. 170, si sono stabilite nuove norme sui
procedimenti di accusa per evitare il referendum abrogativo che era
stato proposto dal Partito Radicale. Tale nuova normativa si è resa
necessaria non solo per evitare il referendum, ma anche per la
strumentalizzazione della Commissione Inquirente sul piano
politico, e per le diffidenze causate dal giudizio sul caso
Trabucchi, rimasto clamoroso negli annali della Commissione
Inquirente.
In pratica, con la facoltà di archiviazione e di dichiarazione
di non doversi procedere, si era espropriato il Parlamento del
potere di accusa; si veniva dunque a privilegiare il momento
deliberante, con l'archiviazione e il non luogo a procedere,
rispetto a quello referente, unico attributo della Commissione sul
piano costituzionale in base alla legge del '53. Il risultato fu
quello di garantire il più delle volte l'impunità degli
inquisiti.
Di fronte a questi problemi il Parlamento, nel '78, con la legge
n. 170, senza grande chiarezza peraltro, ha scelto la strada di
ridurre i casi di archiviazione e non luogo a procedere, imponendo
alla Commissione il dovere di riferire al Parlamento in seduta
comune, per le deliberazioni di sua competenza, in tutti i casi in
cui ritenga che i fatti non siano manifestamente infondati. Si è
tentato dunque di privilegiare il momento referente rispetto a
quello deliberante.
La Commissione Inquirente conserva quindi la funzione
deliberante nel solo caso di manifesta infondatezza, coi poteri
previsti dall'art. 82 della Costituzione per le Commissioni di
inchiesta, e cioè quelli dell'autorità giudiziaria ordinaria;
vengono abrogate inoltre le precedenti leggi del '62 e del '76.
Ma, nonostante queste innovazioni, la Commissione Inquirente ha
dimostrato di male utilizzare il proprio potere, e prova ne è il
recente episodio riguardante l'archiviazione del procedimento a
carico dell'ex Ministro Gioia, per lo scandalo cosiddetto "dei
traghetti d'oro". La Commissione ha dimostrato ancora una volta di
usare male il proprio potere discrezionale, causando anche una
disparità di trattamento nei confronti dei cosiddetti imputati
laici, per i quali continuerà invece l'azione da parte della
magistratura ordinaria.
Molta stampa ha dato rilievo alla notizia in senso negativo, e
l'opinione pubblica ne è sconcertata. Ormai il vero imputato è la
Commissione Inquirente, le cui sentenze, secondo il giornalista
Biagi, sono spesso frutto di baratti e di intrallazzi: "è un organo
del quale gli I taliani farebbero volentieri a meno". Il Pubblico
Ministero Cerrato ha affermato di recente in un processo di
diffamazione intentato da un noto uomo politico, che "la
Commissione Inquirente è un luogo di patteggiamenti, di 'do out
des' e di ricatti".
Gli stessi partiti dell'attuale maggioranza governativa,
preoccupati dal clamore suscitato per l'assoluzione dell'ex
Ministro Gioia, si sono riuniti alcuni giorni dopo la sentenza ed
hanno annunciato iniziative legislative per l'abolizione non solo
della Commissione Inquirente, ma anche della speciale giurisdizione
della Corte Costituzionale, con l'istituzione di una nuova Sezione
presso la Suprema Corte di Cassazione. Numerosi uomini politici
responsabili hanno manifestato le stesse intenzioni, per cui, per
recuperare credibilità, è ora di passare dalle parole ai fatti, con
opportune iniziative legislative.
Lo stesso discorso è stato fatto per l'art. 68 della
Costituzione, per quanto riguarda l'autorizzazione a procedere
della Commissione parlamentare a proposito dei procedimenti penali
a carico dei parlamentari per i reati comuni. Ma noi sappiamo anche
come vanno nel nostro Paese le cose; dopo questa tempesta,
originata da quella scandalosa assoluzione, ritornerà la quiete. In
pratica, i furbi non vogliono perdere i loro privilegi, e non ci
stanno ad essere trattati come gli altri. Scriveva di recente sul
"Corriere della Sera", Giovanni Russo, che "la mala pianta del
terrorismo germoglia proprio nel terreno putrido della corruzione
politica e della degradazione sociale".
Bene, noi non vogliamo usare della retorica, né dire di più di
quanto è stato detto; vogliamo solo attirare l'attenzione di questo
Consiglio regionale sull'esigenza di inserirci in questo dibattito
politico in corso, e di manifestare concretamente la nostra
opinione al riguardo del problema sollevato.
Problema che ha trovato importanti conferme anche sul piano dei
più grandi partiti a livello nazionale, che hanno ormai deciso di
procedere all'abrogazione di tutte le leggi interpretative
dell'art. 96 della Costituzione, che riguardano l'istituzione della
Commissione Inquirente, e di orientarsi anche verso la
sostituzione, come organo giudicante, della Corte Costituzionale in
quella speciale composizione con una Sezione speciale della Suprema
Corte di Cassazione. Inoltre di abolire anche il famigerato
istituto parlamentare dell'autorizzazione a procedere nei confronti
dei membri del Parlamento, almeno per quanto riguarda la
persecuzione dei reati comuni, che niente hanno a che vedere con lo
svolgimento dell'attività politica.
Proponiamo dunque alle forze politiche presenti in questo
Consiglio questo ordine del giorno che invita i parlamentari e i
rappresentanti dei partiti e movimenti politici presenti in
Parlamento a farsi promotori di opportune iniziative legislative
sul piano propositivo, per essere consequenziali alle dichiarazioni
sinora fatte, e perché si arrivi quanto prima all'abrogazione delle
leggi istitutive della Commissione Inquirente e a modificare l'art.
68 della Costituzione.
Presidente
- È iscritto a parlare il Consigliere Tonino,
ne ha facoltà.
Tonino (PCI)
- Noi diciamo subito che l'iniziativa del
Gruppo dei Democratici Popolari ci sembra molto opportuna e anche
necessaria in un momento che è particolarmente delicato e critico
della vita del nostro Paese. Dobbiamo aggiungere che secondo la
nostra opinione lo spirito dei costituenti, che è stato ricordato
anche dal collega Lustrissy, è stato tradito da una concezione del
potere pubblico che è venuta avanti in questi anni di vita della
nostra Repubblica, che è venuta avanti sotto tanti anni di gestione
prevalentemente democristiana dei Governi nazionali. Infatti ci
sembra di poter dire che l'autorizzazione a procedere nei confronti
dei membri del Parlamento tendeva a proteggere i parlamentari
contro possibili persecuzioni, contro atti ingiusti; e pensiamo si
debba tener conto, da un punto di vista storico, che la
Costituzione è nata in un periodo in cui si usciva da una dittatura
fascista, in cui molti furono gli atti persecutori soprattutto
contro parlamentari delle opposizioni.
La nostra opinione è che questa impostazione sia stata tradita;
la richiesta preventiva di autorizzazione a procedere è servita
soprattutto per coprire gli scandali, per proteggere personaggi
che, abusando delle loro funzioni, hanno lucrato vantaggi personali
o vantaggi per il proprio partito, o, peggio ancora, per la propria
corrente di partito. Anziché un organismo per un'analisi
istruttoria seria, come ha ricordato il Collega Lustrissy e
trasparente per l'opinione pubblica, la Commissione Inquirente è
diventata un organismo che garantiva protezione e impunità; sempre
a colpi di maggioranza - questo va ricordato, perché i comunisti
hanno sempre votato per le autorizzazioni a procedere - sempre a
colpi di maggioranza sono stati archiviati o non si è dato luogo a
procedere per casi di estrema gravità, oppure non ci si è
pronunciati su scandali che coinvolgono e coinvolgevano personaggi
politici di primo piano.
È inutile, credo, fare molti esempi; basta ricordare come siano
ancora giacenti scandali quali quelli dell'ANAS, del Belice; la
clamorosa archiviazione del caso Gioia, che è fatto di questi
giorni; le clamorose assoluzioni del passato.
Noi crediamo che dall'opinione pubblica questo atteggiamento
irresponsabile delle forze che finora ci hanno governato sia stato
giustamente visto soprattutto come una vera e propria impunità del
parlamentare, e questo proprio negli anni in cui si scoprivano
scandali sempre più grossi, sempre più ramificati. È esemplare il
recente scandalo dei petroli: duemila miliardi; legami estremamente
estesi e ramificati in vari organismi economici e politici dello
Stato.
Noi crediamo sia necessario cambiare, e cambiare anche la
direzione politica del Paese, cambiare il personale politico che
governa il nostro Paese. La sfiducia che cresce nell'opinione
pubblica affonda le sue radici proprio in questo tipo di gestione
dello Stato, in questa appropriazione dello Stato, e, come già è
stato ricordato anche da autorevoli scrittori, lo stesso fenomeno
terroristico prolifera proprio su questa sfiducia, su questo
sfaldamento, sul distacco crescente fra istituzioni e cittadini.
Prolifera su quella che molti ormai definiscono una impotenza dello
Stato.
Nella mozione si fa riferimento alla necessità di atti concreti,
in grado di allontanare - si dice - dalla vita pubblica e dagli
apparati dello Stato coloro che, abusando delle loro funzioni,
lucrano vantaggi non consentiti per sé e per gli altri; crediamo
sia un'affermazione molto importante e molto appropriata, però
riteniamo che gli atti concreti debbano essere anche altri. Non è
solo una questione di uomini; noi crediamo sia da mettere in
discussione un sistema di potere, che è fondato, come dicevo prima,
su una vasta ragnatela di interessi, su una gestione non a caso
ancora centralistica di uno Stato che gestisce anziché limitarsi a
indirizzare, uno Stato che ancora non ha sviluppato appieno un
tessuto periferico di democrazie rappresentative. Un sistema di
potere che è anche basato sullo strapotere di alcuni partiti, su
una appropriazione - ed è un fatto di cui si discute anche in
questi giorni - su una appropriazione da parte dei partiti di
compiti che sono delle istituzioni, con azioni verticistiche molto
spesso simili a veri e propri patteggiamenti e distribuzioni. Noi
crediamo vada sconfitto questo sistema, con una nuova direzione
politica, ma non solo, anche con un rinnovato ruolo dello Stato nel
suo complesso.
Come Regione Autonoma dobbiamo batterci per questo cambiamento
dello Stato; dobbiamo insistere perché si arrivi ad un cambiamento,
ad un riconoscimento delle democrazie rappresentative sempre più
ramificate, e per un'azione di questi momenti di democrazia
rappresentativa sempre più limpida, sempre più efficiente, sempre
più autorevole. Per questo noi denunciamo in tutti i momenti quello
che abbiamo definito anche in Valle d'Aosta uno svilimento
dell'autonomia regionale, quelli che sono elementi di inefficienza
presenti in questa Regione, e denunciamo sempre, anche nella nostra
Regione, alcuni episodi in cui scarsa è la trasparenza dei fatti
per l'opinione pubblica.
Noi condividiamo perciò il deliberato della mozione. Proprio sui
giornali di oggi c'è il resoconto di un seminario che il Gruppo
parlamentare comunista sta svolgendo alla Camera sulla riforma
dello Stato, e possiamo dare la garanzia che anche a livello
nazionale e a livello parlamentare lavoreremo, e ci siamo già più
volte pronunciati, per la drastica revisione del sistema
dell'Inquirente, o per la sua abolizione. Noi ci auguriamo che
questo atteggiamento sia tenuto anche dagli altri partiti, in
particolare dalla Democrazia Cristiana, perché non ci risulta così
chiara (come ha espresso il Consigliere Lustrissy) da parte di quel
partito, la volontà di arrivare effettivamente a un cambiamento,
che non è solo un cambiamento di funzione della Inquirente, ma è
anche un cambiamento di metodi e del sistema di potere che finora è
stato usato per governare il Paese.
Presidente
- Ha chiesto di parlare il Consigliere Fosson,
ne ha facoltà.
Fosson (DC) -
Anche se il problema travalica i compiti di
questo Consiglio regionale, a noi pare che questa discussione sia
estremamente interessante, soprattutto nel taglio che alla stessa è
stato dato dal proponente, il Consigliere Lustrissy. È una mozione
che ci vede sostanzialmente d'accordo, che quindi approveremo.
Alla radice di tutto questo c'è una visione che hanno avuto i
Deputati della Costituente nel redigere la Carta Costituzionale
italiana, e cioè la preoccupazione di difendere i rappresentanti
politici del popolo italiano da possibili prevaricazioni. È una
preoccupazione costante questa che si riscontra nella nostra Carta
Costituzionale, che discende dal fatto che il periodo precedente
della vita italiana era stato improntato ad una mancanza assoluta
di difesa delle libertà singole; è quindi comprensibile che chi si
è trovato a vivere i tempi successivi abbia indirizzato la propria
azione in senso contrario.
Oggi, dopo trent'anni di democrazia, dopo trent'anni di vita in
cui, malgrado tutto, ognuno di noi è libero, certe garanzie
appaiono eccessive, così come appare eccessivo distinguere gli
imputati laici dagli imputati politici nei diversi processi. Ed è
ovvio che con una magistratura come quella italiana, che, con tutti
i suoi difetti ed i suoi limiti, è pur sempre indipendente dal
potere politico, ogni cittadino, sia esso politico o laico, debba
essere eguale di fronte alla giustizia, non debba avere privilegi
di alcun tipo per il fatto di ricoprire alcune cariche.
Quindi, con queste premesse, noi siamo d'accordo con l'ordine
del giorno.
Ci preme però fare alcune precisazioni su quanto è stato
affermato al riguardo di un cambiamento politico totale. Noi
diciamo che in un sistema come il nostro, che la Democrazia
Cristiana, pur con tutti i suoi errori, ha garantito, i cambiamenti
politici sono possibili purché l'elettorato, esprimendosi
liberamente nelle elezioni, li voglia; cosa che non ci risulta
essere possibile da altre parti.
Quanto a uomini della Democrazia Cristiana che secondo il
collega Tonino sono stati protagonisti di scandali, noi diciamo che
non abbiamo niente da nascondere; se c'è qualcuno che ha da pagare,
paghi. Quello che non accettiamo è il processo generalizzato alla
Democrazia Cristiana e ai partiti di Governo, perché a noi pare che
il marcio non possa essere solo da una parte, ma sia generalizzato.
E non è un caso che a Bologna, al processo per i fondi neri del
Casinò, non ci fosse nessun democristiano; ci risulta invece che ci
fossero un paio di comunisti.
Presidente
- Ha chiesto di parlare il Presidente della
Giunta Andrione, ne ha facoltà.
Andrione (UV)
- Siamo evidentemente d'accordo con
l'ordine del giorno, e, chiedo scusa, vorrei fare una battuta
provocatoria, che poi spiegherò. Mi sembrerebbe più giusto, in
questo momento, estendere l'art. 68 della Costituzione a tutti i
cittadini italiani, che non sottrarlo ai Deputati. E vorrei fare un
esempio celebre: il prof. Toni Negri, per il quale nutro scarse
simpatie, è in galera da oltre un anno; mi sono fatto mandare
l'ordine di cattura per capire in base a quale reato egli sia in
prigione: non c'è nessuna prova!
Dico, o modifichiamo anche il Codice Penale del camerata Arturo
Rocco, o se no qui va a finire che qualsiasi cittadino, ivi
compreso il Deputato, può andare in galera: la galera usata non
come punizione, ma come ricerca della prova! Attenzione perché,
arrivati a certi limiti ...
Sembra strano, perché noi in Parlamento come Union Valdôtaine
contiamo poco, che trentacinque anni dopo il 1946, il Codice Penale
e il Codice di Procedura Penale vigenti siano quelli voluti dal
prof. Arturo Rocco, camerata ben noto, e che permangono. A mio
parere allora quell'articolo dovrebbe essere esteso, non
abrogato!
Presidente
- Ha chiesto di parlare il Consigliere
Viberti, ne ha facoltà.
Viberti (DPROL)
- Anche se non sono del tutto d'accordo
con quello che ha detto il Presidente della Giunta, credo che egli
abbia sollevato un problema molto importante, che è quello della
disparità di trattamento tra i cittadini di questa Repubblica.
D'altra parte, se la Camera dovesse esprimersi per ogni cittadino
italiano circa la possibilità di avere luogo a procedere nei suoi
confronti, il già disastrato funzionamento del Parlamento italiano
credo che non ne trarrebbe giovamento, quindi la sua proposta, per
quanto possa essere egualitaria nei confronti dei cittadini, è
purtroppo irrealizzabile. Sicuramente questo art. 68 della
Costituzione deve essere in parte conservato, e io credo proprio in
quella parte che dice: "I membri del Parlamento non possono essere
perseguiti per le opinioni espresse e i voti dati nell'esercizio
delle loro funzioni", garanzia che è riservata anche ai Consiglieri
regionali.
Voglio ringraziare il collega Lustrissy per l'iniziativa che, a
nome del Gruppo dei Democratici Popolari, ha voluto portare in
questo Consiglio, e voglio ringraziarlo per il livello culturale
del dibattito che ha suscitato, perché questo Consiglio a mio
parere ha bisogno ogni tanto, oltre a legiferare, oltre ad
occuparsi di ordinaria amministrazione, di tenere conto della
situazione morale del nostro Paese, delle aspettative e dei
problemi che interessano i cittadini italiani. Io ho ventisette
anni; da quando ho cominciato a leggere i giornali non ho fatto
altro che avere notizia di scandali; il primo che ricordo è quello
di un aeroporto, mi pare Fiumicino, le cui piste venivano definite
"lastricate d'oro"; e nel corso dei miei studi, e poi dei miei
primi lavori, e poi del mio primo impegno politico, ho continuato a
leggere di parlamentari appartenenti a varie forze politiche,
coinvolti in scandali - non voglio entrare in polemica, voglio dire
che però mantenere il dibattito culturale a certi livelli vuol dire
non usare argomenti che erano validi, forse, trentacinque anni fa,
quando il pericolo di Baffone era lì, dietro l'angolo. Oggi il
mondo da questo punto di vista credo che si sia assestato, e più
volte anche forze politiche ritenute di estrema sinistra hanno
dimostrato che cosa intendono per democrazia. Sono di questi
giorni, tra l'altro - non spetterebbe a me dirlo, ma lo dico - le
prese di posizione all'interno del Partito comunista, che secondo
me sono molto importanti proprio per quello che riguarda il
dissenso all'interno dello stesso partito.
Proprio perché il livello culturale dato dall'impostazione del
discorso fatto dal collega Lustrissy è alto non voglio scendere in
polemica rispetto a queste cose; mi auguro che tutti quanti votino
con me a favore di questo ordine del giorno, e pregherei il collega
Lustrissy di farmi avere - e, se volesse, penso che farebbe bene a
farlo avere a tutti i colleghi - il testo dell'intervento che ha
fatto. In modo particolare terrei ad avere quella parte in cui si
fa riferimento al fenomeno del terrorismo, perché le parole di quel
giornalista, mi pare Russo, che egli ha citato, sono secondo me se
non l'unica, comunque la più importante spiegazione del fenomeno
che va sotto il nome di terrorismo, che per molti, ma non per me,
abbraccia personaggi come Toni Negri.
È proprio in quelle acque putride che sono la corruzione a
livello politico che la mala pianta del terrorismo ha potuto
crescere, prosperare e continuare a prosperare, perché fintanto che
il diritto di tutti i cittadini non sarà uguale per tutti, finché
il trattamento dei cittadini non sarà lo stesso, finché chi sbaglia
continuerà a non pagare se appartiene a una certa casta, e invece a
pagare, nei limiti diciamo così ancora del giusto, se è un comune
cittadino; ecco, finché queste cose prospereranno e continueranno
ad aumentare, non si può pensare che quel fenomeno diminuisca.
Abbiamo avuto dei successi notevoli da parte delle forze di
polizia; abbiamo ormai centinaia di persone che si sono dichiarate
prigionieri politici e quindi hanno loro stesse ammesso di
appartenere a quelle forze che tanto sangue hanno versato nel
nostro Paese; ebbene, ci sono dei motivi per cui queste persone
hanno fatto queste scelte, e credo che il principale sia proprio la
impossibilità di riuscire a intervenire nella vita politica e
civile del nostre Paese per modificare e migliorare le condizioni
di vita di tutti i cittadini.
Quindi io non posso che plaudire all'iniziativa del collega
Lustrissy, e rinnovare il mio invito a fornire a tutti i colleghi
copia del suo intervento, che, lo ripeto, ha portato il livello del
dibattito molto in alto.
Mi auguro, se ci saranno altri interventi, che vogliano eludere
le facili accuse o le facili polemiche, ma dimostrino la volontà di
tutte le forze presenti in questo Consiglio di adoperarsi perché
chi ne ha la possibilità faccia pressioni sul proprio movimento,
sul proprio partito, a Roma, affinché si arrivi a una soluzione per
intanto legislativa di questo problema: grazie, magari, anche
all'ordine del giorno votato da una Regione piccola come la Valle
d'Aosta.
Presidente
- Ha chiesto di parlare il Consigliere
Lustrissy, ne ha facoltà.
Lustrissy (DP)
- Due cose: la prima riguarda delle
correzioni di sintassi: nell'"invita", alla seconda riga, invece
che "al Parlamento", va scritto "in Parlamento", e, alla terza
riga, invece che "di farsi promotori", "a farsi promotori".
Vorrei inoltre rispondere brevemente al Presidente della Giunta
sulle sue affermazioni, che non sono poi tanto provocatorie.
È un lungo dibattito, che ha interessato anche l'opinione
pubblica, riguardante il sistema penale ancora vigente nel nostro
Paese, e io, che ho avuto l'onore di lavorare con il prof. Conso
per un periodo di tempo durante il quale si è analizzato a fondo il
sistema di riforma del Codice di Procedura Penale, devo purtroppo
manifestare la mia insoddisfazione per la mancata realizzazione di
quella riforma, che era pronta per essere varata due anni fa, ma
che, inspiegabilmente, è stata insabbiata, con la compiacenza - non
dico complicità - di molte forze politiche. Per cui mi farò
promotore di una mozione per sollecitare il Parlamento a riprendere
in esame questa questione, che è sempre stata accantonata sine die,
affinché anche il nostro sistema penale possa improntarsi a quegli
orientamenti nuovi, e superare quegli schemi ormai del passato, di
un sistema inquisitorio che vede nel sistema di carcerazione
preventiva, ancora, nel nostro Paese, una tra le cause della
proliferazione della delinquenza. Non a caso, alcuni articoli di
inchiesta sul sistema carcerario apparsi tempo addietro su varie
riviste, avevano chiaramente detto che nella maggior parte dei casi
gli imputati carcerati in modo preventivo sono successivamente
condannati a pene ben superiori per reati commessi nelle carceri. E
questo deve far meditare. Come deve far meditare l'eccessiva spinta
che abbiamo avuto a valutare anche le opinioni politiche e
considerarle in molti casi dei reati abbastanza gravi.
Insomma, c'è tutta una discussione culturale e concettuale su
questi problemi, che sarà bene affrontare, per cui si tolgano dai
cassetti quei progetti di riforma del sistema penale italiano, e
finalmente si trovi una soluzione più razionale e più moderna a
questi problemi.
Presidente
- Colleghi Consiglieri, ci sono dichiarazioni
di voto? Non ci sono dichiarazioni di voto.
Prima di mettere in votazione la mozione, vorrei chiedere al
Consiglio, e in particolare al Consigliere proponente, se ritiene
sufficiente inviare questo ordine del giorno ai parlamentari
valdostani e a tutti i Capigruppo, o se intende i Capigruppo e
anche i Segretari dei partiti nazionali. Perché la parte
dispositiva dice: "rappresentanti dei partiti e movimenti
politici": ci sono dei Gruppi che hanno nel proprio seno più
partiti. A tutti i Capigruppo e ai Segretari dei partiti nazionali?
Il Consiglio è d'accordo?
Metto in approvazione la mozione, con le due correzioni:
"in
Parlamento"
e
"a farsi promotori"
nella parte
dispositiva, e con l'impegno dell'inoltro, oltre che ai
parlamentari valdostani, ai Capigruppo del Parlamento e ai
Segretari dei partiti.
Esito della votazione:
Presenti, votanti e favorevoli: 28
Il Consiglio approva all'unanimità.
