Classificazione
LAVORO
Politica del lavoro



Oggetto del Consiglio n. 883 del 20 ottobre 2004 - Resoconto
OGGETTO N. 883/XII - Progetti di lavori di utilità sociale
nell'ambito del piano triennale di politica del lavoro 2004/2006.
(Interrogazione)
Interrogazione
Visto che uno dei macro obiettivi del Piano triennale di
Politica del lavoro 2004/2006 fa esplicito riferimento alla
necessità di "Promuovere Lavori di utilità sociale per i lavoratori
e lavoratrici gravemente a rischio di esclusione dal mercato del
lavoro";
Considerato che, quasi a conclusione dell'anno 2004, non sono
stati ancora attivati progetti di lavori di utilità sociale per il
2004 e che quelli esistenti sono la prosecuzione dei progetti
partiti nel 2003;
Ritenuto che sia importante dare una risposta alle decine e
decine di domande che potranno trovare risposta solo a fronte
dell'attivazione dei progetti che realizzano il macro obiettivo di
cui in premessa;
Atteso che occorre trovare tipologie diverse di lavoro da
quelle abituali, dato che molti lavori di utilità sociale sono
collegati ad attività che si svolgono all'aperto (strade, aree
verdi, ecc.) e che non potranno essere svolte nell'imminente
stagione invernale;
la sottoscritta Consigliera regionale
Interroga
l'Assessore competente per sapere:
1) quante sono le domande per accedere a lavori di utilità
sociale già presentate preso gli uffici competenti;
2) quante risorse sono state previste per il 2004 e quale
tipologia di lavori saranno finanziate;
3) i motivi per cui i lavori di utilità sociale per il 2004
non sono ancora decollati.
F.to: Squarzino Secondina
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - In risposta al 1° punto
dell'interrogazione, le domande di ammissione per i lavori di
utilità sociale, dal 1° gennaio 2004 ad oggi, sono 25. In merito
alle richieste pervenute all'Agenzia regionale del lavoro, si fa
presente che le stesse riguardano progetti avviati nell'anno in
corso e non ancora terminati e relativi alla gestione transitoria
avviata per il protrarsi del processo di predisposizione e
approvazione del piano triennale di politica del lavoro. Nell'anno
2003 sono stati presentati circa 45 progetti: si tratta di progetti
a gestione diretta da parte degli enti, con copertura del costo
sostenuto per un percentuale del 70%, quindi gestiti direttamente
dal comune, di cui una parte è stata utilizzata anche per il 2004.
Per quanto riguarda i progetti presentati in partenariato fra enti
e cooperative sociali, ad oggi non ne sono stati ancora
presentati.
Quali sono le risorse? Le risorse previste per questo tipo di
attività sono per euro 1.807.599,00 e cifra analoga era l'impegno
per il 2003.
Quanto ai motivi per cui i lavori di utilità sociale per il 2004
non sono ancora decollati, va detto che ciò non corrisponde al
vero; c'è stato un avvio di questi lavori e una continuazione dei
lavori dell'anno passato. La tipologia dei lavori ovviamente
riguarda, per una parte, le cosiddette "fasce deboli" e
svantaggiate del mercato del lavoro; le attività riguardano
l'abbellimento e la manutenzione dell'ambiente urbano e rurale, la
cura, valorizzazione e promozione dei beni culturali, ambientali ed
artistici... ci manteniamo su un filone ormai consolidato.
Si fa presente che, proprio in considerazione del fatto che il
piano di politica del lavoro è stato approvato nel mese di giugno
di quest'anno e le istruzioni al piano stesso sono state approvate
nei primi giorni del mese di agosto, già il 12 marzo l'Agenzia del
lavoro aveva predisposto una nota inviata agli enti locali, nella
quale comunicava che, al fine di evitare ritardi nella
realizzazione di attività rientranti tra gli interventi previsti
dal nuovo piano, sarebbero stati trasmessi i moduli e le istruzioni
necessari alla presentazione di progetti di pubblica utilità,
avviati a partire dal 1° gennaio 2004, non appena fosse stato
approvato il piano stesso.
Successivamente è stata inviata una comunicazione ai comuni,
comunità montane ed AIAT, con la quale si trasmettevano la
modulistica per la presentazione dei progetti e le istruzioni per
l'attuazione del macrobiettivo 6.2 del piano di politica del
lavoro. Nello stesso piano di politica del lavoro era prevista una
norma transitoria che consentiva di recuperare i progetti avviati a
partire dal 1° gennaio 2004; quindi l'Amministrazione si è attivata
per fare in modo che l'approvazione del piano, che avveniva a metà
anno, non avesse conseguenze negative sull'andamento dell'attività
dei lavori di utilità sociale.
Come dicevo nell'introduzione, è stata offerta una possibilità
agli enti locali, che è stata utilizzata; non è stata utilizzata,
al momento, la possibilità di gestire in partenariato fra enti
locali e cooperative sociali i lavori di utilità sociale per quanto
riguarda progetti nuovi per il 2004... penso che rispetto a questo
sarà necessario recuperare tale ritardo. Infine, i lavoratori che
hanno presentato domanda nell'apposito elenco dell'Agenzia del
lavoro, sono 136, di cui 90 uomini e 46 donne: la prevalenza di
questi lavoratori iscritti al collocamento per un periodo pari o
inferiore a 12 mesi, è di circa il 70%.
Ci auguriamo che i ritardi evidenziati possano essere
recuperati; in ogni caso, stiamo lavorando in questa direzione.
Président - La parole à la Conseillère Squarzino Secondina.
Squarzino (Arc-VA) - Ringrazio l'Assessore per le informazioni
che ha fornito: di queste vorrei sottolineare l'ultima, perché
spiega il senso dell'iniziativa e dà una connotazione forse alle
risposte precedenti.
Il dato che ha fornito nella ultima parte del suo intervento è
il seguente: ci sono 136 domande, persone che si sono segnalate, di
cui 46 donne e 90 uomini, più di 100 persone che appartengono a
quelle categorie gravemente a rischio di esclusione dal mercato del
lavoro, che nel piano erano state indicate con molta precisione,
persone soggette a processi di emarginazione sociali, disoccupati,
detenuti, ex detenuti, persone iscritte a liste di mobilità,
persone in procinto di perdere il posto di lavoro e collocate in
cassa integrazione, e via dicendo; quindi l'insieme delle persone
costituenti la fascia debole che ha difficoltà ad inserirsi nel
mondo del lavoro e per la quale, giustamente, la Regione prevede
aiuti particolari. Ora qui è drammatico che 136 persone siano - da
mesi - in attesa che si attivino questi lavori sociali, ai quali
soltanto possono accedere per far fronte alle loro esigenze. Credo
vengano anche da lei, Assessore, persone che le fanno vedere i
fogli da cui risulta che sono iscritte per i lavori di utilità
sociale, ma è da questa estate che questi lavori non vengono
attivati, ci sono i progetti di lavoro del 2003 che continuano, ma
i nuovi progetti non ci sono!
La cosa su cui può darsi che ci sia attenzione - ma l'Assessore
non l'ha evidenziata e io la sollecito - è che, in genere, come
dice il nostro piano triennale dei lavori, i settori particolari
sono abbellimento e manutenzione dell'ambiente urbano e rurale,
cura, valorizzazione e promozione di beni culturali, ambientali ed
artistici, quasi tutti lavori che sono pensati come luogo di lavoro
in un contesto all'aria aperta; adesso stiamo andando verso la
brutta stagione, per cui questa tipologia di lavori non è
facilmente attivabile.
Il piano aggiunge, però - su questo attiro l'attenzione
dell'Assessore -, che:
"sono possibili progetti in settori
diversi da quelli descritti, solo nel caso in cui la tipologia di
attività risulti coerente con gli obiettivi di recupero
socio-lavorativo delle persone coinvolte".
Allora forse
varrebbe la pena sollecitare uno sforzo di individuazione di lavori
in settori diversi da quelli canonici, perché la brutta stagione
non consente di programmare lavori all'esterno ed è anche normale
che le cooperative sociali e gli enti locali non possano adesso
programmare lavori di utilità sociale all'esterno! Chiederei quindi
un'attenzione particolare, perché sono i rappresentanti di quella
fascia sociale, su cui so con certezza che c'è l'attenzione da
parte della Giunta; chiedo che venga tradotta questa attenzione,
sollecitando lavori anche in detto settore, perché centinaia di
persone in difficoltà aspettano tale risposta.
