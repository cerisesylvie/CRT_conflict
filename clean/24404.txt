Classificazione
AMBIENTE
Inquinamento



Oggetto del Consiglio n. 3337 del 21 febbraio 2008 - Resoconto
OGGETTO N. 3337/XII - Interpellanza: "Eventuali rischi per la
salute dell'uomo dalla presenza di inquinamento
elettromagnetico".
Interpellanza
Dato atto che, sul problema dell'elettromagnetismo, sono
stati condotti molti studi in questi ultimi anni, accertandone la
pericolosità e segnalando la necessità di porre misure di
prevenzione e di informazione ai cittadini, soprattutto in
riferimento alle linee di trasporto dell'alta tensione;
Atteso che, sia da parte dell'Organizzazione Mondiale della
Sanità (OMS), sia da parte dell'Unione Europea, è stato evidenziato
il rischio di provocare seri disturbi alla salute
dell'uomo;
Osservato che è sempre più diffuso e condiviso, nelle
istituzioni pubbliche, il convincimento di dover intervenire
sull'inquinamento elettromagnetico, agendo soprattutto sulla messa
in sicurezza degli elettrodotti;
Considerato che, ormai da più di dieci anni, i coniugi
Cout-Praduroux di Hône hanno segnalato alle autorità competenti
l'estrema pericolosità creata dai campi magnetici, in particolare
nella zona da essi abitata, sostanzialmente circondata da due
elettrodotti, installati a poche decine di metri dalla loro
casa;
Evidenziato che, nonostante la segnalata pericolosità,
peraltro supportata da pareri e relazioni di docenti ed esperti
accademici, non sono state fornite risposte da parte delle autorità
regionali ad un problema che certamente non è riferibile soltanto
al caso dei coniugi Cout-Praduroux;
il sottoscritto Consigliere regionale
Interpella
l'Assessore competente per conoscere:
1) se è convinzione dell'Amministrazione regionale
l'effettiva esistenza di questi rischi nell'ambito della nostra
comunità, soprattutto in riferimento alla cospicua estensione degli
elettrodotti in varie zone della nostra regione;
2) se l'Amministrazione intende avviare interventi e
procedure di bonifica sulle linee di elettrodotti, segnatamente per
quelle prossime o circondanti caseggiati e o zone abitate;
3) per quali motivi non si è ritenuto di dover rispondere
alle legittime preoccupazioni di cittadini che, a seguito di
indagini specialistiche, hanno anche denunciato seri problemi di
salute dovuti all'elettromagnetismo.
F.to: Bortot
Presidente
- La parola al Consigliere Bortot.
Bortot (Arc-VA)
- Il problema dell'elettromagnetismo
credo sia uno dei problemi più controversi di cui ci siamo dovuti
occupare negli ultimi anni, ma gradualmente è emersa la connessione
fra determinate patologie e malattie e l'esposizione
all'elettromagnetismo che riguardano soprattutto i campi
dell'energia elettrica e anche quelli della telefonia e
trasmissioni via etere. Vi è stato anche un passo avanti da parte
dell'OMS e dell'UE, che hanno evidenziato questo rischio che crea
anche seri disturbi. Le amministrazioni pubbliche gradualmente
anche se in maniera restia, perché c'è un problema di investimenti
non indifferenti, hanno iniziato a sensibilizzarsi sull'argomento,
diciamo pure che vi hanno abbinato una questione di estetica
ambientale. Una settimana dopo che abbiamo presentato
l'interpellanza comunque sulla pagina de "La Stampa" c'era una
pagina intera dedicata a questo problema... ovviamente non solo in
Valle, ma la discussione è aperta; faccio solo un riferimento alle
emissioni da parte di Radio Vaticana in un quartiere di Roma. Qui
abbiamo 2 persone che se ne sono occupate da più tempo, passano
anche per 2 famosi rompiscatole: sono i coniugi Cout-Praduroux di
Hône, però sono 10 anni che insistono sull'argomento e, se
gradualmente si è iniziato a prenderne consapevolezza, è anche
grazie alla loro attività. Vedo che qualche Consigliere sorride, ma
è una prerogativa dei Valdostani avere la testa dura e non mollare,
questi ce l'hanno sul serio e finalmente si comincia a vedere un
po' di luce fra le tenebre che erano state calate quando loro
sollevavano tali problemi...
(interruzione dell'Assessore Cerise, fuori microfono)
... dice l'Assessore giustamente che è arrivata la corrente! Noi
con questa interpellanza volevamo chiedere i passi che sono stati
fatti dall'Amministrazione regionale, so che sono stati fatti degli
studi, delle rilevazioni, degli interventi. So che adesso abbiamo
reperito risorse anche per interrare alcune linee e alcuni Comuni
si sono attrezzati, chiedendo i finanziamenti che sono stati messi
a disposizione da parte dell'Amministrazione regionale. In un certo
senso è stata avviata una prima bonifica, il criterio su questa
bonifica mi sembra elastico, ossia più empirico, legato alle
sensibilità e alle opportunità che vengono offerte ai Comuni e non
tanto alla pericolosità e quindi alla necessità di adottare questo
criterio per intervenire per l'interramento, anche perché con
l'interramento le onde elettromagnetiche si riducono
notevolmente.
Ultimo punto: chiediamo perché, a seguito di una serie di
rilevazioni effettuate anche dall'ARPA e dall'USL, a queste 2
persone, che hanno il merito di aver sollevato nella nostra Regione
il problema, non è mai stato dato nessun tipo di documentazione. In
sostanza, con l'interpellanza vorremmo che si facesse il punto del
fenomeno nella nostra regione.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Ritengo che l'Amministrazione regionale mai
come in questa legislatura abbia dimostrato una particolare
sensibilità rispetto alla problematica dell'esposizione della
popolazione ai campi elettromagnetici e in particolare ai campi
elettrici e magnetici a 50 Hz. È un'attenzione che è iniziata fin
dal 2004 con un intenso lavoro attuato con i soggetti coinvolti:
l'ARPA, gli enti locali, le società distributrici di energia
elettrica e le rappresentanze delle società di radiotelevisione e
fonia, volto a dare una disciplina organica e garantista alla
problematica, tenendo peraltro conto dei forti limiti di azione
dovuti al fatto che la competenza in materia di tutela
dell'ambiente è una competenza esclusiva statale; d'altra parte, la
recente impugnativa da parte dello Stato della questione dei
rifiuti dimostra una forte attenzione del Governo in materia, anche
se molto discutibile, per non dire pilotata. Occorre al riguardo
precisare che la normativa nazionale e regionale in materia di
elettromagnetismo è basata sul cosiddetto "principio di
precauzione", che impone, in assenza di un quadro completo e
conclusivo sugli effetti sanitari, l'introduzione di livelli di
riferimento più restrittivi rispetto a quelli proposti dalle
organizzazioni radioprotezionistiche internazionali e recepiti
dalle norme europee.
Un ulteriore strumento sul quale l'Amministrazione ha fatto leva
al fine di introdurre ulteriori baluardi a garanzia dei propri
cittadini rispetto ai limiti posti dalla normativa nazionale è
quello della propria competenza primaria in materia urbanistica.
Ciò ha consentito di dettare norme anche in apparente contrasto con
la normativa nazionale, dichiarate tuttavia costituzionalmente
legittime dalla Consulta, aventi l'obiettivo di razionalizzare il
posizionamento di apparati generanti campi elettromagnetici sul
territorio regionale, adottando anche quale criterio, laddove
possibile, quello dell'allontanamento degli stessi dai centri
abitati. L'Amministrazione regionale nei confronti dell'esposizione
della popolazione ai campi elettromagnetici quindi si è manifestata
attraverso l'emanazione e la puntuale applicazione di leggi in
materia. Devo comunque ricordare che l'ARPA ha in continuo
svolgimento le attività di valutazione previsionale e monitoraggio
dei livelli di campo presenti sul territorio e dell'esposizione
della popolazione.
Per quanto attiene agli interventi di carattere normativo,
ricordo 2 leggi approvate dal Consiglio su proposta del Governo
regionale: una è la legge regionale n. 25/2005 sugli impianti di
radiotrasmissione. Tale legge sta operando a regime da alcuni anni
e ha portato ottimi risultati nel riordino di uno stato di fatto
sviluppatosi nei decenni in modo caotico: essa prevede per ogni
impianto, nuovo o esistente, l'esame delle caratteristiche tecniche
da parte dell'ARPA. In tale contesto l'Agenzia regionale di
protezione dell'ambiente ha eseguito rilievi in tutti i siti
accessibili in cui sono presenti antenne di teleradiocomunicazione
e esamina, mediante modellistica, i progetti di tutti gli impianti
nuovi. L'altra legge: la legge regionale n. 32/2006 in materia di
elettrodotti, regolamenta l'installazione e l'esercizio di
elettrodotti con tensione non superiore a 150 kW. Questa legge,
ribadendo l'introduzione delle fasce di rispetto previste dalla
legge quadro sull'inquinamento elettromagnetico, stabilisce che non
è consentito realizzare nuovi elettrodotti presso insediamenti
esistenti e non è consentito realizzare nuovi insediamenti presso
elettrodotti esistenti. Si impone quindi una sorta di nuovo vincolo
urbanistico per quanto riguarda il rapporto fra queste
infrastrutture e l'edificabilità. In questo contesto l'ARPA ha il
compito di esprimere pareri sulle fasce di rispetto per gli
elettrodotti, la cui estensione è valutata secondo il principio di
precauzione. Ulteriormente essa istituisce il catasto degli
elettrodotti, al riguardo si sta operando per realizzare un catasto
georeferenziato che consenta di valutare in maniera puntuale la
corretta collocazione degli elettrodotti (intesi sia come linee,
sia come cabine). La legge n. 32/2006, a precisazione di quanto già
previsto dalla legge istitutiva dell'ARPA, incarica l'Agenzia per
l'ambiente di eseguire il monitoraggio dell'esposizione a campi
elettrici e magnetici generati dagli elettrodotti. In tale ambito
l'Agenzia esegue monitoraggi puntuali o su scala territoriale di
propria iniziativa e/o nell'ambito di specifiche collaborazioni con
amministrazioni locali - sono a questo punto esemplificativi gli
interventi fatti dai Comuni di Champdepraz, Hône, Châtillon e Aosta
- e, in base ad una convenzione con l'USL, ha condotto negli anni
2003-2004 una campagna di misura e valutazione del campo magnetico
a 50 Hz prodotto da linee, cabine e dispositivi elettrici in tutte
le scuole della regione, dagli asili nido fino alle scuole medie,
questa campagna è la più dettagliata nel suo genere realizzata a
livello nazionale. Le eventuali situazioni anomale di esposizione a
campi magnetici a 50 Hz rilevate, tutte dovute alla presenza di
elettrodomestici e dispositivi alimentati elettricamente, sono
state prontamente segnalate e sanate, l'aggiornamento dei dati è
continuo, con riferimento alle nuove scuole. Il primo periodo di
applicazione di questa legge sta mostrando tutta la sua efficacia
nella valutazione dei casi via via esaminati, realizzando peraltro
una positiva collaborazione tra l'Amministrazione regionale,
l'ARPA, le Amministrazioni comunali e gli altri enti coinvolti. Per
concludere quindi questo aspetto, in risposta al primo quesito,
ribadisco che, al di là della convinzione o meno circa l'esistenza
di eventuali rischi, ad informare l'agire dell'Amministrazione è
stato il principio di precauzione, oltre che una particolare
sensibilità sulla materia.
Per quanto invece concerne il secondo quesito, preciso che la
normativa, tanto nazionale quanto regionale, stabilisce
puntualmente i casi in cui occorra procedere al
risanamento/bonifica, che sarà quindi attuato all'occasione. In
tale sede va precisato che gli interventi normativi in ambito
regionale hanno aumentato l'ammontare delle sanzioni con un chiaro
obiettivo deterrente, fino anche a prevedere la disattivazione
degli impianti risultanti fuori norma. È importante sottolineare
che il dettato legislativo pone una particolare attenzione alla
valorizzazione dell'ambiente e indirettamente alla diminuzione
delle situazioni di prossimità. È un'attenzione che si sostanzia
sia con la già citata localizzazione mirata degli impianti di
radiotelecomunicazioni, sia con la previsione di appositi
interventi finanziari della Regione per incentivare progetti di
realizzazione e rifacimento di elettrodotti che curino, nell'ambito
dell'ottimizzazione paesaggistica ed ambientale, il coordinamento e
la compatibilità delle scelte progettuali relative alle opere
autorizzate sia con le destinazioni urbanistiche in vigore, sia con
il complessivo assetto derivante dagli atti di pianificazione
territoriale, ambientale e paesaggistica. Per quanto in particolare
si sta effettuando in materia di elettrodotti, segnalo l'avvio
dell'intervento di interramento di linee elettriche in alcune
località della Valle, quali Saint-Nicolas, Saint-Christophe e Hône.
Stanno arrivando da parte dei Comuni dei progetti e delle proposte
che, compatibilmente con le disponibilità finanziarie e secondo
regole chiare, vedremo di finanziare. Con la realizzazione del
catasto saranno rese evidenti le aree del territorio regionale in
cui si ha maggiore sovrapposizione tra zone antropizzate e
tracciato delle linee elettriche: questo consentirà di fare un
approfondimento dell'attività di monitoraggio tramite lo
svolgimento di nuove campagne o l'aggiornamento di quelle già
svolte. Infine segnalo che l'ARPA ha iniziato ad eseguire verifiche
sull'emissione delle cabine di trasformazione che possono trovarsi
a ridosso di edifici o di aree gioco e indurre esposizione, un
intervento di risanamento in tal senso è già stato effettuato a
Gaby-Zuino con risultati del tutto positivi. Per quanto riguarda le
linee ad alta tensione, abbiamo più volte sollecitato "Terna", che
è la società competente per i grandi elettrodotti, a portare avanti
il progetto di spostamento dell'elettrodotto Villeneuve-Châtillon,
perché in alcune zone (Comune di Gressan) questo crea dei problemi,
qui sì, effettivamente di superamento di certi limiti.
Per quanto riguarda il terzo quesito, respingo l'insinuazione di
non aver risposto alle legittime preoccupazioni dei cittadini,
tanto più in ragione di quanto ho esposto. A parte la risposta data
con i fatti e non con le solite promesse, tutte le volte che ci
hanno coinvolto, manifestato delle preoccupazioni abbiamo sempre
provveduto a far fare le verifiche da parte di ARPA e rispondere
puntualmente; sono disponibile a fornire tutta la documentazione al
riguardo. Per quanto riguarda questi aspetti puntuali, ricordo che
l'ARPA ha da diversi anni in corso un'intensa attività di
monitoraggio dei campi elettromagnetici a radiofrequenza e dei
campi elettrici e magnetici a 50 Hz, quindi c'è già una situazione
costantemente monitorata; fra l'altro, in alcuni casi si è fatto
ricorso a dei rilevatori mobili per poter andare velocemente a
verificare certe situazioni. I dati non sono occulti, ma si trovano
sul sito dell'ARPA e qualsiasi cittadino può consultarli. Per
quanto concerne la situazione dei coniugi Cout-Praduroux, non so
che genere di informazione le sia stata data, ma con tutto il
rispetto per la vicenda amara di queste 2 persone, qui qualche
precisazione va fatta: ogni volta abbiamo fatto rilievi, ho i dati
a partire dal 1998, 1999, 2006, in tutti i rilievi che sono stati
fatti non c'è un superamento, ma non dei limiti previsti dalla CE,
ma siamo a livelli 10 volte inferiori, che sono previsti in 3
microtesla, quindi siamo a dei livelli bassissimi, a condizioni di
assoluta normalità. In Valle ci saranno 200 casi che sono
sicuramente e di gran lunga in condizioni peggiori di quelle dei
coniugi Praduroux. La verità bisogna che ce la diciamo, perché alla
fine questa non è una villa residenziale, ma è una casa rurale
nella quale si connotava un'attività di tipo rurale con
un'abitazione per quanto riguardava il conduttore dell'azienda;
quindi anche qui una serie di leggende sul fatto che loro sono
stati cacciati dall'abitazione non sono vere, perché la loro prima
abitazione non è quella, tanto che loro stanno nella loro casa a
Hône. Ripeto: posso capire che vi sia da parte di queste persone
una sorta di sentimento di persecuzione o di vedere perché sono
stati costruiti tali elettrodotti, che interferivano nello spazio
aereo confinante con la loro casa, però dire che la loro situazione
è una situazione di emergenza e di criticità agli effetti
dell'esposizione è una chiara menzogna! Se dovessimo prendere in
considerazione questa situazione come una situazione da risanare,
avremmo centinaia di casi a cui dovremmo mettere mano, ma senza
nessuna motivazione, né sanitaria, né prudenziale, né cautelativa.
D'altra parte, se non fosse così, l'Amministrazione regionale - e
non solo - sarebbe stata sanzionata per non essere intervenuta a
risolvere il caso da loro sofferto e denunciato.
Presidente
- La parola al Consigliere Bortot.
Bortot (Arc-VA)
- Devo dire che sono soddisfatto delle
risposte dell'Assessore, per tutti i rilievi, per le 2 disposizioni
di legge che abbiamo approvato, da come viene gestita. Questo è
importante perché, rispetto ad altre Regioni, si sono prese tante
iniziative e la situazione è sotto controllo. Quello che voglio
dire, Assessore, chiarito questo aspetto, è che i coniugi Praduroux
hanno iniziato ad intervenire per quanto riguarda l'abitazione di
loro proprietà, ma adesso stanno ponendo il problema non tanto
riferito a sé stessi, quanto su scala regionale. Forse non sono
capaci nel loro mestiere, non hanno costituito un comitato che si
occupi di questa cosa, scrivono quotidianamente sui giornali a
titolo personale, ma mentre probabilmente il Comitato valuta le
disposizioni di legge, gli interventi dell'ARPA, l'attenzione che
si presta, gli stanziamenti a disposizione per intervenire - e
ripeto diamo un giudizio positivo su questo -, loro continuano e
tutte le volte che sollevano il problema dell'elettromagnetismo, la
questione viene sempre personalizzata su di loro, con giudizi del
tipo che lei ha dato. Su questo devo dire che non sono d'accordo,
perché i famosi rompiscatole - in senso buono! - sono quelli che
fanno percorsi di precursori, sono quelli come il sottoscritto che
va a raccogliere firme perché non si chiudano le stalle; so bene
che può dare fastidio all'"establishment", alle situazioni
costituite per le quali non si vorrebbe mai che non succedesse
niente, ma vorremmo che si uscisse da questa personalizzazione,
vederle come delle persone che si occupano del problema che come
lei ha ben detto esiste. Ora non è perché noi scopriamo che il
vento muove le foglie che possiamo fermare il vento, oppure se 2
persone sotto la pioggia e al freddo, una prende la polmonite e
l'altra no, a questo punto dobbiamo far smettere di piovere! Il
problema però esiste e mi sembra che gli indirizzi che ci siamo
dati vadano nella direzione giusta.
Per quanto riguarda i dati, devo chiarire con loro se sono dati
riferiti alla loro abitazione o se sono riferiti all'attività che
svolgono in generale e quindi se ne hanno accesso o meno. Se poi i
dati sono sul sito dell'ARPA, io riferirò, non è che "prendo
tutto", vengo qui e "rovescio" sugli Assessori, sulla maggioranza,
sul Consiglio situazioni che vanno chiarite... però in linea di
massima l'impostazione che ci siamo dati va nella direzione giusta.
Che loro continuino a sollevare il problema - perché purtroppo
esisterà, perché la corrente elettrica vorremmo averla tutti e i
telefoni anche - e si aumenti la soglia di attenzione, questo è un
loro diritto legittimo e credo il prestare attenzione a tali
problematiche faccia parte del nostro diritto-dovere come
Consiglieri e come Governo.
