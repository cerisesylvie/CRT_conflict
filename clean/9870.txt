Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 991 del 24 gennaio 1990 - Resoconto
OGGETTO N. 991/IX - Richiesta di variante al progetto di
utilizzazione della zona di particolare importanza turistica della
Conca di Pila
(Interrogazione).
Presidente - Do lettura dell’interrogazione
presentata dai Consiglieri Tonino e Mafrica:
INTERROGAZIONE
Avuta notizia che la Società ALPILA avrebbe presentato una
domanda di variante al vigente progetto di utilizzazione della zona
di particolare importanza turistica della Conca di Pila;
i sottoscritti Consiglieri regionali del Gruppo Co-munista
interrogano
l’Assessore competente per conoscere
1) la natura delle modifiche richieste;
2) le osservazioni del Comitato regionale per la pianificazione
territoriale;
3) le determinazioni in merito assunte dalla Giunta
regionale.
Presidente
- Ha chiesto di parlare
l’Assessore al Turismo, Urbanistica e Beni Culturali
Faval, ne ha facoltà.
Faval (UV)
- La domanda di variante n. 6 del vigente
progetto di utilizzazione è stata presentata ai sensi
dell’articolo 5 dell’allegato d) alla
legge regionale 11 marzo 1968, n. 9, dalla società Alpila S.p.A. in
data 21 agosto 1989 ed era corredata dagli elaborati seguenti:
- relazione generale illustrante le modificazioni proposte;
- norme di attuazione e relativi allegati A e B;
- planimetria generale delle zone 1 e 2, scala 1:1000;
- planimetria generale della zona 1, scala 1:500, e profili e
sezioni della zona 1, scala 1:500.
Con la variante in esame, la società Alpila S.p.A. ha proposto
alcune modificazioni alle indicazioni contenute nel vigente
progetto di utilizzazione concernenti:
a) la localizzazione nella zona 1, nelle immediate vicinanze
della stazione di partenza della seggiovia Chamolé, di cui è in
corso la sostituzione, di un fabbricato ad utilizzazione
alberghiera con volume pari a mc 7000, dotato di 31 camere, 62
posti letto e 2 ristoranti, di cui uno riservato agli utenti
dell’albergo (tale localizzazione interessa terreni
destinati a comprensorio sciistico e in minima parte al parcheggio
P6;
b)l’incremento di mc 950 del volume
dell’Hotel Printemps s.r.l. situato nella zona 2,
facente parte del complesso denominato, nel progetto di
utilizzazione, "Fratelli Lagnier";
c) la localizzazione nella zona 2 e marginalmente nella 1,
valletta di Pessin, di un impianto scoperto per il gioco di tennis
dotato di 3 campi regolamentari, e di un fabbricato di servizio con
volume pari a mc 600 (tale localizzazione interessa i terreni
destinati a comprensorio sciistico ed in minima parte
all’interscambio pedoni sciatori);
d)la previsione di un secondo campo per il gioco del tennis da
situarsi nei pressi dello "Chalet des Alpes"
e)la traslazione dell’impianto per il gioco del
tennis già localizzato nella zona 2, onde favorire una sua
posizione più baricentrica e ravvicinata rispetto ai complessi
edilizi G1, G4 e G5, nonchè per evitare scavi di sbancamento del
terreno troppo accentuati;
f)l’incremento di mc 2424 del volume del
fabbricato denominato Chaccaril, già ad utilizzazione agricola,
situato nella zona 1, preesistente all’approvazione
del piano regolatore della zona di particolare importanza turistica
della Conca di Pila, di cui è previsto il recupero con destinazione
alberghiera;
g)riduzione di mc 9424 del volume del previsto fabbricato C5, in
relazione alla localizzazione del nuovo fabbricato alberghiero di
cui alla lettera a) - quello della partenza della seggiovia per
Chamolé - ed all’incremento del volume del
fabbricato denominato Chacaril, di cui alla lettera f) (scambio fra
queste due situazioni);
h) la riduzione di mc 950 del volume del previsto fabbricato G10
in relazione all’incremento volumetrico
dell’Hotel Printemps (si tratta sempre di
compensazioni di cui alla lettera b);
i)la riduzione di mq. 250 della superficie del parcheggio P6, in
relazione alla localizzazione del nuovo fabbricato alberghiero di
cui alla lettera a), compensata in pari misura
dall’aumento della superficie del parcheggio P8, di
modo che gli spazi di parcheggio a servizio della zona 1, pari a mq
27.500, rimangano inalterati;
l) la demolizione del fabbricato costituente la originaria
stazione di partenza della seggiovia Chamolé, preesistente
all’approvazione del piano regolatore della zona di
particolare importanza turistica della Conca di Pila.
m)l’ampliamento verso nord-est del fabbricato
seminterrato sottostante, in parte a quello di cui alla lettera l
), da adibirsi a ricovero macchine operatrici della Pila S.p.A.
nella misura pari a mc 200;
n)la localizzazione della nuova stazione di partenza della
seggiovia Chamolé;
o)la soppressione del secondo, terzo e quinto comma del numero
1.d delle vigenti norme di attuazione in relazione
all’avanzato stato di attuazione della zona 2 ed
all’esigenza di eseguire in tempi brevi gli
interventi indicati alle precedenti lettere a) ed f) localizzati
nella zona 1, il quale (cioè 1.d) recita:
"Area 4 - area edificabile, residenze, alberghi, collettivi ed
edifici di carattere pubblico.
1 - le aree sono contraddistinte con il n. 4 nella planimetria
generale, gli edifici con destinazione ad abitazione, a collettivo,
a tipo alberghiero e quelli di carattere pubblico. di cui al punto
2 dell’allegato d) della legge regionale 11 marzo
1968, n.9, devono sorgere nel limite di inviluppo di dette
aree;
2 - l’insieme di dette aree è suddiviso in tre
subaree: area 4.1 di primo intervento, area 4.2 di secondo
intervento, area 4.3 di terzo intervento;
3 - la subarea 4.1 di primo intervento interessa la zona 2; le
subaree 4.2 e 4.3 che interessano la zona 1.b sono localizzate
rispettivamente a monte e a valle della strada regionale di accesso
alla stazione sciistica della Conca di Pila;
4 - l’attuazione degli interventi nelle singole
subaree è disciplinata dalle presenti norme e dalle prescrizioni di
cui gli elaborati grafici del progetto di utilizzazione;
5 - considerato che la prima fase di attuazione degli
insediamenti umani si è conclusa con la costruzione degli edifici
G1, G2, G3, G4, G5, G7 e G8, la seconda fase si articola in ordine
di priorità come segue: completamento della zona 2 mediante
l’attuazione degli interventi previsti nelle aree
4.1 di primo intervento e di quelli di competenza di terzi,
attuazione poi degli interventi previsti nelle aree 4.2, 4.3 e di
quelli di competenza di terzi.
Per quanto concerne i volumi di cui alle lettere c) ed m),
inerenti rispettivamente al fabbricato di servizio per
l’impianto del tennis, mc. 600, ed
all’ampliamento del fabbricato seminterrato, mc.
200, la variante proponeva che fossero assegnati fuori quota ai
sensi del n. 2, quinto comma, dell’allegato d) della
legge regionale 11 marzo 1968, n.9, e successive modificazioni,
tenuto conto che per la loro specifica destinazione
d’uso sono obbligatoriamente assimilabili
all’insieme degli edifici di carattere pubblico
definiti dalla legge suddetta.
Gli elaborati costituenti la variante contenevano inoltre
ulteriori modificazioni al vigente progetto di utilizzazione, non
esplicitamente richiamate nella relazione, concernenti la
localizzazione dell’impianto funiviario di
collegamento urbano di Pila e la conseguente necessità di
modificare i tracciati stradali per l’accesso
all’Hotel Lion Noir ed al centro commerciale.
L’insieme delle modificazioni suddette sono
finalizzate al miglioramento della ricettività e della funzionalità
della stazione turistica di Pila, soprattutto per quanto riguarda
una maggiore e più qualificata offerta a livello di infrastrutture
a carattere sportivo per la stagione estiva ed a livello ricreativo
prettamente alberghiero.
Il Comitato regionale per la pianificazione territoriale, con
nota n. 132 del 2 novembre 1989, ha comunicato quanto segue: "Il
C.R.P.T., sentito il Sindaco di Gressan nella riunione del 6
ottobre u.s., ha espresso parere favorevole alla variante in
oggetto, ritenendo accoglibile la proposta formulata dal Sindaco
circa l’assegnazione al Comune di Gressan di un
volume fuori quota pari a circa 600 metri cubi a condizione che
tale volume sia finalizzato alla realizzazione di servizi igienici
pubblici e di un ufficio turistico con esclusione di attività
commerciali".
La Giunta regionale con provvedimento n. 10821 del 24 novembre
1989, ha deliberato di approvare la variante n. 6 al progetto di
utilizzazione della zona di particolare importanza turistica della
Conca di Pila in Comune di Gressan, presentata dalla società Alpila
S.p.A. in data 21 agosto 1989, descritta in precedenza,
introducendo la seguente integrazione:
"assegnazione al Comune
di Gressan, ai sensi del n. 2, quinto comma,
dell’allegato d) della legge regionale 11 marzo
1968, n. 9, e successive modificazioni, di una volumetria fuori
quota pari a mc 600, destinata alla realizzazione di servizi
igienici pubblici e di uffici turistici, da ubicarsi nei pressi del
parcheggio situato nella zona 2, ed individuato con la sigla P3,
ritenendo necessario concedere la possibilità di realizzare tale
genere di infrastrutture nel polo centrale della stazione
turistica, centro di arrivo del massimo flusso di utenti, derivante
dal trasporto su gomma, da quello funiviario dalla città di Aosta,
nonchè dagli impianti di risalita connessi
all’attività sciistica invernale.
"Il che fa
emergere inderogabilmente l’esigenza di una
dotazione infrastrutturale qualitativamente e quantitativamente
valida ed idonea, a compendio della offerta turistica generale
della stazione di Pila.
---
Si dà atto che alle ore 10,44 assume la Presidenza il
Vicepresidente Beneforti.
---
Presidente
- Ha chiesto di parlare il Consigliere Tonino,
ne ha facoltà.
Tonino (PCI)
- Ringrazio l’Assessore per
la risposta che è stata esauriente, anche se diventa difficile per
noi esprimere una valutazione sul tutto. Se posso avere copia della
risposta, la cosa può facilitarci nella valutazione.
L’interrogazione mirava soprattutto a conoscere
la natura delle modifiche che venivano introdotte nel piano di
utilizzazione della Conca di Pila, per una preoccupazione che in
noi rimane relativamente alla dislocazione di quei volumi e
soprattutto alla incidenza del volume di fabbricato ricostruito in
quella Conca.
Già in altre occasioni abbiamo ravvisato la necessità di una
razionalizzazione del tutto, di un disegno unitario che puntasse
soprattutto sulla qualità e non sulla quantità, anzi, tentando di
ridimensionare i progetti così come erano stati originariamente
presentati.
A me pare di aver capito che qui non andiamo ad un ulteriore
sfondamento della volumetria, salvo questi 600 mc fuori quota che
servono per servizi e per attrezzature di carattere generale, e che
le modificazioni vanno nella direzione di aumentare la ricettività
alberghiera da un lato e dall’altro a dotare la
stazione di migliori attrezzature generali, in particolare le
attrezzature sportive.
Se è così, è una direzione che condividiamo; ma, ripeto, un
giudizio più complessivo sull’intera operazione
potremo darlo nel momento in cui avremo la possibilità di esaminare
nel contenuto e nel dettaglio le proposte avanzate.
***
