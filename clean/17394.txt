Classificazione
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 768 del 28 luglio 1999 - Resoconto
OGGETTO N. 768/XI Promozione negli Stati Uniti e nel Canada
della stagione invernale valdostana. (Interrogazione)
Interrogazione Premesso che l’operatore
turistico statunitense "Central Holidays" da svariati anni gestisce
la promozione negli Stati Uniti e nel Canada della stagione
invernale valdostana anche per conto
dell’Amministrazione regionale;
Rilevato che gli stanziamenti regionali a tal fine sono
progressivamente aumentati passando dai 43.000.000 stanziati nel
1995 ai 90.000.000 del 1999;
i sottoscritti Consiglieri regionali
Interrogano
l’Assessore regionale al Turismo, Sport,
Commercio e Trasporti per sapere:
1) se esistono stime sul turismo indotto nella nostra regione da
tale promozione;
2) su quali presupposti è fondato il raddoppio, avvenuto in
cinque anni, delle somme stanziate per la promozione di cui in
premessa.
F.to: Frassy -Tibaldi - Lattanzi
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Mi pare che i quesiti dell'interrogazione
siano molto precisi, quindi cercherò nei limiti del possibile di
dare delle risposte altrettanto precise.
Sul primo quesito, se esistono stime sul turismo indotto,
esistono dei dati abbastanza precisi legati al flusso dei turisti
prodotto dall'azione del tour operator Central Holidays e relativi
ai pernottamenti delle varie stagioni invernali che sono i
seguenti:
- stagione invernale 1995-1996: 17.507 pernottamenti, le
destinazioni proposte erano Courmayeur e Breuil-Cervinia;
- stagione invernale 1996-1997: 17.750 pernottamenti, le
destinazioni proposte erano sempre Courmayeur e
Breuil-Cervinia;
- stagione invernale 1997-1998: 18.275 pernottamenti, quanto
alle destinazioni proposte a Courmayeur e Breuil-Cervinia si
aggiungeva Pila;
- stagione invernale 1998-1999: 18.072 pernottamenti, le
destinazioni proposte erano: Courmayeur, Breuil-Cervinia, Pila e La
Thuile."
La stabilizzazione nella stagione invernale 1998-1999 rispetto
al 1997-1998, rispetto al "trend" di continua crescita, è dovuta al
fatto che un consistente gruppo di clienti originariamente trattato
dal Central Holidays è ora gestito direttamente da un'associazione
di sci club provenienti dal Texas e dalla Florida che mantiene
comunque la destinazione Courmayeur, pertanto a questi dati va
aggiunto questo flusso di turisti americani che vengono gestiti
attualmente da due sci club direttamente, comunque voi mi avete
chiesto i dati del Central Holidays e questi vi fornisco.
Per quanto attiene invece le previsioni della stagione invernale
1999-2000, facendo una proiezione prudente si può ipotizzare una
presenza di 19.800 turisti. Le destinazioni proposte saranno
sempre: Courmayeur, Breuil-Cervinia, Pila e La Thuile.
Sul secondo quesito, fatta la premessa che l'aumento da 43
milioni a 90 milioni nell'arco dei cinque anni non pare così
sproporzionato anche in considerazione dell'aumento delle tariffe
pubblicitarie registrate in generale e dell'aumento del valore del
dollaro, si rende noto che l'operatore in oggetto ha comunque
sempre incrementato l'entità dei propri interventi promozionali e
pubblicitari anche per far fronte a situazioni contingenti non
sempre favorevoli del mercato statunitense nei confronti
dell'offerta turistica italiana in generale.
Si comunica inoltre che per la prossima stagione invernale
Alitalia ha inserito nel proprio programma l'istituzione di 8 nuovi
voli giornalieri su Milano con provenienza da Boston Miami,
Chicago, Detroit, Los Angeles e San Francisco e che di conseguenza
Central Holidays ha deciso di estendere la propria azione alle
nuove aree di mercato corrispondenti.
In conclusione si può tranquillamente affermare, in base ai
risultati prodotti da questo tipo di azione mirata, che le somme
investite in questo caso, che sono poi tutto sommato delle somme
non importanti, danno dei risultati positivi estremamente
favorevoli.
Presidente
La parola al Consigliere Frassy.
Frassy (FI)
Mi definisco perplesso sulla risposta
dell'Assessore perché ho il dubbio, e sarà mia cura poi
verificarlo, che in realtà i dati forniti dall'Assessore si
riferiscano sì probabilmente al Central Holidays, ma comprendano
forse anche i turisti che provengono dalla Gran Bretagna e
dall'Inghilterra. Questo perché proprio nel 1997-1998
quest'operatore ha esteso il suo raggio di azione in Valle d'Aosta
alle due stazioni di Pila e La Thuile. Ora l'Assessore mi conferma
che si tratta soltanto dei dati dei turisti americani, ne prendo
atto anche se qualche dubbio mi permane.
Quella che non riteniamo convincente e soddisfacente è la
risposta al secondo punto; l'aumento del dollaro ha avuto alti e
bassi dal 1995 al 1999, probabilmente nel 1995?
(interruzione dell'Assessore Lavoyer, fuori
microfono)
? Assessore, il problema è anche cosa si fa con 90 milioni in
America, cioè se la filosofia è che cosa si fa in America con 40
milioni, la risposta può essere cosa si fa in America con 90
milioni, allora il prossimo anno stanziamo qualche centinaio di
milioni, ma i risultati dal 1996 al 1999 non mi sembrano tali da
giustificare un investimento che, indipendentemente dalla quantità
dell'investimento, è più che raddoppiato. Sarebbe a questo punto
più interessante verificare quali sono le esigenze per raddoppiare
l'acquisizione del pacchetto turistico perché andare da 17.500 a
18.000 in cinque anni non mi sembra un risultato strabiliante.
È questo il senso della riflessione dopodiché che siano
aumentate le tariffe pubblicitarie, che sia variato il cambio, sono
tutti argomenti che non sono a completa giustificazione di quello
che è in termini percentuali l'aumento degli stanziamenti.
Quanto ai voli Alitalia, non penso che l'operatore possa essere
interessato o gli si possano addebitare questi voli Alitalia in più
che verranno calendarizzati; sarà un'opportunità in più per
l'operatore perciò paradossalmente è un onere in meno per
l'operatore stesso perché, anziché fare dei voli "charter" che
hanno un costo di un certo tipo, c'è la possibilità di usufruire di
voli di linea. Vedremo nel 1999-2000 se queste stime rimarranno su
questo "trend", ma mi sembra che l'Assessore lo abbia già
anticipato.
Chiederemo poi la stima del turismo inglese portato in Valle
d'Aosta per poter avere un raffronto sulle quantità e sui costi di
promozione turistica perché ci sembra che tutto sommato questa
promozione turistica si sia fossilizzata sul risultato iniziale.
Detto questo, ritorneremo sicuramente sull'argomento.
