Classificazione
TRASPORTI E VIABILITÀ
Trasporti
Autostrade e trafori alpini



Oggetto del Consiglio n. 2718 del 9 maggio 2017 - Resoconto
OGGETTO N. 2718/XIV - Interrogazione: "Iniziative per una
concreta riduzione delle tariffe autostradali".
Rosset (Presidente) -
Punto n. 5 all'ordine del giorno.
Ha chiesto la parola il Presidente della Regione, ne ha
facoltà.
Marquis (SA) -
La questione posta all'attenzione del
Consiglio è la situazione che consegue alla presentazione di un
ordine del giorno nel mese di dicembre, che trattava del caro
autostrade. In quella circostanza furono individuati una serie di
impegni per il Governo regionale, per valutare la possibilità di
definire una politica tariffaria, anche passando attraverso la
completa acquisizione delle quote da parte della Regione Valle
d'Aosta. Questa è una situazione complessa: venivano assegnati 120
giorni al Governo per presentare una proposta, ma in realtà il 10
marzo, alla data del nostro insediamento, mi sono trovato a dover
attivare questa procedura di verifica.
Nella prima assemblea dei soci della società RAV ho fatto
presente la questione, ho portato all'attenzione dell'altro
azionista l'ordine del giorno che era stato approvato.
Successivamente abbiamo avuto un'interlocuzione con il Ministro per
far presente la questione e rappresentare il nostro punto di
vista.
Sicuramente la questione è complessa, perché va vista nell'alveo
di una legislazione molto rigida, che disciplina i rapporti di
concessione autostradale, i quali sono incardinati in una normativa
europea che è in evoluzione. Il Ministro ci ha fatto presente,
anche lui, la condivisione delle nostre preoccupazioni rispetto al
quadro tariffario presente. Nell'incontro abbiamo anche evidenziato
il fatto che il piano economico finanziario è scaduto, quello
2009/2013, e che quindi il riequilibro dei conti doveva passare
attraverso la predisposizione di un nuovo piano 2014/2020, che allo
stato attuale non è ancora legittimato. Nell'ambito di questo piano
sicuramente dovrà esserci una strategia volta a definire un
approccio alle tariffe, compatibile e sostenibile anche con le
attese dell'utenza.
Abbiamo rappresentato la problematica e la criticità che stanno
evidenziando le autostrade sotto il profilo dello sviluppo
economico e turistico della nostra regione, ma anche il disagio dei
pendolari che si muovono internamente alla Valle d'Aosta, spostando
delle quote di traffico dal sedime autostradale a quello della
viabilità ordinaria, quindi creando delle problematiche legate alla
sicurezza della percorribilità e anche ai riflessi ambientali.
La questione è imbastita ed è sicuramente complessa a livello di
interlocuzione. Allo stato attuale la soluzione della problematica
non è ancora nelle nostre mani. Credo che comunque sia importante
mantenere alto il livello di guardia e di interlocuzione, per
addivenire prima possibile a una soluzione, nell'interesse
dell'utenza e soprattutto della comunità valdostana.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Non ci dice nulla di nuovo
rispetto alla situazione delle tratte autostradali. Francamente io
speravo di sentire qualcosa di più, siccome siete oramai insediati
stabilmente al potere e perché, tra i vari propositi che avete
indicato come motivo del cambio di Governo, c'è anche quello di uno
strappo e una soluzione riguardante la questione delle politiche
tariffarie della nostra autostrada. È vero, a marzo non è arrivata
la soluzione, ma lei sa bene, Presidente, essendo stato sempre in
maggioranza - lei è uno dei pochi che non ha mai cambiato
schieramento; un po' come il geometra Bertolino: sono sempre gli
altri che cambiano, mentre lei è sempre il più coerente in assoluto
- lei sa bene, sia quando era nella precedente maggioranza sia in
questa attuale, che avete fatto in modo che la politica prendesse
delle altre priorità. Ci avete impegnato e avete impegnato in altre
faccende la Giunta, di cui peraltro eravate anche sostenitori.
Quindi, il fatto che il 4 marzo lei prenda atto che non si è aperta
l'interlocuzione con il Ministero, che non si erano fatti i dovuti
passaggi per capire se e in quale maniera acquisire le quote, forse
è un modo - io direi anche un po' patetico - di scaricare delle
responsabilità. Oggi siete voi a tenere in mano i destini di questa
Regione, avete scritto sul vostro programma che questo sarà
l'indirizzo, ci avete presentato un ordine del giorno a fine
dicembre, in cui impegnavate l'allora maggioranza e penso in
continuità questa, a trovare una soluzione.
Oggi ci viene a dire che manca il piano finanziario. Lei lo
sapeva! Presidente Marquis, lei è stato consigliere
d'amministrazione in SAV, nomina politica in ambito Stella Alpina;
è stato presidente della RAV, nomina politica in ambito Stella
Alpina, molto ben retribuito; è stato assessore, è stato in
maggioranza, è stato capogruppo. In questo Consiglio regionale chi
meglio di lei è in grado di dipanare la complessità di questa
tematica? Addirittura oggi lei è Presidente della Regione e ci
viene a raccontare che la questione è complessa e che manterrete
alto il livello di guardia. Lo mantenga alto, ma faccia qualcosa,
perché voi vi siete presentati agli elettori, nel corso del vostro
ultimo cambio di posizionamento, dicendo che i precedenti non erano
in grado di trovare delle soluzioni. Finalmente siete arrivati voi:
siete "quelli del fare" e quindi io la sollecito a fare di più e a
parlare un po' di meno.
