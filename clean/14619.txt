Classificazione
FORMAZIONE PROFESSIONALE


Resoconto integrale del dibattito dell'aula
Oggetto del Consiglio n. 1037 del 13 dicembre 1994 - Resoconto
SEDUTA POMERIDIANA DEL 13 DICEMBRE 1994
OGGETTO N. 1037/X Realizzazione di un corso di formazione
professionale per educatori ambientali. (Interrogazione)
Interrogazione Vista la delibera n. 8631 del 28 ottobre 1994 in
cui si affida alla Soc. di servizi "Non Stop" S.a.s. di Aosta
l'incarico a trattativa privata per la realizzazione e la
conduzione di un corso di formazione professionale per educatori
ambientali da svolgersi nel periodo novembre 1994/luglio 1995;
Verificato che l'impegno di spesa per la realizzazione di tale
corso risulta essere di 190 milioni;
Considerato che il suddetto corso è rivolto a giovani
disoccupati, diplomati o laureati
il sottoscritto Consigliere regionale
Interroga
la Giunta regionale per sapere:
1) le reali possibilità di impiego dei giovani che risulteranno
idonei dopo lo svolgimento del corso nel campo dell'educazione
ambientale;
2) se la decisione della Giunta di approvare un impegno di spesa
di quasi 200 milioni è stata presa dopo aver verificato le
possibilità di approntare corsi di formazione simili a un costo
minore.
F.to: Lanièce
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Questo corso di educazione ambientale è stato
previsto ed organizzato, perché esiste una crescente necessità, sia
da parte dello stesso Assessorato, sia più in generale a livello
della società valdostana, di intervento in questo settore
dell'educazione ambientale. Esiste ormai un'ampia attività che è
stata avviata da alcuni anni nelle varie scuole di ogni ordine e
grado della Regione Valle d'Aosta, per cui esiste la necessità di
avere un personale adeguato e qualificato, andando anche oltre ai
livelli finora raggiunti, quindi attraverso un maggiore livello di
specializzazione. Si tratta sicuramente di un settore in cui esiste
una domanda presente, in cui esiste la possibilità di ben occupare
le persone che fanno questo tipo di corso.
Per quanto riguarda l'impegno finanziario di questo corso, la
spesa massima è di 190 milioni; evidentemente la spesa reale si
farà poi a consuntivo sulla base delle spese che saranno realmente
realizzate. Questo è un corso previsto e finanziato nell'ambito dei
corsi di formazione della CEE, quindi sulla base dei parametri e
degli standard che sono presenti per tutti questi corsi di
formazione. La spesa a carico dell'Amministrazione regionale è di
20 milioni, mentre 170 milioni sono finanziati da questo fondo di
formazione.
Quindi si tratta sostanzialmente dell'opportunità di utilizzare
da parte dell'Amministrazione regionale un finanziamento per questo
tipo di iniziative; questo del resto è uno dei corsi che è inserito
nel piano annuale di programmazione, concordato ai vari livelli
dell'Amministrazione attraverso il Servizio studi e programmi, che
rientra nell'ambito di una pianificazione approvata fin dal 1993, e
che adesso si realizza.
Si dà atto che, dalle ore 16,45, presiede il Vicepresidente
Aloisi.
Presidente Ha chiesto la parola il Consigliere Lanièce.
Lanièce (GA) Prendo atto della risposta dell'Assessore. Non è
che siano molto chiare le effettive e reali possibilità di impiego
di questi giovani; per cui, anche tenendo conto che qui si tratta
di una spesa di 190 milioni e che è stata fatta una trattativa
privata (pertanto c'è anche da sottolineare questo a questa società
non-stop), ci vorrebbe forse una maggiore chiarezza anche per
evitare che ci possano essere dei problemi in futuro.
Sarà mio compito di presentare ulteriori interrogazioni su
questa materia, anche perché nonostante che l'Assessore affermi che
c'è una effettiva richiesta di personale qualificato nell'ambito
ambientale, non so se sia sufficiente tale affermazione, non
confortata da dati reali, per giustificare una spesa abbastanza
elevata. É vero che si parla di possibilità di impiego, ma ci
vorrebbe maggior sicurezza al riguardo.
Quindi rimango abbastanza titubante su questa iniziativa presa
dalla Giunta e in futuro chiederò ulteriori precisazioni.
