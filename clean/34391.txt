Classificazione
COMMERCIO
SANITÀ VETERINARIA E ZOOTECNIA
Zootecnia



Oggetto del Consiglio n. 2174 del 25 gennaio 2012 - Resoconto
OGGETTO N. 2174/XIII - Interrogazione: "Situazione produttiva
e andamento commerciale della fontina".
Interrogazione
Richiamate le numerose precedenti iniziative del nostro
Gruppo volte ad approfondire e conoscere la situazione produttiva e
commerciale del principale prodotto D.O.P. della nostra Regione, la
Fontina;
Tenuto conto del peso rilevante della Fontina sul reddito
delle aziende zootecniche della nostra Regione e delle altrettanto
rilevanti risorse finanziarie pubbliche destinate a sostenere e
rafforzare il settore della trasformazione;
Rilevata l'assoluta priorità riservata da sempre al settore
cooperativo e segnatamente alla Cooperativa Produttori Latte e
Fontina nella destinazione degli aiuti regionali, in considerazione
del suo ruolo strategico di concentrazione dell'offerta;
Considerate le crescenti difficoltà della Cooperativa
Produttori Latte e Fontina nel fare fronte ai suoi scopi sociali
che consistono nella raccolta e commercializzazione di tutti i
prodotti provenienti dai trasformatori di latte ad essa
associati;
tutto ciò premesso i sottoscritti Consiglieri
regionali
Interrogano
l'Assessore competente per sapere:
1) se sia al corrente che nel corso del 2011 si sono
registrate notevoli difficoltà di commercializzazione del prodotto
FONTINA, tanto da costringere la CPLF a stoccare in magazzino e per
diversi mesi le forme già marchiate, prima di poter provvedere alla
loro immissione sul mercato,
2) se sia al corrente, e se può darne conferma, che per
l'anno in corso la CPLF abbia deciso di invitare i propri associati
a non trasformare una parte del latte raccolto avviandolo invece
alla vendita ad aziende terze;
3) se, considerati i notevoli aiuti pubblici erogati alla
CPLF sia in conto capitale che nella dotazione di importanti e
costose infrastrutture, sia nel sostegno delle sue campagne
promozionali, l'amministrazione regionale possa condividere tale
scelta;
4) sulla base di qual piano industriale della CPLF la Regione
abbia deciso di investire per la realizzazione di un nuovo
magazzino nei pressi della sede di Saint-Christophe e quale sia
l'attuale livello di operatività della Società Ge.Ca
S.p.A..
F.to: Albert Chatrian - Giuseppe Cerise
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
La congiuntura nazionale di crisi economica e finanziaria che si
sta manifestando in tutti i settori dell'economia nazionale ha
determinato una riduzione dei consumi e quindi delle vendite anche
dei prodotti della filiera agroalimentare. In un tale frangente
anche la commercializzazione dei prodotti DOP come la fontina sta
incontrando qualche difficoltà nelle vendite che nel nostro caso
interessano sia il comparto cooperativistico, sia il settore
privato. Ciò malgrado, in questi anni, pur in presenza di tale
congiuntura economica nazionale e internazionale negativa, la
Cooperativa Produttori Latte e Fontina (CPLF), che commercializza
circa il 65 percento della produzione regionale, ha comunicato di
aver mantenuto i volumi delle vendite e il fatturato complessivo.
Tali risultati sono stati ottenuti grazie alla razionalizzazione
della gestione produttiva, risparmio dei costi, nonché l'impegno
sui mercati nazionali e internazionali. A partire dal 2009 peraltro
la CPLF ha registrato un aumento del numero dei soci conferitori e
del numero di forme conferite per la stagionatura. Data tale
circostanza e viste le incertezze che caratterizzano l'attuale
mercato dei prodotti lattiero-caseari, la CPLF ha ritenuto
opportuno, per mantenere un equilibrio fra la domanda del mercato e
l'offerta, regolare la produzione delle forme in funzione delle
vendite; ha pertanto deciso di acquistare da alcuni dei propri
associati latte fresco, anziché forme bianche di formaggio
destinate a diventare fontina. Tale latte è quindi venduto ad
un'impresa locale che lo utilizza per l'espletamento delle proprie
attività produttive. Si tratta pertanto - arriviamo al punto n. 3 -
di una decisione operata dalla cooperativa nell'ambito della sua
totale autonomia di scelta delle strategie commerciali, che mira a
salvaguardare l'interesse dei propri associati e più in generale
anche dell'intero settore produttivo della fontina. La cooperativa
riferisce che tale scelta di carattere transitorio permette di
evitare i costi di trasformazione, stagionatura e
commercializzazione e soprattutto di non svendere il prodotto,
utilizzando canali di distribuzione che non sono interessati alla
qualità, ottenendo così una diminuzione del numero delle forme
stoccate in magazzino. Si fa presente che anche nel 2002, a fronte
di un calo delle vendite legato a difficoltà contingenti del
mercato, la CPLF aveva messo in atto un'analoga strategia che era
stata ritenuta corretta in risposta ad un'interrogazione sugli
stessi argomenti dall'allora Assessore all'agricoltura in carica,
in quanto operata dalla cooperativa nell'ambito della sua totale
autonomia di gestione commerciale.
Nel 2009, in considerazione delle esigenze manifestate dalla
CPLF, legate all'opportunità di razionalizzazione della gestione
dei magazzini in funzione della diminuzione dei costi di
conduzione, di risoluzione dei problemi strutturali di alcuni
attuali magazzini, nonché legate all'obiettivo di miglioramento
della qualità delle produzioni, l'Amministrazione ha valutato
positivamente la richiesta della cooperativa di un finanziamento
per la costruzione di un nuovo magazzino di stagionatura adiacente
all'attuale sede operativa. È stato concesso un contributo nella
misura del 40 percento delle spese di realizzazione, secondo quanto
previsto dalle normative comunitarie in materia di aiuti agli
investimenti in favore delle piccole e medie imprese e recepito in
ambito regionale dalla legge regionale n. 32/2007, che prevede la
concessione di aiuti a tutte le aziende operanti nel settore della
trasformazione e commercializzazione dei prodotti agricoli non solo
delle cooperative. Il contributo è stato concesso sulla base di un
piano industriale predisposto dalla cooperativa, che prevede che il
restante 60 percento del costo dell'investimento sia interamente
coperto con risorse proprie derivanti da finanziamenti a medio,
lungo termine, nonché da risorse conseguenti alla razionalizzazione
della gestione produttiva dei magazzini di stagionatura.
Infine, per quanto concerne il sostegno alle campagne
promozionali, è corretto ricordare che la CPLF investe da sempre e
con continuità per la promozione della fontina DOP e che tali
promozioni, per poter usufruire degli aiuti previsti dalla misura
n. 133 del PSR (Sostegno alle associazioni di produttori per
attività di informazione e promozione riguardo ai prodotti che
rientrano nei sistemi di qualità alimentare), non possono riportare
il marchio commerciale, quindi il marchio della cooperativa, e
vanno a beneficio di tutti i produttori di fontina DOP.
Per quanto riguarda la società GECA S.p.A., si precisa che la
stessa sta attualmente operando secondo i suoi abituali livelli di
attività.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Condividiamo l'autonomia della Cooperativa Produttori Latte e
Fontina, l'obiettivo della nostra iniziativa era quello di fare il
punto della situazione legato sia alla congiuntura, come lei
diceva, e alle difficoltà di commercializzazione del prodotto
principe, il prodotto più rilevante sul reddito delle aziende
zootecniche della nostra regione; un prodotto che più volte è stato
oggetto di dibattito e di confronto in quest'aula per conoscere la
situazione produttiva e commerciale dello stesso.
Lei ci ha risposto ai primi due quesiti dicendo che l'andamento
è simile agli anni precedenti, ci sono difficoltà, ma i riferimenti
sono degli ultimi anni; la domanda più politica è la terza in cui
si chiede:
"...se l'Amministrazione regionale possa condividere
tale scelta"
. Mi risulta che negli anni passati certi caseifici
avevano portato il latte direttamente in altre sedi per
trasformarlo; da quanto ho potuto capire, qui la volontà di quasi
tutti i caseifici è di poter un giorno o più alla settimana
trasformare non in loco il latte, ma di conferirlo. La nostra
domanda era più generica, ossia non è che il Governo regionale
insieme al sistema cooperativistico, viste le grandi difficoltà,
visto l'aumento dei costi, deve magari mettere sul tavolo la
volontà di affinare i processi, la filiera completa del prodotto,
perché conosciamo bene che il termine della filiera è legato al
prezzo del latte. L'obiettivo di questa iniziativa quindi era come
fare delle economie di scala, come far interloquire il sistema
cooperativistico con il sistema privato, comunque due ordini di
grandezza importanti, lei prima ci dava il dato del 65 percento
circa per il sistema cooperativistico, che ha anche degli scopi
sociali, ma non solo, perché poi i conti devono tornare anche in
quel settore e noi conosciamo le grandi difficoltà e i grandi costi
esistenti nella trasformazione iniziale e non solo, e la seconda
parte che è quella del settore privato.
L'ultima domanda riguarda, oltre alla realizzazione del nuovo
magazzino - noi abbiamo gli atti amministrativi, la delibera
approvata nel 2010 -, l'attuale livello di operatività della
società GECA, il Presidente conosce bene il ruolo che aveva e che
ha tale società: si occupa, se non mi sbaglio, di magazzino, di
stagionatura, e non solo; avremmo gradito una risposta più
articolata sulla quarta domanda. Nel marzo 2010, lei cita la legge
di riferimento e noi la ringraziamo, l'aiuto pubblico è del 40
percento per il nuovo magazzino; avremmo gradito una risposta più
politica sulla quarta domanda, che ci spiegasse se la GECA sarà
chiusa, se non lo sarà, se saranno trasferiti i dipendenti e in che
maniera, non conosciamo il piano industriale e non c'è neanche
traccia di questo piano sulla delibera di finanziamento. Avremmo
pertanto gradito qualche risposta più dettagliata e non solo
qualche considerazione a voce alta, perché riteniamo importante sia
il settore cooperativistico, sia il settore privato, che devono, a
nostro avviso, andare di pari passo. Torneremo su questo argomento
perché, come sovente succede, in aula non sempre abbiamo risposte
dettagliate su tali argomenti che ci stanno a cuore, soprattutto
per quanto riguarda il punto nodale che è il prezzo del latte.
Grazie.
