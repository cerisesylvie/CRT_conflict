Classificazione
TRASPORTI E VIABILITÀ
Viabilità
Autostrade e trafori alpini


Resoconto integrale del dibattito dell'aula
Oggetto del Consiglio n. 2226 del 23 ottobre 1996 - Resoconto
SEDUTA POMERIDIANA DEL 24 OTTOBRE 1996
OGGETTO N. 2226/X Initiatives pour une réduction des péages des
tunnels du Mont-Blanc et du Grand-Saint-Bernard, pour les
ressortissants du Valais, de la Haute-Savoie et du Val d'Aoste.
(Approbation de motion)
Presidente Riprendiamo l'esame del testo coordinato sulle tre
mozioni presentate in merito al transito nel Monte Bianco, che il
Consigliere Perrin Joseph César aveva letto in aula. Il testo è
stato distribuito, mi dice il dirigente che c'erano alcuni piccoli
errori ortografici che sono stati corretti d'ufficio, quindi
chiederei ai colleghi se intendono prendere la parola.
Ha chiesto la parola il Consigliere Tibaldi.
Tibaldi (Ind) Voterò favorevolmente la mozione perché ne
condivido lo spirito e l'impostazione; a parte le premesse, nel
dispositivo si invitano il Governo regionale e i Parlamentari
valdostani a perseguire quelle azioni che tendano alla possibile
riduzione dei pedaggi.
Però stamani, non ricordo più chi, forse lo stesso Presidente,
facendo riferimento al testo del disegno di legge regionale n. 180,
che è stato riapprovato con la procedura dell'articolo 31, ha
tenuto a suddividere questo oggetto con quello che è stato
approvato. Penso che non si tratti di due tematiche differenti,
perché leggendo il testo del disegno di legge regionale n. 180,
recante: Disposizioni in merito al transito di autotreni e
autoarticolati attraverso il territorio del Monte Bianco, il cui
articolo 1 ha come finalità l'introduzione e l'applicazione di una
tassa finalizzata alla riduzione della congestione stradale con
limitazione del transito di autoveicoli per il trasporto di merci
nel territorio del Monte Bianco, e leggendo questa mozione, che
invece attiva i massimi organismi istituzionali - Governo regionale
e Parlamentari valdostani - a far sì che si pervenga il più
rapidamente possibile ad una riduzione dei pedaggi dei tunnel del
Monte Bianco e del Gran San Bernardo, mi sembra che ci sia una
contraddizione in termini.
Ripeto, condivido appieno questa mozione e la voto pienamente
convinto; però non riesco a capire la distonia che c'è fra una
scelta politica, che è stata difesa energicamente dalla Giunta,
dall'Assessore Riccarand e da buona parte di questo Consiglio con
l'espediente dell'articolo 31 - ma quell'espediente a mio avviso
deve essere usato, non se ne deve abusare, in questo caso per
difendere una scelta che sono convinto nell'intimità di qualcuno di
voi non è così solida la convinzione relativamente a questa
finalità - e questa mozione.
Vedo che le due iniziative stridono completamente: una si
traduce in un esborso di danaro per coloro che passano attraverso
il Monte Bianco, l'altra invece auspica una riduzione delle
tariffe. Si chiama una "ecotassa", l'altra tariffa, una aggrava la
posizione economica di coloro che transitano e come qualcuno
stamani diceva giustamente si rifletterà poi sui consumatori,
l'altra tende ad alleviarla.
Ritengo che i due problemi non siano affatto scindibili, siano
strettamente connessi; ripeto, sottolineo la contraddizione e
questo dubbio mi rimane, tuttavia sono pienamente convinto della
bontà di questa mozione che è stata proposta da più forze
congiunte.
Presidente Pongo in votazione il testo concordato:
Presenti, votanti e favorevoli: 27
Il Consiglio approva all'unanimità
