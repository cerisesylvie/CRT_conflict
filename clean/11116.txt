Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2129 del 7 maggio 1991 - Resoconto
OGGETTO N. 2129/IX - Lavori di sistemazione della
micro-comunità per anziani di Cogne. (Interrogazione)Errore.
L'origine riferimento non è stata trovata.
Presidente: Do lettura dell'interrogazione presentata dai
Consiglieri Bajocco, Cristina Monami, Trione, Marcoz e Agnesod,
iscritta al punto 11 dell'ordine del giorno.
INTERROGAZIONE
La V Commissione consiliare permanente nel mese di aprile ha
visitato le micro-comunità e i centri di incontro anziani dell'alta
Valle.
Nella visita alla micro-comunità di Cogne il Sindaco ci ha fatto
rilevare che la sala da pranzo è piccola in rapporto al numero
degli anziani, che è poi lo stesso locale in cui trascorrono tutte
le ore della giornata.
Elevando di un piano la terrazza, incorporata alla struttura, ci
sarebbe la possibilità di ottenere uno spazio maggiore.
A quanto ci è stato riferito, sembra che in proposito ci sia già
uno studio regionale, o forse già un progetto.
Altro problema sollevato, è la ristrutturazione dell'immobile
affinché l'ascensore esistente possa salire all'ultimo piano e
permettere quindi l'utilizzo delle camere rimaste vuote.
All'esterno del fabbricato sistemando un'area in disuso ci
sarebbe la possibilità di creare una zona verde, attrezzata con un
campo di bocce, per lo svago degli anziani ospiti.
Se quanto sopra richiesto non va bene si potrebbero trovare
altre soluzioni, purché il tutto venga fatto con la massima
sollecitudine.
Tutto ciò premesso i sottoscritti Consiglieri regionali
interrogano
l'Assessore competente per sapere:
1. se esiste un progetto per sopraelevare questa struttura sopra
la terrazza; quando si ritiene opportuno iniziare i lavori e quando
si prevede vengano ultimati, visto che l'ampliamento è necessario
per poter dare agli anziani una migliore condizione di vita;
2. se esiste già un progetto per quest'opera.
Presidente:
Ha chiesto la parola l'Assessore alla Sanità
ed Assistenza sociale, Beneforti; ne ha facoltà.
Beneforti (DC):
In risposta all'interrogazione presentata
dai colleghi della V Commissione, posso assicurare che
l'Assessorato alla Sanità ed Assistenza sociale, di concerto con
l'Assessorato ai Lavori pubblici, ha già predisposto un progetto
per la sistemazione dell'area esterna della microcomunità di Cogne.
Tale opera sarà finanziata e realizzata nel più breve tempo
possibile.
Uno studio professionale di Aosta è stato inoltre incaricato
della predisposizione del progetto di sopraelevazione e
ridistribuzione dei locali della stessa microcomunità. A tale
studio abbiamo anche chiesto che il progetto ci venga presentato
nel più breve tempo possibile, perché vorremmo realizzarlo entro il
1991.
Presidente:
Ha chiesto la parola il Consigliere Bajocco;
ne ha facoltà.
Bajocco (PCI-PDS):
La V Commissione sta visitando le
microcomunità della Valle, per rendersi conto dei loro problemi e
delle loro difficoltà.
Nella microcomunità di Cogne, dove siamo stati ricevuti e
accompagnati dal Sindaco, abbiamo costatato che gli anziani
trascorrono tutta la loro giornata in una piccola stanza dove
consumano anche i pasti.
Prendo atto che, come ha detto l'Assessore, entro il 1991 verrà
sistemato il piano sopraelevato, ma mi spiace che egli non abbia
risposto alla richiesta di sistemazione dell'area, molto
disordinata, posta intorno al fabbricato, in cui vi sono diverse
baracche, e dove gli anziani vorrebbero poter fare due passi o
giocare a bocce.
Poiché non c'è bisogno di alcun progetto, tant'è che lo stesso
Sindaco ha detto che è sufficiente qualche operaio per pulire
quella specie di immondezzaio che risale a tanti anni fa, a quando
cioè gli abitanti vi avevano installato qualche pollaio, chiederei
vivamente all'Assessore alla Sanità ed Assistenza sociale o a
quello ai Lavori pubblici di intervenire subito, senza attendere
che venga definito il progetto di sistemazione dell'edificio.
Grazie.
Si dà atto che alle ore 18,53 assume la Presidenza il
Vicepresidente Bich.
Presidente:
Ha chiesto la parola l'Assessore alla Sanità
ed Assistenza sociale, Beneforti; ne ha facoltà.
Beneforti (DC):
Vorrei solo chiarire al Consigliere
Bajocco che abbiamo predisposto anche un progetto per la
sistemazione dell'area esterna ed inoltre che abbiamo incaricato
uno studio professionale di Aosta per risolvere il problema della
sopraelevazione e della ridistribuzione dei locali. Tutte e due le
cose sono state messe...
(...Interruzione del Consigliere Bajocco...)
... E' già prevista nel piano lavori.
***
