Classificazione
DEMANIO E PATRIMONIO REGIONALE
INDUSTRIA



Oggetto del Consiglio n. 3286 del 6 febbraio 2008 - Resoconto
OGGETTO N. 3286/XII - Interpellanza: "Revisione degli
indirizzi della gestione del patrimonio industriale della
Regione".
Interpellanza
Preso atto che la Finanziaria statale, legge 244 del 2007, al
comma 128 punto 6 quinquies ha escluso dalle società di comodo le
"società partecipate da enti pubblici almeno nella misura del 20
per cento del capitale sociale" e ciò consente di non dover
applicare tale definizione e le relative norme conseguenti a
"Vallée d'Aoste Structure S.p.A.", rendendo la redditività della
società non più elemento determinante;
Tenuto conto che in base alle leggi regionali 9 e 10 del 2004
tale società applica agli utilizzatori dei fabbricati industriali,
ricevuti per trasferimento dall'Amministrazione regionale, affitti
che corrispondono mediamente al 6% del valore normale degli
immobili, comportando un rilevante onere che pesa sui bilanci delle
imprese valdostane;
Ricordato che nella legge 1 del 1998 (Regime del canone di
locazione dei beni immobili di proprietà regionale utilizzati da
imprese industriali e da cooperative di produzione e lavoro) con le
modificazioni dell'articolo 30 della legge regionale n. 1 del 2001
l'affitto era calcolato al 2% del valore dell'immobile, con
notevoli benefici per le imprese valdostane;
i sottoscritti Consiglieri regionali
Interpellano
la Giunta per conoscere se intenda:
1) attuare le possibilità offerte dalla Finanziaria statale
2008 e riportare al 2% il riferimento degli affitti degli immobili
industriali rispetto al valore normale dell'immobile, attraverso
l'approvazione della proposta di legge regionale n. 165,
reviviscenza della legge regionale 14 gennaio 1998, n. 1,
attualmente all'esame delle commissioni consiliari o attraverso un
proprio provvedimento normativo;
2) predisporre un tavolo di confronto con le forze sociali
imprenditoriali e sindacali per una revisione degli indirizzi della
gestione del patrimonio industriale, perché sia di supporto allo
sviluppo delle imprese e più in generale dell'economia della Valle
d'Aosta, anche attraverso la trasformazione di "Vallée d'Aoste
Structure S.p.A."in un'agenzia regionale, ente strumentale della
Regione.
F.to: Sandri - Fontana Carmela
Presidente
- La parola al Consigliere Sandri.
Sandri (PD)
- La Finanziaria dello Stato molto
recentemente, perché si parla della Finanziaria per il 2008, la
244, al comma 128, punto 6 quinquies, ha escluso in modo preciso e
chiaro le società partecipate da enti pubblici almeno nella misura
del 20% del capitale sociale dalle cosiddette società a cui si
applica la normativa delle società di comodo. Quindi, grazie a
questa norma del Centro-sinistra e del "Governo Prodi", "VDA
Structure" non dovrà più fare i salti mortali per ripianare il
proprio bilancio, in quanto verrà considerata come una società
in house
, e non avrà più il problema di incassare
stratosferici affitti da coloro che utilizzano in locazione gli
immobili industriali della Regione.
Tenuto conto che varie volte in questo Consiglio, come anche in
Commissione, abbiamo evidenziato che la media degli affitti fatti
pagare da "VDA Structure" è superiore al 6%, quindi un reddito
molto superiore a quello dei BOT, BTP e della media degli
investimenti, e che questo è un peso ormai insostenibile per
l'imprenditoria valdostana, e che questo livello di affitti era
giustificato dal non dover finire nella cosiddetta definizione di
società di comodo, avendo risolto questo problema ci si chiede se
la Giunta, alla luce di questa recentissima legge, non abbia
intenzione di riportare al tradizionale 2% della legge n. 1/1998 il
tasso di riferimento del costo delle locazioni in rapporto al
valore degli immobili. Non solo: dato che questo porterebbe a una
necessità di una revisione del meccanismo stesso di tutta
l'impostazione della politica, si chiede se non sia giunto il
momento, sfruttando questa necessità, di aprire un tavolo con
l'imprenditoria e con i sindacati, per trovare un meccanismo più
efficiente, più efficace, meno costoso e più controllabile per far
funzionare questo sistema.
Abbiamo proposto varie volte la trasformazione di "VDA
Structure" in un'agenzia regionale, ente strumentale non a scopo di
lucro: questo potrebbe essere un passaggio essenziale, anche perché
il patrimonio della Regione è rilevante e il riportarlo, non
essendoci più questa necessità di tutelarci dalle società di
comodo, sotto la diretta gestione della Regione, credo che sia
assolutamente un dato importante. Dal punto di vista poi pratico,
questa norma nazionale credo che consenta di fare qualche
ragionamento di più alto spessore, perché la valutazione degli
immobili che è stata fatta per determinare il prezzo della
locazione sono valutazioni legate al trasferimento della proprietà
dalla Regione a "VDA Structure", quindi quel 6% si è riferito
spesso a dei valori molto rilevanti. In questo momento in cui
possiamo rivedere tutta la nostra politica, potrebbe essere
interessante trovare dei meccanismi con i sindacati, con le
rappresentanze dell'imprenditoria per identificare dei valori che
siano più consoni al sistema economico valdostano. Credo che questa
sia un'ipotesi di lavoro su cui potremmo trovare delle larghe
convergenze e volevamo avere, insieme alla collega Fontana, delle
indicazioni da parte della maggioranza e della Giunta.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Intanto ringrazio gli interpellanti, che
portano l'attenzione su un argomento importante, che sta a cuore a
tutti, che potrebbe anche essere strumentalizzato ma così non è,
nel senso che non siamo qui assolutamente a non cercare di
difendere gli interessi degli imprenditori, al contrario, credo che
stiamo dicendo tutti le stesse cose, ovvero come creare le migliori
opportunità per gli imprenditori valdostani. Ecco che è importante
che anche noi, nel tentativo di non strumentalizzare, cerchiamo di
prenderci gli impegni che possiamo mantenere, non creando né false
attese né promettendo in vista di elezioni o di momenti di
confronto facili promesse, che poi non potrebbero essere mantenute.
Partendo da questo presupposto, credo che nessuno più di me, di lei
o dell'Assessore Marguerettaz abbia più interesse di noi di
abbassare questi affitti: su questo siamo già d'accordo; però
dobbiamo farlo in una maniera tale che sia sostenibile e
compatibile con le funzioni delle società preposte a gestire questo
tipo di affitto.
La normativa comunitaria non consente di erogare aiuti alle
imprese, se non in quegli ambiti di regimi autorizzati, il
de
minimis
, e qui si potrebbe aprire un ragionamento: se
utilizzare il
de minimis
per abbattere gli affitti, però, è
un ragionamento molto complicato che si può fare, ma che dovrebbe
essere valutato. In parte le voglio leggere anche la risposta e poi
facciamo qualche riflessione: "La legge regionale n. 12/1997 e
successive modificazioni sul regime dei beni della Regione Valle
d'Aosta dispone che la locazione dei beni destinati alle attività
produttive avvenga a un canone determinato e in relazione ai valori
di mercato - questo è un passaggio importante su cui torniamo dopo
-. Gli indirizzi dati a 'VDA Structure' dal Consiglio regionale con
la deliberazione n. 2625/2007 prevedono che la stessa per la
locazione dei beni si conformi alle procedure delineate dalla
citata legge. Nel merito poi 'VDA Structure' osserva che il 2% del
valore normale del patrimonio conferito in numerosi casi finirebbe
per essere superiore al 6% del valore di conferimento e che il
nuovo regime fiscale basato sugli studi di settore pretende dalla
medesima redditività più che doppia rispetto a quella consuntiva
sul patrimonio conferito". Qui si apre un'osservazione: valutiamola
come tale perché deve essere un patrimonio di tutti, cioè molte
volte il valore del bene di conferimento è tale che è più basso del
valore storico del bene...
(interruzione del Consigliere Sandri, fuori
microfono)
...la sto seguendo, ma gli studi di settore non parlano del 2%,
parlano di valore di mercato...
(nuova interruzione del Consigliere Sandri, fuori
microfono)
Marguerettaz
(fuori microfono) - ...ma cosa dici?
La Torre (FA)
- ...valore di mercato! Adesso stiamo
cercando di definire qual è il valore di mercato. Il riferimento è
al valore di mercato, questo è il punto. Il valore di mercato e
certo che lo si può determinare, ma non è che lo si può gestire: il
valore di mercato è un valore dato da una serie di fattori, fra cui
c'è anche il valore del bene. Già nella fase di conferimento il
valore del bene è un valore che è stato conferito a un prezzo basso
in alcuni casi, perché se si va a vedere il percorso storico del
bene, si va a fare uno storico (si può chiamare uno storico del
valore dove viene tenuto conto di tutto quello che comporta il
bene), il rischio sarebbe che fosse più alto. E questa è
un'osservazione su cui dobbiamo ragionare. Quindi ben venga il
discorso del valore di mercato, ma questo parte dalle stime dei
beni, dal valore che questi hanno e da qual è in quel preciso
momento la valutazione che il mercato dà a questi immobili. Allora
non è il 2%; il 2% è un riferimento a una legge che se non sbaglio
era del 1991...
(nuova interruzione del Consigliere Sandri, fuori
microfono)
...del 1998, mi scusi; quindi il 2% è un riferimento che non è
scritto più da nessuna parte.
Adesso entriamo nella questione della "VDA Structure", che ha
una sua identità giuridica e ha bisogno di un equilibrio di
bilancio, perché...
(nuova interruzione del Consigliere Sandri, fuori
microfono)
...se la società esiste e va in passivo...
(nuova interruzione del Consigliere Sandri, fuori
microfono)
Presidente
- ...collega Sandri, interviene dopo, lasci
parlare l'Assessore, poi nella sua replica farà notare
questo...
La Torre (FA)
- ...collega Sandri, lei può dirmi quello
che vuole ma, mi consenta, se una società va in passivo, può andare
in passivo per tanti motivi, possiamo discuterne, potrebbero essere
gli affitti, le spese, sono d'accordo con lei, ma se una società va
in passivo, ne risponde. Non è che una società va in passivo e poi
viene continuamente risovvenzionata! Non è che esistono le società
di comodo che possono essere gestite a servizio della politica!
Quello che dobbiamo cercare di trovare è un equilibrio fra tutte
queste cose che le ho detto, quindi ben venga la sua interpellanza:
non le sto dando una risposta negativa in assoluto dove le dico non
si farà mai questo, ma le rispondo una cosa diversa.
Le dico che è nostra intenzione fare di tutto per abbassare gli
affitti di questi edifici, ma lo dobbiamo fare rispettando le
normative. La nostra volontà è quella di andare ad affittarli a un
valore di mercato, come dice la sua interpellanza che fa
riferimento alle nuove normative, che citano il valore di mercato e
non il 2%: non c'è scritto il 2% in quello che dice lei, ma citano
il valore di mercato. La nostra volontà è quella di andare verso
valori di mercato, la nostra volontà è quella di mettere in
condizioni "VDA Structure" di avere un equilibrio finanziario,
perché non sia una società di comodo e non debba essere un
carrozzone della politica, ma abbia un suo senso operativo. La
nostra volontà è anche quella di trovare delle soluzioni che
tengano conto delle normative comunitarie, e in tal senso ci stiamo
confrontando, sovrapponendo con i lavori di altre Regioni. Cito il
Piemonte con cui abbiamo avuto degli incontri: loro stessi vivono
lo stesso problema e lo stanno superando e ci stiamo confrontando
con i loro uffici, perché una soluzione che si sta portando avanti
in Piemonte, che potrebbe essere anche per noi una possibilità, è
quella di creare questi contratti di insediamento che comprendono
più cose all'interno del momento contrattuale che non è solo
l'affitto del capannone, ma tutta una serie di "chi fa... che cosa"
e che tipo di interventi vengono portati avanti. All'interno di
questo possiamo dare le risposte vere agli imprenditori e dare
delle garanzie, e non fare solo delle promesse di tipo elettorale o
demagogico. Soprattutto è all'interno di questo che possiamo fare
delle politiche che abbiano un senso di tipo amministrativo,
altrimenti di nuovo cadiamo nella creazione di società carrozzone
che poi sono solo a servizio di questa o quella situazione politica
(cosa che, credo, nessuno di noi vuole).
Presidente
- La parola al Consigliere Sandri.
Sandri (PD)
- Basterebbe dire che la prima cosa da fare
per aiutare gli imprenditori è che gli assessori si studiassero i
dossier: lei non sa niente! Lei non sa niente! Continua a parlare
di società di comodo, quando le ho spiegato che dal primo gennaio
questa prospettiva su cui lei ha basato la risposta non c'è più!
Studi di settore, analisi di bilancio, valori di mercato: via!
Noi siamo nelle condizioni che le società partecipate al più del
20%, neanche il 50%...
(interruzione dell'Assessore La Torre, fuori
microfono)
... e c'è un esempio, la "Casinò S.p.a.": vi siete mai
preoccupati della "Casinò S.p.a."? L'avete ripianata trecentomila
volte, avete fatto queste cose qua, allora qual è il problema? Il
problema è che la società non sta in piedi, perché lei nel momento
in cui di "VDA Structure" pensa a una società che faccia utili, mi
deve spiegare qual è l'utile di "VDA Structure"! Quello di fare i
soldi sulla pelle degli imprenditori e degli operai valdostani o è
quello di fare il bene degli imprenditori valdostani? Il problema è
che quella società non ha senso di esistere, quella società deve
essere eliminata e sostituita da un'agenzia che gestisce i beni
della Regione, al servizio dell'imprenditoria e dei lavoratori
valdostani! È il concetto di utile privatistico che c'è in quella
società che è sbagliato! Oltretutto quella società ha due difetti:
è inefficiente, perché ha fatto perdere anni nella ristrutturazione
dell'area Cogne, e lei lo sa benissimo, perché la ristrutturazione
dell'area Cogne è iniziata nel 1994, siamo nel 2008 non è ancora
finita e ci sono dei grossi problemi con tutto quello che è stato
stoccato; è costosa, perché dentro c'è stato messo di tutto di
più!
Allora bisogna dire che quella è una struttura che non funziona,
che non fa gli interessi della Regione, né degli imprenditori, e
lei non se ne occupa, non sa neanche dov'è! Lei dovrebbe rendersi
conto che con la nuova normativa non c'è il problema di fare un
carrozzone, c'è il problema semplicemente di utilizzare la norma
nazionale che abbiamo lì, offerta dal "Governo Prodi", e dire: da
questo momento applichiamo il 2%, come aveva fatto il buon Demetrio
Mafrica, Assessore mai abbastanza compianto. Andava benissimo a
tutti e noi abbiamo funzionato per decenni con questa cosa.
Lei, evidentemente, non è capace di fare il suo mestiere; deve
rendersi conto che su questo non ha neanche bene in mente cosa c'è.
Comunque le do un'opportunità di studiare e di aggiornarsi, che è
la IV Commissione: chiedo ufficialmente al Presidente Praduroux di
rimettere in una delle prossime riunioni della IV Commissione il
progetto di legge mio e della collega Fontana sulla riviviscenza
della legge Demetrio Mafrica, e alla luce di questa nuova normativa
facciamo un confronto serio, ma le garantisco che le sue
informazioni in questo momento non sono adeguate. Quella è la
soluzione che ci consente di uscirne tutti positivamente. Se lei si
prende il merito di questo, sono contentissimo! Qui nessuno vuol
fare populismo: vogliamo portare un risultato e il risultato è
quello della riviviscenza e subito dopo un tavolo di concertazione
con gli imprenditori, con i sindacati, con l'Amministrazione
regionale, per chiudere l'esperienza "VDA Structure" e aprirne
un'altra. Noi proponiamo un'agenzia, si possono trovare altri
strumenti: certo è che l'utile non può essere quello del bilancio
di "VDA Structure", ma è quello dell'economia valdostana, e noi a
questo teniamo particolarmente!
Presidente
- La parola al Presidente della Regione,
Caveri, per una precisazione.
Caveri (UV)
- Se lei è così convinto della possibilità
della riviviscenza, come la chiama, della "legge Mafrica", non c'è
problema: la IV Commissione è pienamente libera di chiedere la
notifica del provvedimento a Bruxelles, e poi... sentiremo
Bruxelles cosa dice!
