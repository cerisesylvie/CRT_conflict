Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 364 del 29 giugno 1982 - Resoconto
OGGETTO N. 364/VII - VALUTAZIONE DEI DATI EMERGENTI DALLA
RELAZIONE CONCLUSIVA DELLA SECONDA FASE DEL PROGETTO SULLE FONTI
ENERGETICHE ALTERNATIVE NEL TERRITORIO DELLA VALLE D'AOSTA SVOLTO
DALLO STUDIO MASOLI DI TRIESTE.
PRESIDENTE:
Ha chiesto di parlare il Presidente della
Giunta; ne ha facoltà.
ANDRIONE - (UV):
Il Consigliere Faval, che ha presieduto
la Commissione consiliare speciale per i problemi dell'energia,
farà una relazione più ampia della mia, nella quale darà una
valutazione delle varie fonti di energia; a me interessa solo
sottolineare che, anche se con qualche ritardo, dovuto alle
difficoltà di installazione di strumenti, siamo arrivati a
terminare questa fase dei lavori che fornisce un quadro abbastanza
preciso ed ampio delle possibilità di sfruttamento di energie
rinnovabili nella Regione.
Vorrei quindi che il Consiglio fosse d'accordo di prolungare -
anche se di poco, perché bisognerà prendere una decisione entro
breve tempo - il mandato della Commissione suddetta per stabilire,
finita la seconda fase, in che modo e con quali priorità andare
allo sfruttamento di tali energie, d'intesa tra Regione, Comuni e
altri operatori economici sul territorio, in quanto mi sembra che
si possa dare, nell'insieme, un giudizio positivo di questi studi,
proprio perché permettono alla regione di sapere quali sono le sue
reali potenzialità in materia.
PRESIDENTE:
Ha chiesto di parlare il Vicepresidente
Faval; ne ha facoltà.
FAVAL - (UV):
Credo che una tappa importante sia stata
compiuta da questo Consiglio regionale per il tramite dello studio
che è stato affidato allo studio Masoli di Trieste, in relazione
alla possibilità, da parte della regione, di sfruttare le energie
rinnovabili.
Prima di passare alla valutazione politica del lavoro che è
stato fin qui compiuto, ritengo opportuno dare una valutazione
puntuale su ciascuno dei settori che lo studio ha esaminato,
iniziando da quel settore di energia rinnovabile che si è
dimostrato fin qui quello meno importante sul piano della
possibilità di sfruttamento - del resto non avevamo dubbi in merito
- per passare poi, via via, agli altri.
Per quanto riguarda il biogas, a conclusione della seconda fase
prevista in convenzione e di questa fase di lavoro, si è giunti ad
alcune constatazioni, stante la diffusione sul territorio degli
insediamenti zootecnici che, dal nostro punto di vista, vanno
comunque mantenuti perché tutti sappiamo che se, altrove, la
concentrazione in stalle di un certo tipo può essere, dal punto di
vista economico, un ragionamento valido, non lo è in Valle d'Aosta,
perché qui da noi l'interesse primario è quello di mantenere sul
territorio l'attività agricola e, dal momento che in Valle d'Aosta
questa è fondamentalmente legata all'allevamento del bestiame, è
bene comunque che queste attività mantengano a diffusione
attuale.
Di questa prospettiva è stato prospettato un utile esempio
riferito all'allevamento di Gressan che all'epoca in cui si è
proceduto al sopralluogo esisteva, mentre oggi, per vari motivi,
non esiste più. Comunque, lo studio che è stato fatto è
interessante perché dimostra che, nonostante una elevata
concentrazione di capi di bestiame in quella stalla cooperativa, vi
sono altri grossissimi problemi che fanno sì che ad un certo punto
lo sfruttamento di questo tipo di energia in Valle d'Aosta non sia
utile dal punto di vista economico.
La valutazione data finora di questo settore, genericamente
negativa, può essere rivista alla luce dei dati presentati. Ritengo
che altri esempi e calcoli riferiti ad altre situazioni specifiche
possano aiutarci a meglio valutare i possibili interventi futuri
nel settore.
Per questo motivo sarebbe opportuno che lo studio Masoli,
nell'ambito dei lavori relativi alla terza fase, che praticamente
sta iniziando adesso, approfondisse la situazione relativa al
Comune di Brissogne, dove vi è un grosso cumulo di refluo umano ed
anche una certa consistenza di insediamento zootecnico. Questo
potrebbe essere un esperimento che può anche dare dei
risultati.
Allegato alla relazione vi è uno schema di progettazione per il
trattamento integrato dei rifiuti solidi urbani, reflui fognari e
zootecnici. Si tratta di uno schema tipo, chiaro e ben strutturato,
dal quale si desume che l'insieme organico di derivazione umana e
zootecnica è reso, a fine trattamento, sotto forma di acqua con
caratteristiche comprese nella tabella A della legge Merli. Anche
questo progetto, pur nella sua semplicità, può essere considerato
un'anticipazione della terza fase.
E passiamo a parlare dell'energia eolica, in quanto, come
abbiamo già detto, il biogas non ha delle grosse possibilità nella
nostra regione.
Il materiale, prodotto al termine della seconda fase, è
costituito da una relazione e da una serie di allegati: la
relazione è molto ampia ed articolata e chiarisce come, volendo
affrontare in modo completo un piano di fattibilità relativamente a
questo tipo di energia in un ambito territoriale definito, occorra
valutare una serie di aspetti fra i quali ad esempio la
meteorologia, l'aerodinamica dei generatori, la distribuzione
dell'energia all'utente, l'impatto con l'ambiente, le valutazioni
di carattere economico.
Il lavoro dello studio Masoli si è sviluppato mediante
un'indagine storica del regime dei venti in Valle d'Aosta,
valorizzato con una serie di interviste dirette, con la raccolta e
l'elaborazione dei dati meteorologici disponibili, un'indagine di
mercato sulle apparecchiature di produzione e la formulazione di
ipotesi di utilizzo dell'energia eolica in Valle.
Nella relazione è anche proposta una scheda tipo, da distribuire
ai vari rifugi alpini, che è stata compilata in modo opportuno e
potrà fornire ulteriori informazioni su tutta una serie di
parametri.
Personalmente, mi farò carico in questi giorni di provvedere
alla distribuzione di queste schede a tutti o a buona parte dei
rifugi, o almeno a quelli più facilmente accessibili. E' stata
presentata una mappa colorata dell'energia eolica in Valle d'Aosta
che è una sintesi del lavoro fatto nella seconda fase. A parer mio,
va dato atto che questo lavoro è stato in gran parte svolto, anche
se i risultati dovranno essere affinati, con i dati di ulteriori
campagne di misura sul territorio e con quelli ricavati da
centraline.
Come ha accennato il Presidente e come i membri della
Commissione sanno, abbiamo avuto delle difficoltà di carattere
burocratico e tecnico per la ricezione dei dati che ci vengono
trasmessi dalle centraline; in particolare per il reperimento delle
zone nelle quali installare le centraline e per avere, da parte del
Ministero, la autorizzazione ad utilizzare la banda per la
trasmissione di questi dati. Come tutti sanno, dal mese di gennaio
alcune centraline trasmettono già in fase sperimentale tutti i dati
che possono accumulare, tutte le altre, invece, partiranno e
saranno in grado di funzionare dall'inizio di luglio.
Sempre nel settore dell'energia eolica sono disponibili dei dati
riferiti ad una serie di situazioni puntuali tipo l'aeroporto di
Aosta, Saint-Vincent ed altre zone, dove avevamo già a disposizione
una serie di attrezzature. Pertanto, giudico apprezzabile il lavoro
di mercato che è stato fatto sulle apparecchiature, presentato
nell'allegato C, così come la valida sintesi, descritta
nell'allegato D, delle ricerche di collaborazione con gli enti
interessati allo sviluppo dell'energia eolica. Nel medesimo
allegato è contenuta anche una carta schematica dei punti
interessanti per possibili installazioni a tempi brevi di
aereomotori. Voglio far presente anche che ho disponibile della
documentazione relativa ad alcuni progetti realizzati da tecnici
locali su possibili modelli di aereomotori. Sempre nell'ambito dei
lavori, relativi alla terza fase, farò intervenire lo studio Masoli
per dare una valutazione tecnica di questi prototipi e per valutare
una possibile serie di prove sul territorio di questi aereomotori
con gli interessati.
Come giudizio sintetico, penso che la gran mole di materiale
presentata è globalmente di buona qualità ai fini di applicazioni
future, anche se, come ho detto prima, suscettibile di
miglioramento a seguito di campagne di misure sperimentali e
dell'acquisizione di dati delle centraline. Va anche sottolineato
il fatto che per quanto riguarda questo settore, la tecnologia,
così come si suol dire, non è ancora matura, di conseguenza il
lavoro che oggi stiamo facendo è un lavoro di acquisizione dati e
di preparazione rispetto a quello che svolgeremo al momento in cui
la tecnologia sarà in grado di darci delle macchine che
sfrutteranno correttamente - e con correttamente mi riferisco
soprattutto al problema di carattere economico - questa energia.
Per allora disporremo di tutti i dati per scegliere quali sono le
zone nelle quali è conveniente installare gli aereomotori. Quindi,
questo lavoro di preparazione, che qualcuno potrebbe definire
inutile, è, al contrario, un lavoro che ci qualifica proprio perché
siamo all'avanguardia e non perdiamo il nostro tempo.
E passiamo, quindi, all'energia solare. La valutazione delle
potenzialità energetiche in questo settore ha determinato una
maggiore quantità di materiale, per cui abbiamo a disposizione due
fascicoli per un numero di pagine superiore alle 400.
Sinteticamente si può affermare che si tratta di un ottimo
lavoro, anche questo però suscettibile di ulteriori ritocchi e
perfezionamenti a seguito di campagne di misure sperimentali sul
territorio e dei dati trasmessi dalle centraline. Intanto però i
dati presentati costituiscono un punto fermo ed un riferimento ben
preciso; ma vediamo in dettaglio di cosa si tratta.
La relazione introduttiva - 37 pagine più la bibliografia -
parte da considerazioni di carattere generale sull'energia solare,
per trattare subito dopo il problema in riferimento alla realtà
valdostana. C'è poi una determinazione puntuale dell'energia solare
sul territorio ed anche una sua distribuzione areale. Un risultato
senza dubbio apprezzabile è la carta solare colorata che fornisce
un'indicazione sull'energia solare globale, annua e media, dei vari
siti sul piano orizzontale. Se i Consiglieri ne vogliono prendere
visione, questa è a disposizione nel mio ufficio.
La relazione è accompagnata da una notevole mole di allegati che
si può così riassumere: la serie degli allegati A, in numero di
sette, tratta della raccolta ed elaborazione dei dati meteorologici
disponibili in Regione, raccolti in vari ambiti come l'aeroporto di
Aosta, Saint-Vincent, oltre che una valutazione dello stato del
cielo ed i dati desunti dal servizio meteorologico regionale e
dall'unità mobile.
Gli allegati B, in numero di tre, forniscono invece la mappa
solare puntuale, i profili dell'orizzonte, le tabelle relative alla
mappa di cui sopra.
Infine, l'allegato C presenta la mappa solare areale.
In base ai risultati presentati risulta evidente che le
applicazioni più interessanti nella nostra regione sono, intanto,
la produzione di calore a bassa temperatura fino a 90° ca. con
collettori solari piani destinati al riscaldamento di acqua od aria
per usi domestici o industriali, o per riscaldamento degli
ambienti, produzione diretta di energia elettrica mediante celle
fotovoltaiche, realizzazione di serre o di sistemi integrati di
utilizzo dell'energia per usi agricoli. A tale proposito la
Commissione potrà richiedere allo studio Masoli la realizzazione di
un prototipo di serra che usi in modo razionale l'energia solare.
Questo è un discorso che si è fatto in varie occasioni, bisogna
tenere conto però di alcune situazioni particolari che si
presentano in Valle d'Aosta, quali per esempio quella della
presenza del vento che, a detta dei tecnici potrebbe compromettere
l'utilizzazione di questa energia per questo settore
dell'agricoltura per il tramite e per il mezzo delle serre.
Comunque, credo valga la pena sul piano sperimentale di
provare.
Voglio, infine, far presente, sempre parlando di questo settore,
che mi arriveranno delle proposte per lavori da fare svolgere allo
studio Masoli nell'ambito della terza fase.
Ho avuto comunicazione verbale che il Comitato tecnico, previsto
dalla legge regionale 44 sta elaborando delle proposte in tal senso
che esamineremo in Commissione.
Ho in programma, inoltre, una serie di incontri con vari esperti
a livello nazionale di energia alternativa, per raccogliere idee ed
indicazioni. In occasione del simposio che si è tenuto in U.R.S.S.
sull'energia, ho conosciuto l'Ing. Botio - il responsabile di
energia risorse e il realizzatore del teleriscaldamento a Brescia -
ed il Dott. Custodero - uno dei maggiori esperti italiani nel
settore dell'energia eolica - con i quali ho mantenuto dei contatti
ed ho fissato degli appuntamenti a settembre, in modo da poter
avere, anche attraverso la loro esperienza, idee e suggerimenti per
quel che si può fare in Valle d'Aosta.
Passiamo infine all'energia idroelettrica. Credo che si possa,
senz'altro, affermare che in questo settore è stato fatto un lavoro
che potrà avere dei riflessi ampiamente positivi sul futuro della
nostra regione.
Per una valutazione realistica della potenzialità energetica del
settore, ossia dell'energia idroelettrica ottenibile, sono stati
analizzati con attenzione tutti gli aspetti tecnici e
socio-economici connessi all'installazione di nuovi impianti. Le
potenzialità non sono state valutate su base teorica, ma con una
serie di campagne di misure riportate di cui esiste un fascicolo
che i commissari hanno potuto vedere e che è comunque a
disposizione di tutti i Consiglieri che ritengano di volerlo
consultare al fine di conoscere bene il regime idraulico ed il
profilo altimetrico dei corsi d'acqua.
La ricerca si è rivolta a quegli impianti di potenza massima,
raramente superiori ai 3.000 kW, suscettibili di un utilizzo locale
d'interesse per l'economia generale della regione. Questa scelta è
da porre in relazione alla volontà di avere installazioni
rispettose di aspetti ambientali e di realtà locali, imponendo
limiti ben definiti alla cattura delle acque, al fine di garantire
il mantenimento di un ambiente umido nei letti dei torrenti e non
interferire con le risorse idriche, attualmente destinate ad altri
usi.
I risultati ottenuti si possono così riassumere: prima carta
regionale riassuntiva, in scala 1:100.000, che indica le
localizzazione sul territorio di 197 possibili nuovi impianti; le
schede tipo dei 197 impianti citati sopra sono state raggruppate in
un fascicolo e ciascuna di queste contiene tutta una serie di
parametri come il salto utile, la portata, la potenza massima
ottenibile, fino alla definizione del tipo di turbina ritenuto più
idoneo. Poi abbiamo la seconda carta regionale riassuntiva,
denominata anche carta della potenzialità annua della produzione
d'energia di fonte idroelettrica. In essa la classificazione delle
197 centrali è effettuata sulla base della loro potenza e mira
anche a fornire un quadro della distribuzione territoriale della
produttività potenziale.
La suddivisione, evidenziata dalla diversa colorazione degli
impianti, è basata sulla produzione annua di energia espressa in
kW/h per anno medio. Il totale di energia così ottenibile è
quantificato in ca. 760 milioni di kW/h, sottolineo questo dato che
credo si commenti da solo.
Infine, nell'allegato n. 4, che ha per titolo "Prospettive nel
settore dell'energia elettrica nella Conca di Ollomont", è
presentato un esempio di trattazione del problema energetico in
un'unità territoriale definita e costituisce già un'anticipazione
della terza fase. Sempre a questo proposito ho avuto dallo studio
Masoli una rielaborazione delle 197 possibili nuove centrali
suddivise in fasce, in base al tipo di turbina da impiegarsi. Mi
sono premurato di richiedere l'elaborazione di un progetto tipo per
ogni fascia d'impianto.
Fatta questa valutazione di carattere analitico, è assolutamente
indispensabile passare ad un'analisi di carattere politico dei
risultati del lavoro prodotto dallo studio Masoli.
A questo punto credo che ci siamo resi conto che abbiamo di
fronte la possibilità, con l'entrata in vigore della legge n. 308
del maggio scorso, che interessa in particolare la Regione Autonoma
Valle d'Aosta, perché liberalizza l'autoproduzione di energia da
fonti rinnovabili fino a 3.000 kW e, tenuto conto dei dati che ho
appena letto, di renderci assolutamente autonomi rispetto al
problema energetico, perché 760 milioni di kW/h annui rappresentano
il 95% del consumo della Regione Autonoma Valle d'Aosta.
Se si riflette un attimo sull'importanza di questo dato, ci
rendiamo conto che al momento attuale pochissimi paesi al mondo
sono in grado di essere autonomi rispetto a questo problema, che è
il problema centrale a livello mondiale: ebbene, noi saremmo in
grado di diventarlo, ed uso il condizionale perché dipende da noi
fare le scelte giuste per realizzare in modo più tempestivo ed
efficace questa realtà, per cui ci compete da questo momento il
dovere di analizzare questi dati per portare poi in Consiglio delle
proposte di carattere legislativo, incisive, che riescano a
realizzare questo obiettivo che potrebbe sembrare molto distante,
ma non lo è; soprattutto dobbiamo tenere conto di un altro aspetto,
che mi pare forse ancora più importante, e cioè che noi riusciremo
ad ottenere questa enorme quantità di energia senza compromettere
l'equilibrio socio-territoriale.
Queste centraline prevedono lo sfruttamento della caduta
dell'acqua, quindi per ottenere questa quantità di kW/h non
dovremmo fare delle dighe, non dovremo spostare delle comunità
insediate, non dovremo alterare il territorio. Ripeto, adesso il
compito è soprattutto del Consiglio che deve essere in grado di
fare delle proposte adeguate a quella che è la portata della
capacità di produzione di energia della regione.
In questo senso credo che un altro nostro dovere, molto preciso,
sia quello di dare il massimo di pubblicità ai dati che abbiamo a
disposizione, perché, personalmente, non credo che solo noi 35 in
quest'aula siamo in grado di formulare le proposte migliori; non
bisogna essere presuntuosi, occorre dare invece massima pubblicità
affinché tutti coloro che sono interessati, a livello personale o
collettivo, a realizzare delle centraline o ad installare delle
macchine eoliche o solari, possano darci suggerimenti ed indirizzi.
Questo è un impegno che il Consiglio dovrebbe assumersi fin d'ora.
In qualità di Presidente della Commissione Energia, cercherò di
organizzare per settembre-ottobre una manifestazione per
pubblicizzare l'attività all'interno della regione, ed anche
all'esterno, da dove pure possono venirci dei suggerimenti circa le
tecnologie da adottare e metodi da applicare.
Vi è poi un altro aspetto molto importante, sempre all'esterno
della Valle d'Aosta, per consentire di realizzare nella nostra
regione questi progetti, ed è quello finanziario; a questo
proposito credo che non ci dobbiamo limitare alla legge 308, che ha
stanziato per i tre anni 1981/82/83 840 miliardi di lire per
un'incentivazione in questo settore, vista la macchinosità della
legge stessa.
Ho letto recentemente sul giornale che, da calcoli fatti, alla
Valle d'Aosta dovrebbero arrivare due miliardi; ebbene possono
senz'altro affermare che si tratta di un calcolo assolutamente
empirico, fatto sulla base di analoghe leggi. Mi auguro che
perlomeno non sia al di sotto di questi due miliardi, però esiste
il problema di sapere quando potremo usufruire di questi
finanziamenti. Noi seguiremo senza altro questa strada perché non
vedo come si possa rinunciare a questi finanziamenti; oltre a
questi, però, io credo, dal momento che esistono delle direttive
C.E.E. che riguardano specificatamente questo settore, che dobbiamo
preparare un piano pluriennale contenente una proposta di varie
decine di miliardi, con il quale dobbiamo andare a contrattare la
possibilità di accedere a quei finanziamenti.
A questo punto, ripeto, la parola è al Consiglio regionale, nel
senso che lo studio ci ha dato dei risultati estremamente positivi;
tocca a noi, adesso, proporre delle leggi che possano realizzare le
possibilità che lo studio ha dimostrato esistenti in Valle
d'Aosta.
PRESIDENTE:
E' aperta la discussione generale.
Ha chiesto di parlare il Consigliere Mafrica; ne ha facoltà.
MAFRICA - (PCI):
Sarei lieto che si chiarisse meglio lo
scopo della discussione di oggi, perché oltre a fare la valutazione
di questa ricerca, bisogna vedere anche il senso della discussione
stessa.
Mi sembra che il Presidente della Giunta abbia chiesto di
sospendere ogni decisione, in attesa che la Commissione verifichi
come continuare il lavoro.
PRESIDENTE:
Ha chiesto di parlare il Vicepresidente
Faval; ne ha facoltà.
FAVAL - (UV):
In assenza del Presidente della Giunta, che
se ci fosse potrebbe dare, meglio di ogni altro, la risposta al
Consigliere Mafrica, vorrei dare una mia interpretazione del suo
intervento.
Secondo me, il Presidente della Giunta ha voluto dire che, vista
la positività dei risultati fino qui ottenuti, tenuto conto che
alcuni di questi - come d'altra parte io stesso nell'analisi dei
vari settori ho sottolineato - debbono essere ulteriormente
approfonditi (e conosciamo le cause del ritardo di questo
approfondimento, non imputabili allo studio Masoli), sarebbe
opportuno procrastinare di qualche tempo, non molto, il lavoro che
lo studio Masoli sta portando avanti.
Mi pare che il senso della proposta del Presidente della Giunta
fosse questo; quando arriva, ce lo confermerà.
Quindi, il senso di questa discussione che stiamo affrontando
adesso in Consiglio regionale - rispondo alla prima domanda posta
dal Consigliere Mafrica - è quella di valutare il lavoro prodotto
dallo studio Masoli, seguendo la volontà espressa dal Consiglio
regionale due anni fa, quando abbiamo votato la convenzione.
PRESIDENTE:
Se mi è permesso intervenire al riguardo,
appena torna in aula il Presidente della Giunta, che è stato
chiamato al telefono, sarà lui a dare l'interpretazione.
Mi è sembrato che avesse chiesto - perché questo era anche
quanto aveva chiesto a me - che il Consiglio non si pronunciasse
oggi formalmente con un voto, ma che si esprimesse soltanto sulla
necessità della prosecuzione di questo lavoro e del mantenimento in
vita della Commissione speciale per l'Energia, fermo restando ogni
altro provvedimento e di carattere formale-procedurale e di
carattere finanziario in altra sede ed occasione.
Ha chiesto di parlare il Consigliere Mafrica; ne ha facoltà.
MAFRICA - (PCI):
Stando a quanto ha detto il Presidente
del Consiglio adesso, possiamo affermare che è opportuno che la
ricerca continui e che la Commissione Energia svolga ulteriormente
il suo lavoro.
Fin dall'inizio abbiamo espresso una riserva non sulla necessità
della ricerca, ma sul fatto di affidarla ad uno studio privato
piuttosto che ad una istituzione scientifica, italiana o straniera,
cosa che avremmo gradito di più perché riteniamo che le Università
ed i Centri di studio pubblici, avendo per fine esclusivamente lo
sviluppo delle conoscenze, siano sempre preferibili in questo campo
a studi privati, che hanno per fine anche il profitto.
Venendo a dare una valutazione complessiva dello stato dei
lavori, è necessario fare delle distinzioni a seconda delle diverse
fasi dei tipi di energia.
Per ciò che riguarda il settore idroelettrico lo studio è da
giudicare abbastanza completo ed anche rapidamente utilizzabile. Lo
studio, come ha già detto il Vicepresidente Faval, è consistito
nell'esame puntuale in 197 punti di corsi d'acqua non utilizzati
dall'ENEL; sono state misurate la portata del corso d'acqua,
l'energia minima e massima che è possibile ricavare e sono stati
individuati anche i possibili impianti, sempre in linea di massima,
che è necessario costruire per sfruttare l'energia. Da questo punto
di vista, pertanto, la ricerca è abbastanza soddisfacente. La fase
successiva dovrebbe essere quella di redarre progetti tipo per 5-6
famiglie, in cui vengono classificati i diversi corsi d'acqua a
seconda delle possibilità di sfruttamento.
Una valutazione da fare è se queste progettazioni di massima
serviranno realmente, quando poi passeremo a verificare con un
progetto specifico, punto per punto, cosa è possibile fare.
Per ciò che riguarda l'energia solare, in questo settore abbiamo
raccolto dei risultati interessanti dal punto di vista scientifico,
ma certamente ancora molto lontani dall'essere utilizzati dal punto
di vista pratico. Sono state costruite 65 tavole, alcune di queste
riprendono l'energia solare disponibile mensilmente secondo 5
orientamenti: l'inclinazione di 45°, di 90° e di 60°,
l'inclinazione piana e quella naturale.
Queste carte hanno il limite di avere come unico riscontro la
misurazione sperimentale dell'intensità della radiazione solare
all'aeroporto di Aosta, per cui per il momento l'indagine conserva
in questa fase un certo livello di teoricità e bisognerà continuare
perché queste carte siano verificate e poi magari utilizzate.
Tuttavia, resta il fatto che facendo il calcolo dell'energia
disponibile, su un quadrato di 400 m. per 400 m., nessuna carta
sarà mai in grado di valutare esattamente cosa succede in un
determinato punto del quadrato, perché la situazione può cambiare a
seconda che ci si trovi in una zona d'ombra o in una zona che non
ha ostacoli davanti.
Il tipo di valutazione che è possibile dare per l'energia eolica
è che la ricerca è stata condotta da un punto di vista
prevalentemente qualitativo, attraverso una specie di sondaggio, e
le misurazioni effettive dell'intensità del vento sono state fatte
ancora una volta all'aeroporto di Aosta ed all'osservatorio di
Saint-Barthélemy. quindi, mentre per l'energia solare anche poche
misurazioni possono servire come punto di riferimento, queste non
sono assolutamente valide per ciò che riguarda l'energia eolica, in
quanto l'intensità del vento varia moltissimo a seconda della
località, dell'ora e dell'altezza alle quali si effettua la
misurazione.
La carta preparata ha quindi carattere precipuamente qualitativo
e dovrà anch'essa essere successivamente aggiornata con le
rilevazioni della centrale mobile.
Sempre per ciò che riguarda l'energia eolica, c'è da dire che
gli impianti che vengono costruiti, magari in zone in cui non è
possibile utilizzare altre forme di energia, hanno il limite di
avere determinati costi e comunque una potenza disponibile di 1 kW;
quindi, per questo settore credo possano essere considerate come
molto limitate le possibilità di uno sfruttamento intensivo,
diversamente da quanto succede nell'ambito dell'energia
idroelettrica, per la quale - come diceva prima il Vicepresidente
Faval - si può giungere sino ad una potenza di 135.000 kW e ad
un'energia complessiva di 760 milioni di kW. Di questi 760 milioni
di kW, la parte consumata dalle industrie valdostane è di circa 500
milioni, quindi la valutazione data dal Vicepresidente Faval
sull'utilizzazione, può essere ancora migliorata se si tiene conto
del fatto che i consumi civili, in effetti, sono intorno ai 250
milioni di kW/h, per cui si può concludere che per l'energia
idroelettrica ci sono delle possibilità di sfruttamento e che si
deve procedere in questa direzione, avvalendoci della legge 44 che
abbiamo approvato in passato.
Non mi sembra, invece, né molto completo né assolutamente
utilizzabile lo studio compiuto per il biogas, proprio perché il
calcolo è stato fatto in relazione ad un solo insediamento animale
e, successivamente, esteso all'utilizzazione del refluo umano,
mentre la produttività in biogas di un impianto che utilizzi tutti
questi materiali è poi di ca. 200.000 lire al giorno, con una
redditività di 60 milioni annui rispetto a costi di gestione che
sicuramente potrebbero essere superiori.
Si diceva che l'unica utilizzazione può essere quella di tipo
ecologico, cioè un'integrazione dello sfruttamento di questo tipo
di energia con la fase di smaltimento dei rifiuti.
Il giudizio complessivo da dare è il seguente: rispetto ad una
prima fase della ricerca c'è stato un migliore lavoro ed una
maggiore utilizzazione anche di personale locale, perché la ricerca
si è dislocata effettivamente in modo più preciso sul territorio. I
ritardi sono venuti fuori per la posticipata installazione della
centralina, per cui alcuni risultati sono ancora da verificare.
Resta comunque in noi l'impressione - al di là del giudizio
sull'immediata utilizzazione dei risultati - che avremmo potuto
avere risultati altrettanto attendibili, validi scientificamente e
forse a costi minori, se avessimo affidato lo studio ad un Istituto
pubblico o all'Università di Torino o Grenoble.
PRESIDENTE:
Ha chiesto di parlare il Consigliere Lanivi;
ne ha facoltà.
LANIVI - (DP):
Non ho avuto una documentazione che mi
permetta di fare adesso un intervento più organico e preciso,
quindi mi riferisco in modo particolare alla relazione svolta dal
Consigliere Faval e mi limiterò solo ad alcuni appunti.
Mi pare che questo studio riveli un dato importante per la
nostra regione, e cioè l'importanza storica che le acque hanno da
sempre in Valle d'Aosta e che si ripresentano oggi come una delle
massime ricchezze per il futuro della nostra regione. Infatti, una
corretta utilizzazione delle acque ci dovrebbe condurre ad una
autonomia anche reale nel settore delle fonti di energia, utile in
due direzioni, all'interno ed all'esterno della regione,
consentendo alla Valle d'Aosta di essere indipendente nel campo
dell'approvvigionamento energetico, il che costituirebbe
indubbiamente anche un beneficio indiretto per tutto il resto del
paese.
Tale sottolineatura è non solo giusta, ma indica anche la
direzione lungo la quale è necessario approfondire e rendere
operativo un piano che nel medio termine dovrebbe consentire la
concreta attuazione di questi obiettivi regionali di interesse
generale.
Un secondo aspetto che mi pare importante mettere in evidenza è
che dobbiamo sfruttare questo momento, perché la crisi a livello
nazionale obbligherà le autorità centrali ad optare per decisioni
che creeranno condizioni vantaggiose per la realizzazione di questo
piano.
Passando poi ad una valutazione politica, ritengo che questo
tipo di scelte sia compatibile con le linee politiche di fondo
della nostra regione, che sono quelle di evitare il crearsi di una
seconda ENEL in Valle d'Aosta, cioè impedire che il possesso e la
gestione centralizzata di grandi quantità di energie portino in
loco anche una concentrazione del potere politico, che è quello che
in ultima analisi decide della possibilità di sviluppo non solo di
paesi, ma anche di grandi aree geografiche.
Mi pare, inoltre, che, in luogo di disperdere in mille rivoli le
risorse finanziarie che abbiamo, sarebbe bene concentrare al
massimo queste energie su una scelta che pare la più opportuna,
convalidata anche storicamente; mentre le altre risorse
energetiche, tranne forse l'energia solare, la cui applicazione può
essere legata allo sviluppo di certe colture, e quindi può aprire a
nuove possibilità, quale ad esempio nelle serre, data la grande
quantità di sole che abbiamo lungo l'asse centrale della nostra
regione, siano più per effettuare sperimentazioni che non per
attuare piani veri e propri.
Queste mi paiono le considerazioni che, ripeto, mi sento di fare
solo al seguito di un materiale che mi piacerebbe vedere più nel
dettaglio.
PRESIDENTE:
Ha chiesto di parlare il Vicepresidente
Faval; ne ha facoltà.
FAVAL - (UV):
Vorrei dare un'ulteriore informazione circa
il materiale.
Ho fatto distribuire, per il momento, ai Capigruppo solo la
fotocopia delle relazioni, ma ogni relazione, come ho avuto
occasione di illustrare, contiene numerosi allegati che
costituiscono, forse, la parte più importante, perché in modi
visivo si può prendere atto di quello che è possibile fare in Valle
d'Aosta; pertanto, questo materiale che non si è potuto
distribuire, in quanto si tratta di carte la cui riproduzione è
molto costosa, è a disposizione presso l'ufficio del
sottoscritto.
PRESIDENTE:
Ha chiesto di parlare il Consigliere
Carlassare; ne ha facoltà.
CARLASSARE - (Dem. Prol. - Nuova Sin.):
Come primo
giudizio sulla validità scientifica dello studio, realizzato
dall'équipe del Prof. Masoli, devo dire, francamente, che mantengo
tutte le perplessità di chi mi ha preceduto, per cui chiedo se è
previsto in qualche modo che i risultati della ricerca fatta
dall'Ing. Masoli siano sottoposti ad una sorta di collaudo da parte
di qualche ente, dal momento che nessuno qui dentro penso abbia
delle nozioni scientifiche sufficienti per dare al riguardo un
giudizio di merito approfondito.
Quindi, sarebbe opportuno, a mio avviso, visto che si è optato
per affidare ad uno studio privato la realizzazione di questa
indagine, richiedere la consulenza di Istituti di ricerca a livello
universitario o del C.N.R. o di strutture analoghe, in modo da
garantirci che la ricerca stessa è scientificamente valida. Questa
consulenza ci sarebbe d'aiuto anche nelle scelte programmatiche che
dovremmo operare. Se la risposta alla domanda che faccio è che non
è prevista questa sorta di consulenza, chiedo allora se si può
provvedere in merito, in modo da avere tale garanzia.
In secondo luogo, vorrei dichiararmi decisamente favorevole a
che si cerchi comunque di utilizzare le fonti energetiche
alternative e le fonti energetiche rinnovabili, perché solo in
questo modo si potrà arrivare ad avere un corretto sviluppo
economico delle Comunità, nel caso particolare, della Comunità
valdostana.
Non vorrei però, prendendo spunto da un'affermazione del
Consigliere Faval, che ci illudessimo che è sufficiente avere una
rete di centraline per risolvere il problema energetico nella
nostra regione, perché se è vero che sommando l'energia prodotta da
ogni singola centralina otteniamo una certa produzione di energia,
è anche vero che, soprattutto per quanto riguarda l'utilizzazione
dell'energia da un punto di vista industriale, il fabbisogno
energetico non è equamente distribuibile durante l'arco della
giornata, ma può presentarsi particolarmente ingente, magari per
brevi momenti, ai quali non possono far fronte delle piccole
centraline; ecco che allora è necessario poter disporre di grossi
impianti con una portata sufficiente a soddisfare tale
richiesta.
Un esempio può essere il momento in cui entra in funzione un
forno elettrico; in questo caso non è pensabile che il forno possa
venire alimentato dall'energia prodotta da una serie di piccole
centraline, ma è necessario disporre del grosso impianto.
Quanto ho detto non è assolutamente in contraddizione con la
realizzazione delle centraline, di cui invece auspico venga
realizzato lo sfruttamento, ma vuole solo attenuare un po' quella
che potrebbe essere presa come una affermazione categorica, dicendo
che il 95% dell'energia necessaria per la Valle d'Aosta potrebbe
essere soddisfatta con tali realizzazioni, oppure con l'utilizzo
delle acque.
Comunque, l'elemento che mi preme sottolineare è soprattutto il
primo, e cioè che si arrivi, per un corretto giudizio da parte del
Consiglio, a questa specie di collaudo dell'opera realizzata dallo
studio Masoli, in modo che il parere scientifico sia dato da
persone o enti competenti, il che permetterebbe a noi di proseguire
lo studio e poi di fare delle scelte programmatiche sulla base
delle garanzie che da quello ci derivano.
PRESIDENTE:
Ha chiesto di parare il Consigliere Mafrica;
ne ha facoltà.
MAFRICA - (PCI):
Vorrei fare due aggiunte al mio
intervento precedente che mi sono state sollecitate anche
dall'intervento del Consigliere Carlassare. Sono d'accordo che
avere una disponibilità di 760 milioni di kW/h significhi avere una
grande energia a disposizione, ed anche la potenza di 135.000 kW
complessivi non è trascurabile; però questo tipo di energia e di
potenza sono da considerarsi integrative, da utilizzare per
particolari attività e insediamenti.
Non credo che il Vicepresidente Faval abbia voluto intendere la
completa indipendenza della Valle d'Aosta anche rispetto a grossi
impianti; del resto non ho neanch'io idea di come si potrebbe fare
a meno dell'ENEL e produrre da noi, basandosi unicamente sul fatto
che utilizziamo complessivamente per consumi civili 250 milioni di
kW/h, per cui avendone 760 disponibili, possiamo stare
tranquilli.
Questi impianti saranno certamente utilizzati per alpeggi,
latterie, caseifici, laboratori artigianali, villaggi isolati, ma
non potranno essere facilmente sfruttabili su ampie aree,
altrimenti vengono fuori problemi di distribuzione e di costi di
distribuzione. Quindi, si tratta di aggiungere questa produzione
all'altra fatta dall'ENEL senza sfruttare nuovi invasi, ma anche
senza farsi l'opinione di potersi sostituire all'ENEL nella
produzione di energia elettrica.
Il Vicepresidente Faval diceva che è difficile pubblicare tutto
il materiale di studio, invece credo sarebbe utile pubblicare
almeno il volume delle 197 schede, perché quel lavoro potrebbe
essere messo a disposizione degli ingegneri che potrebbero dare
delle prime valutazioni di massima sulla fattibilità di determinati
impianti, in determinate zone, sulla base delle richieste dei
cittadini. Non credo invece siano utilizzabili le carte solari,
proprio perché tali, o mensili o annuali, riferite ad una certa
inclinazione della radiazione solare, per cui, per avere un'idea
dell'incidenza della radiazione, bisogna prenderle tutte e cinque e
vedere mese per mese cosa succede nella zona dove si vuol sfruttare
l'energia solare.
PRESIDENTE:
Ha chiesto di parlare il Consigliere Nebbia;
ne ha facoltà.
NEBBIA - (PSI):
Voglio solo fare alcune considerazioni,
che ho già fatto in sede di Commissione, senza addentrarmi
eccessivamente negli aspetti particolari dei diversi settori.
Innanzi tutto dobbiamo dare una valutazione del lavoro svolto e
complessivamente, anche se ci sono, a parer mio, delle deficienze,
ritengo che il lavoro sia stato prodotto con una certa precisione e
diligenza. Bisogna dire che a questo risultato ha operato anche la
Commissione regionale consiliare, che ha seguito abbastanza da
vicino, con una serie di riunioni, il lavoro dell'équipe
incaricata, tanto che le diverse sollecitazioni della Commissione
hanno provocato nella stessa équipe un rinnovo di componenti e
quasi direi un suo ringiovanimento.
Al di là di questa valutazione globale, concordo con le proposte
che sono state fatte da diversi sulla necessità che la Commissione
si fermi un attimo ad esaminare, dopo le spiegazioni che sono state
fatte dall'équipe, i diversi risultati ed indichi le strade da
seguire per il completamento delle ricerche, perché le ricerche
stesse hanno un certo valore scientifico e di indagine, però devono
essere maggiormente indirizzate e concretizzate.
Per quanto riguarda ad esempio il settore idroelettrico, sarebbe
opportuno che si verificasse non solo la quantità di energia
disponibile per acqua fluente, ma la possibilità in cui, in certi
casi specifici, su richiesta o sull'evidenza di una richiesta di
energia, si possano realizzare anche dei piccoli invasi con un
notevole incremento di produzione.
Dico questo perché è vero quanto ha riferito in precedenza il
Consigliere Faval sulla disponibilità teorica di energia, ma
bisogna fare una valutazione - che potrà essere fatta in questa
fase successiva di lavori - circa i costi dell'energia stessa, cioè
fare un paragone fra i diversi tipi di impianto e le possibilità
che vengono offerte in un determinato ambito territoriale - mi
riferisco sempre all'idroelettrico - da impianti che partono da
concetti diversi.
Sappiamo tutti che il dibattito che si fa sull'energia, sia
nucleare, sia derivata dallo sfruttamento del petrolio, sia
idroelettrica, concerne principalmente i costi, non tanto la
disponibilità. Noi dobbiamo fare una valutazione in questo senso se
pensiamo che l'utilizzazione non sia puntuale, se pensiamo che
l'utilizzazione di questa energia possa essere distribuita anche
lungo una piccola rete.
Per gli altri aspetti energetici valgono le stesse
considerazioni pur in dimensioni più ridotte, ricordando che per il
solare, il lavoro svolto ha principalmente un valore scientifico
generale, per il quale si deve ancora verificare la realizzazione
concreta degli impianti ed il costo degli stessi, così come per
l'eolico.
La proposta che faccio è che la Commissione si riunisca per fare
delle valutazioni sul lavoro e per individuare le linee di sviluppo
dello stesso, coinvolgendo anche un gruppo di ricerca regionale,
come è stato coinvolto in una prima fase, per fare in modo che
questo lavoro venga acquisito e permetta di formare un'équipe di
esperti in regione in grado di dare delle indicazioni in tutti i
settori.
Chiedo inoltre al Consiglio di prolungare, anche per brevi
tempi, il lavoro della Commissione e di verificare nell'ambito
della stessa, con discorsi più specifici di quelli che si possono
fare in Consiglio, le prospettive che questo lavoro può aprire per
la nostra regione.
PRESIDENTE:
Ha chiesto di parare il Presidente della
Giunta; ne ha facoltà.
ANDRIONE - (UV):
Lasoio rispondere al Vicepresidente
Faval che ha seguito, meglio di me, il dibattito. Vorrei solo fare
una precisazione, in risposta al Consigliere Mafrica.
Per quanto riguarda l'energia idroelettrica, non parlo degli
alpeggi in alta quota o cose del genere, ma se ci fossero dei salti
bassi, l'ENEL è disponibile per una convenzione nella quale il
vettoriamento potrebbe essere fatto da lei stessa. Ci sono delle
regioni che hanno fatto convenzioni di questo genere. La cosa può
avere un forte interesse in relazione a quel progetto di legge che
non è ancora stato approvato, ma che è già in Parlamento, che
prevede di dare dei premi a quelle regioni che producono più
energia di quanta ne consumino.
Quindi, disporremo già di una mappa di quello che può essere il
risparmio energetico rispetto alle enormi necessità del Nord Italia
- almeno per dieci anni l'Italia sarà deficitaria - a partire da
oggi; quindi tutto quello che si fa, ha un particolare valore.
PRESIDENTE:
Ha chiesto di parlare il Vicepresidente
Faval; ne ha facoltà.
FAVAL - (UV):
Intervengo per fare alcune precisazioni
rispetto alle considerazioni che sono state fatte dai Consiglieri
che sono intervenuti in questo dibattito.
Il Consigliere Carlassare propone di sottoporre lo studio
prodotto dal Prof. Masoli all'esame di un Istituto Universitario;
ritengo impossibile una cosa del genere per il semplice motivo che
quando il Consiglio regionale ha scelto di affidare questo lavoro
allo studio Masoli, ha deciso,- a quel momento, di fidarsi di lui,
e nessuno di noi si è espresso allora nei termini di fare poi
verificare l'operato a qualcun altro. Oltre tutto questo non
sarebbe neanche un comportamento serio rispetto al lavoro che la
Commissione, per emanazione del Consiglio, ha fatto, in quanto in
Commissione, all'inizio dei lavori, ci sono state delle
disquisizioni circa i metodi che quel gruppo intendeva adottare e,
finalmente, si è verificato che tutto ciò era valido. A questo
punto i risultati ci sono e, come è stato detto, ci sono anche
delle parti che devono essere integrate, ma non ritengo sia
assolutamente il caso di fare sottoporre ad ulteriore esame questo
lavoro.
Inoltre, vorrei fare una considerazione di carattere generale:
non si può aprioristicamente esprimere un giudizio negativo
rispetto al privato. Per l'esperienza che ho vissuto in questa
fase, se noi avessimo affidato questo compito ad una Università, i
contatti e i risultati sul piano dei tempi sarebbero stati molto
diversi, in quanto nel nostro caso avevamo un contratto con un
privato che potevamo sollecitare per ottenere, nei tempi che
volevamo, determinati risultati. L'Università, invece, non assume
impegni di questo genere, per cui i risultati arrivano anche con
troppo ritardo.
Rispondendo sia al Consigliere Carlassare ed in parte anche ai
Consiglieri Mafrica e Nebbia, quando ho fornito il dato di energia
producibile in Valle d'Aosta ho sottolineato l'importanza di questa
quantità, ma non ho assolutamente pensato di sostituire la quantità
alla qualità e mi riferisco al fatto che l'utilizzazione
dell'energia, ad esempio a livello industriale, è limitata ma
concentrata, in qualche caso, in determinate ore del giorno.
Tuttavia, dobbiamo tenere presente che avendo verificato che
potremmo realizzare delle centrali che con una potenza di oltre
3.000 kW, che si avvicina ai 5.000 kW, tutto ciò ci fa pensare che
questa energia può essere prodotta ed utilizzata anche a livello
industriale e da grosse comunità.
Vorrei cioè che non si pensasse né alla piccola centralina da 10
a 30 kW, sparsa un po' dappertutto, né alla centrale da megawatt; è
invece un discorso razionale e valido perché comprende sia l'una
che l'altra cosa: la centralina sparsa, ma anche la centrale di
notevole consistenza che può soddisfare le esigenze di grosse
cittadine tipo Saint-Vincent, Châtillon, ecc. Se leggete le potenze
installabili al Marmore ed in altri corsi d'acqua, vi rendete conto
che tutta la parte di usi civili alla quale si riferiva il
Consigliere Mafrica è senz'altro fattibile da quanto è emerso dallo
studio. Quindi, non intendevo disinformare o almeno far sorgere
delle illusioni, ma non è neanche corretto interpretare in modo
solo restrittivo.
Per quel che riguarda il problema dei costi, a cui aveva
accennato il Consigliere Nebbia, una scelta delle possibilità
energetiche utilizzabili, sempre relativamente all'idroelettrico, è
già stata fatta nel senso di evidenziare le possibilità di
produzione di energia idroelettrica nelle zone di immediata
utilizzazione, quindi con dei costi di installazione, soprattutto
per quanto riguarda il trasporto dell'energia, assolutamente bassi,
che dovrebbero rendere valida dal punto di vista economico
l'installazione di queste centrali.
Un'ultima osservazione per il Consigliere Mafrica: ho detto
prima che sono del parere che bisogna dare il massimo di pubblicità
a tutto il materiale che abbiamo; possiamo anche affrontare lo
sforzo di pubblicare ciò che al momento attuale non abbiamo
distribuito ai Consiglieri e Capigruppo. Abbiamo delle carte e
delle mappe, e non credo che la regione, dopo quanto ha speso e con
quello che sta ancora spendendo per ottenere certi risultati, non
possa spendere qualche milione per pubblicare e distribuire a
coloro che effettivamente hanno interesse (e siano in grado poi di
utilizzarlo) il materiale disponibile. Sarebbe, pertanto, utile che
ci vedessimo in Commissione per verificare qual è il materiale più
utile da pubblicare fin d'ora.
PRESIDENTE:
Con ciò è conclusa la discussione
sull'oggetto n. 22. Il Consiglio prende atto e auspica che la
Commissione continui il suo lavoro con a diligenza con cui lo ha
fatto finora, in modo che nei luoghi e nel momento opportuno sia
possibile l'adozione dei provvedimenti necessari.
