Classificazione
FINANZA REGIONALE E LOCALE



Oggetto del Consiglio n. 3083 del 6 dicembre 2017 - Resoconto
OGGETTO N. 3083/XIV - Disegno di legge: "Disposizioni in
materia di società partecipate dalla Regione. Modificazioni di
leggi regionali".
Rosset (Presidente) -
Punto n. 40.01. Per
l'illustrazione, ha chiesto la parola il collega Testolin, ne ha
facoltà.
Testolin (UV) -
Il presente disegno di legge dal titolo:
"Disposizioni in materia di società partecipate dalla Regione.
Modificazioni di leggi regionali", reca modificazione alle seguenti
leggi regionali: legge regionale 16 marzo 2006, n. 7; legge
regionale 20 dicembre 2010, n. 44; legge regionale 19 dicembre
2014, n. 13; legge regionale 14 novembre 2016, n. 20 e legge
regionale 21 dicembre 2016, n. 24, nonché la legge regionale 25
maggio 2017, n. 7.
Con particolare riferimento alle disposizioni in materia di
società partecipate della Regione, il disegno di legge si prefigge
di armonizzarle e di renderle maggiormente coerenti con il quadro
normativo statale e, in particolare, con il decreto legislativo 19
agosto 2016, n. 175, entrato in vigore successivamente alla legge
regionale n. 20/2016 e da ultimo aggiornato dal decreto legislativo
16 giugno 2017, n. 100 e con le disposizioni contenute nel decreto
legislativo del 18 aprile 2016, n. 50 (Codice dei contratti
pubblici), anch'esso recentemente aggiornato dal decreto
legislativo 19 aprile 2017, n. 56. Le modifiche concernenti la
legge regionale n. 20/2016 sono, in particolare, dirette a ridurre
gli elementi di incertezza interpretativa e di sovrapposizione con
altre normative statali ed europee emersi nel primo anno di
applicazione, che hanno inciso, come rappresentato in sede di
audizione da diverse società, sull'operatività gestionale,
imponendo oneri e adempimenti che non sempre si conciliano con
l'attività da loro espletata. Il presente disegno di legge, frutto,
dopo l'approvazione dell'iniziativa da parte del Governo regionale,
di un'attenta e costruttiva analisi da parte dei commissari e di un
confronto sia con l'Esecutivo che con gli operatori destinatari
della normativa stessa, si compone di sette articoli.
L'articolo 1 reca modificazioni agli articoli 8, 14 e 15 della
legge regionale n. 7/2006. In particolare, l'articolo 14 prevede il
mantenimento, in considerazione del rapporto di delegazione
organica esistente tra la Regione e la società finanziaria,
detentrice di numerose partecipazioni in gestione speciale,
nell'ambito del consiglio d'amministrazione del dirigente di
raccordo tra la Regione, socio unico, e la società per l'esercizio
del cosiddetto "controllo analogo". Le ulteriori modificazioni si
rendono necessarie per adeguare la disciplina dei compensi del
collegio sindacale alle nuove disposizioni dettate in materia dal
decreto legislativo n. 175/2016.
L'articolo 2 reca modificazioni agli articoli 5 e 10 della legge
regionale n. 44/2010 per coordinare la legge istitutiva della
società di servizi al decreto legislativo n. 175/2016. In
particolare, considerate le disposizioni in materia di organo
amministrativo di cui all'articolo 11, comma 2, del citato decreto,
dove per le società a controllo pubblico è previsto di norma un
amministratore unico, si prevede la possibilità che l'organo di
amministrazione sia anche monocratico, oltre che - come ad oggi
previsto - collegiale, ma con soli tre componenti. Infine, per
rendere più efficiente la struttura amministrativa della società di
servizi, si ampliano le opportunità di distacco di personale dalla
Regione alla società, prevedendo la possibilità di distaccare
personale anche con qualifica dirigenziale.
L'articolo 3 modifica l'articolo 13 della legge regionale n.
13/2014 (legge finanziaria 2015/2017), istitutivo della stazione
unica appaltante per la Valle d'Aosta, ampliando il preesistente
elenco dei soggetti che possono convenzionarsi alla SUA, così come
stabilito dal comma 2 bis dell'articolo in modifica anche con le
"società controllate direttamente o indirettamente dalla Regione".
Tale modifica consentirà alle società controllate, che siano
organismi di diritto pubblico o che siano tenute, in conformità
alla normativa vigente, all'applicazione delle norme sugli appalti
pubblici, di avvalersi, tramite apposita convenzione, della
stazione unica appaltante per la conduzione delle procedure di gara
in materia di lavori e di servizi afferenti all'ingegneria e
all'architettura.
L'articolo 4 reca modificazioni agli articoli 1, 2, 3, 4, 5, 7 e
8 della legge regionale n. 20/2016. Dopo il comma 1 dell'articolo 1
della legge regionale n. 20 è aggiunto il comma 1bis, che introduce
una clausola di salvaguardia che, tenuto conto delle peculiarità
del settore in cui opera, esclude la società controllata Aosta
Factor S.p.A. dall'ambito di applicazione della predetta legge.
Coerentemente con il decreto legislativo n. 175/2016, si prevede,
per le società controllate direttamente e indirettamente dalla
Regione, di indicare gli obiettivi sul complesso delle spese di
funzionamento, ivi comprese quelle per il personale. Al comma 6
dell'articolo 2 si introduce l'esonero per le società funiviarie
dal presentare al Presidente del Consiglio e a quello della
Regione, entro sei mesi dalla chiusura dell'esercizio, una
relazione inerente la gestione economico-finanziaria e i risparmi
di spesa relativi all'esercizio precedente. In relazione ai
compensi degli organi di amministrazione e controllo, nonché del
personale dipendente, si definisce con maggiore dettaglio la
composizione del trattamento economico, prevedendone la
cumulabilità con l'indennità di risultato e con eventuali
fringe
benefit
, confermando il limite massimo -
peraltro inferiore a quello ad oggi stabilito dal decreto per chi
percepisce emolumenti da enti e società pubbliche - ed
esplicitandolo come trattamento lordo omnicomprensivo, in armonia
con il decreto legislativo n. 175/2016, e inserendo una norma di
raccordo diretta all'adeguamento eventuale dei compensi, una volta
emanato il decreto di parametrazione per fasce e categoria di
società previsto dall'articolo 11, comma 6, del Testo unico. Alla
luce delle nuove disposizioni in materia di contratti pubblici, con
particolare riferimento agli affidamenti sotto la soglia di
rilevanza comunitaria, è stato rivisto l'articolo 7, prevedendo per
tutte le società controllate direttamente ed indirettamente dalla
Regione che fermi restando, ove applicabili, gli obblighi derivanti
dal Codice dei contratti pubblici, siano pubblicati in apposita
sezione del sito istituzionale della società, nonché della Regione
o di Finaosta, gli esiti degli affidamenti di forniture, servizi e
lavori di importo superiore ad euro 5 mila, IVA esclusa, indicando
per ciascuno di essi la procedura utilizzata, il valore stimato
dell'affido, il numero di ditte invitate o interpellate, il
criterio di aggiudicazione, il soggetto affidatario e l'importo
contrattuale effettivo. Le modifiche apportate all'articolo 8,
infine, precisano, anche alla luce delle linee guida ANAC n. 7
relative agli affidi a società
in house
e aggiornate al 20
settembre 2017, i contenuti dei documenti relativi al controllo
analogo e definiscono la modalità per l'esercizio del controllo
analogo congiunto.
L'articolo 5 reca un'integrazione all'articolo 27 della legge n.
24/2016 prevedendo in tema di partecipazioni societarie regionali
strategiche il consolidamento patrimoniale della società Monterosa
S.p.A. attraverso un aumento del capitale sociale pari ad euro 16,1
milioni, finalizzato al finanziamento delle spese di investimento
per la sostituzione dell'impianto di prima categoria
Champoluc/Crest.
L'articolo 6 reca modificazioni alla legge regionale n. 7/2017,
prorogando dal 31 dicembre 2017 a tutto il 31 dicembre 2018
l'autorizzazione alla Regione, per il tramite di Finaosta S.p.A., a
concedere a mezzo di fideiussione una garanzia nel limite massimo
di 7,2 milioni di euro a sostegno dell'attivazione di nuovi
affidamenti bancari per l'attuazione del piano di ristrutturazione
aziendale del Casino de la Vallée S.p.A..
L'articolo 7 reca infine le disposizioni transitorie e
finali.
Prima di concludere la relazione di questo disegno di legge, mi
preme ringraziare per la collaborazione, oltre al personale del
Consiglio e della Giunta, che ci ha, con la propria
professionalità, supportato operativamente e tecnicamente nella
stesura del provvedimento, anche tutti i colleghi commissari che
hanno voluto attivamente partecipare alla scrittura di questa
norma. Ci terrei inoltre a sottolineare la fattiva collaborazione
garantita dal Governo regionale, che si è a più riprese reso
disponibile con i suoi rappresentanti e le sue strutture per un
confronto costruttivo, finalizzato al miglioramento complessivo del
testo originariamente trasmesso in commissione. Un ringraziamento
va poi ai rappresentanti delle società auditi in commissione e che
con i loro interventi hanno permesso di meglio comprendere le
difficoltà applicative che la stesura originaria della norma poneva
nell'espletamento della normale operatività societaria.
Sicuri che questo disegno di legge possa contribuire a
migliorare la struttura normativa originaria, siamo tuttavia
convinti che, così come peraltro segnalato da alcuni interventi
espressi dai rappresentanti delle società audite, ci siano ancora
margini di miglioramento per riuscire a far collimare le giuste
esigenze di trasparenza, contenimento dei costi e razionalizzazione
della spesa, oltre ai doverosi obiettivi di efficienza e di
imparzialità delle attività esercitate dalle società con
l'altrettanto legittima necessità di queste ultime di non vedersi
appesantire il proprio lavoro in termini di duplicazione degli
adempimenti e di penalizzazione sul fronte della flessibilità e
dell'efficacia operativa, necessaria, se non indispensabile,
soprattutto per quelle società che, pur a partecipazione pubblica,
hanno bisogno di elementi di distinzione che assicurino loro un
confronto autonomo e responsabile con il libero mercato e con le
sue regole.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Il nostro gruppo ha seguito
attentamente la modifica della legge n. 20/2016, una legge che
abbiamo voluto fortemente e che da diversi mesi in questo Consiglio
abbiamo avuto modo di analizzare e verificare che si dovevano
portare dei correttivi all'impianto, alle regole del gioco. In
questo mese in commissione consiliare - e ringrazio il collega
Testolin per il lavoro fatto a livello di commissione - abbiamo
avuto modo di verificare che se la volontà del legislatore è quella
di creare nuove regole del gioco, sapendo perfettamente che le
società partecipate e controllate sottostanno a delle regole macro
(soprattutto il decreto legislativo n. 50/2016), ma che dal nostro
punto di vista non erano sufficienti a garantire quelle pari
opportunità al mondo aziendale, al mondo societario, al mondo degli
artigiani valdostani. Detto questo, il nostro compito principale è
proprio quello di fare delle leggi, di legiferare in materia, dove
ci sono delle mancanze.
Interessanti le audizioni che abbiamo fatto. Ho detto più volte
in quest'aula che i dirigenti delle aziende, dei consigli
d'amministrazione, di Finaosta stessa hanno altro ruolo rispetto al
nostro, che è quello di modificare degli impianti, delle regole, se
non sufficienti... come dire? se il perimetro deve essere allargato
o ristretto.
Le principali modifiche che abbiamo voluto porre e che abbiamo
portato anche in commissione come gruppo per modificare - noi
crediamo - in meglio questo disegno di legge sono principalmente
sei: la prima, si vanno finalmente a declinare bene gli obblighi di
tutte le società partecipate, controllate regionali per quanto
riguarda l'articolo 7, che cosa dovranno fare le aziende a
partecipazione pubblica nel momento in cui prevedono che ci sia una
pubblicazione su apposita sezione sul sito istituzionale per quanto
riguarda gli esiti e gli affidamenti di forniture, servizi e lavori
e si va ad inserire e a codificare bene che, per ciascuno di essi,
la procedura deve essere identificata e quindi espressa la
procedura utilizzata, il valore stimato, l'affido, il numero delle
ditte invitate o interpellate e il criterio di aggiudicazione.
Questo porterà un obbligo da parte di tutte le aziende, non
appesantiremo sicuramente il lavoro di queste aziende, ma
l'obiettivo finale è che la comunità valdostana deve sapere e deve
conoscere. La soglia dei 5 mila euro, secondo noi, secondo me, è
stata equa e giusta, in modo che la comunità tutta sappia come
vengono utilizzate le risorse pubbliche.
La seconda grossa modifica di questo disegno di legge è che ci
sarà la possibilità per le aziende partecipate e controllate di
avvalersi, per il tramite dell'apposita convenzione, della Stazione
unica appaltante per la conduzione delle procedure di gara. È una
possibilità, è una nuova finestra e questa, dal nostro punto di
vista, potrà essere utilizzata se irrobustita, perché ad oggi non
ha tutte quelle competenze e soprattutto quella forza per dare
delle risposte puntuali.
Terzo elemento di modifica sostanziale: si va a specificare
meglio e a definire meglio con maggior dettaglio la composizione
del trattamento economico, prevedendone le indennità di risultato e
gli eventuali
fringe
benefit
. Si vanno a chiarire
delle criticità che in questi mesi non erano così chiare. Per
quanto riguarda invece l'articolo 5, c'è una modifica fatta per
quanto riguarda le assunzioni di personale nelle aziende, dove "le
società controllate, direttamente e indirettamente, con propri
regolamenti pubblicati in apposita sezione, Regione e Finaosta, con
criteri e modalità per il reclutamento del personale, nel rispetto
dei principi anche di derivazione europea di trasparenza. I
predetti regolamenti sono trasmessi alla competente commissione
consiliare". Un passo avanti quindi anche per quanto riguarda
l'articolo 5.
Oltre a queste quattro sostanziali modifiche, che vengono fatte
e che vanno nella direzione auspicata dal legislatore; ripeto: non
tutti i responsabili delle aziende la vedono come il legislatore,
ma noi abbiamo un ruolo completamente diverso. L'articolo 5 di
questa modifica è un articolo molto robusto e molto pesante: è
quello che va a finanziare la Monterosa S.p.A. e a consolidare il
patrimonio societario attraverso un aumento di capitale sociale per
16,1 milioni di euro. Questa modifica di legge è pesantissima sia
nella forma che nella sostanza anche di natura economica. I quattro
elementi principali che ho detto prima quindi vanno nella direzione
da noi auspicata e più chiara. Tra 20-25 giorni le aziende saranno
obbligate a dare corso a quella pubblicità e l'articolo 5, invece,
va ad impegnare parecchie risorse pubbliche per un aumento di
capitale per il rifacimento della Champoluc/Crest.
Sesto elemento, sempre di peso e politico, è quello di prorogare
la fideiussione al 31 dicembre 2018. C'è un piano approvato da
questo Consiglio a maggio, la strada intrapresa era alternativa:
quella di dire ci deve essere a monte un piano, a sostegno del
quale ci deve essere un disegno di legge in base al raggiungimento
dei risultati; l'articolo 6, la modifica che viene fatta, creerà le
condizioni all'azienda Casa da gioco di poter creare meglio le
condizioni per poter attuare il piano di ristrutturazione
aziendale, mantenendo sempre il disegno di legge approvato a
maggio, a sostegno di un piano di ristrutturazione che non va a
mettere sul tavolo del denaro pubblico, ma subordinato a dei
risultati, subordinato ad un equilibrio economico-finanziario,
subordinato all'andamento, subordinato a dei risultati, quindi un
cambio di passo, un cambio di mentalità, un cambio anche di
visione.
Queste modifiche così importanti e robuste ci hanno obbligato
direttamente, come forza, come gruppo ALPE, a metterci la faccia.
L'abbiamo messa un anno fa sulla modifica di questa legge;
l'abbiamo messa nel momento in cui ci siamo assunti delle
responsabilità enormi in un'azienda, delle cui difficoltà
probabilmente la comunità valdostana non era al corrente e oggi ci
ha dato la possibilità di poter presentare in commissione delle
modifiche importanti in modo da raggiungere quell'obiettivo, di
legiferare delle leggi giuste che vadano in una certa direzione, ma
che soprattutto creino le condizioni di pari opportunità per la
comunità valdostana, per le aziende valdostane e anche per nuova
occupazione e posti di lavoro. Questa è un po' la filosofia che ci
ha portati a lavorare come gruppo ALPE su questo disegno di legge,
a sostenerlo, a modificarlo e a guardare ad un futuro diverso per
quanto riguarda la
mission
, la visione e soprattutto la
gestione delle aziende partecipate e controllate.
Presidente -
Ha chiesto la parola il collega Fabbri, ne
ha facoltà.
Fabbri (UVP) -
Questo disegno di legge n. 120 si
ripropone di rivisitare, migliorare e correggere delle difficoltà e
delle discrasie su alcune leggi regionali che nel frattempo sono
state anche sottoposte a modifiche da parte di leggi dello Stato,
particolarmente però è incisivo su quel decreto-legge n. 20/2016.
Se risaliamo alla genesi di questo decreto-legge n. 20, a cui si
rivolge principalmente questo disegno di legge che stiamo
esaminando, non possiamo non ricordare come abbia recepito
un'esigenza profondamente sentita da tutto Consiglio regionale, e
non solo dal Consiglio regionale: un decreto che voleva fare
chiarezza e porre fine anche a dei dubbi reali, o supposti, su
alcuni aspetti che erano stati criticati e criticabili nella
gestione delle partecipate. Un decreto-legge che ha avuto un iter
molto lungo, anche perché si è intrecciato con le nuove
disposizioni di legge che provenivano dallo Stato, ma che alla fine
si è concluso con una legge condivisa dalla quasi totalità del
Consiglio.
Essendo questa una legge complessa e che interveniva con
determinazione e incisività nella gestione delle partecipate, ha
portato necessariamente con sé alcune difficoltà sia applicative
che interpretative, che oggi con questo nuovo decreto-legge
cerchiamo di correggere e di migliorare. Nella sua struttura e
nella sua incisività ha ben illustrato il relatore e altrettanto
bene ribadito il collega Chatrian, queste difficoltà a cui si cerca
di porre rimedio anche attraverso le obiezioni e i suggerimenti di
chi queste società gestisce.
Abbiamo sentito nelle audizioni come questi dirigenti abbiano
una difficoltà effettivamente maggiore rispetto agli altri, perché
devono conciliare la chiarezza e le disposizioni del pubblico con
il raffronto con il mercato, ora noi ascoltando le loro istanze,
abbiamo cercato di porre rimedio a questi problemi. Naturalmente
sono state anche fatte delle modifiche ad altri decreti-legge, come
detto dal relatore.
In legge poi si inseriscono due importantissimi provvedimenti
che, a nostro avviso, permetteranno a due nostre fondamentali
società di affrontare e programmare il loro sviluppo futuro, uno
sviluppo che ci auguriamo essere di grande utilità per tutta la
nostra regione. Per queste ragioni l'Union Valdôtaine Progressiste
voterà favorevolmente a questo progetto di legge.
Presidente -
Ha chiesto la parola il collega Marquis, ne
ha facoltà.
Marquis (AC-SA-PNV) -
Il disegno di legge n. 120 è
importante, tratta la materia delle società partecipate e in
particolare si pone l'obiettivo di uniformare la normativa
regionale alle disposizioni dello Stato. Disposizioni che in questi
due anni sono cambiate sotto diversi aspetti, perché la legge Madia
è stata modificata, così come il Codice degli appalti ha subito
delle modificazioni nel 2016 e nel 2017. È un disegno di legge che
propone delle modifiche su diverse leggi regionali, a partire dalla
legge istitutiva di Finaosta, per introdurre la possibilità di
mantenere un dirigente della Regione nell'organo di amministrazione
per poter esercitare al meglio il controllo analogo introdotto
dalla normativa nazionale; la modifica alla legge n. 44/2010 in
tema di società di servizi, che prevede il distacco del personale
regionale, ma anche di eventuali dirigenti in una società che è
poco strutturata e che ha la necessità di irrobustire la sua
struttura funzionale. È importante anche la modifica alla legge n.
20/2016, che tratta il consolidamento patrimoniale della Monterosa
con un aumento di capitale per consentire l'ammodernamento
dell'impianto funiviario Champoluc/Crest.
Il nocciolo di questa iniziativa legislativa è la modifica alla
legge n. 20/2016 che tratta di trasparenza, di rafforzamento del
contenimento dei costi, della razionalizzazione delle spese delle
società partecipate, approvata lo scorso mese di novembre, quindi a
un anno dalla sua approvazione la legge n. 20/2016 ha avuto la
necessità di essere aggiornata. A questo aggiornamento abbiamo
lavorato come Governo sin da quest'estate; il lavoro è stato
completato dal Governo attuale anche attraverso il contributo del
percorso fatto in II Commissione.
Credo sia stato un percorso importante, perché è stato fatto il
punto della situazione su questa legge andando a cercare di
apportare le migliorie alle problematiche emerse nella gestione in
questo primo anno di applicazione. In particolare, possiamo
evidenziare in termini di positività la ridisciplina del tema delle
remunerazioni agli amministratori. È stata fatta chiarezza sugli
emolumenti e i trattamenti lordi annui commisurati a quelli della
Presidenza della Regione. Oltre a questa modifica, degna di
segnalazione anche in tema di trasparenza il dare evidenza alle
acquisizioni di forniture di servizi e di lavori delle società per
tutti gli importi superiori ai 5 mila euro, dare evidenza
attraverso la pubblicazione dei risultati sui siti istituzionali,
quindi questo anche per dare conto ai cittadini valdostani e agli
operatori economici delle attività poste in essere dalle
società.
Abbiamo fatto un percorso importante in commissione, dove ci
siamo confrontati con i rappresentanti delle società partecipate. È
vero che alcuni di essi hanno espresso alcune perplessità in
relazione agli obiettivi che la politica ha cercato di conferire ai
gestori delle società, perché da una parte questa richiesta di
trasparenza, di pari opportunità sicuramente porta degli oneri
aggiuntivi a chi si trova tutti i giorni a dover gestire delle
pratiche. È del tutto evidente che si tratta di società a capitale
pubblico e quindi la trasparenza ha un costo, che deve però essere
sopportato, perché i cittadini valdostani ci chiedono di avere
l'informazione su quello che succede nelle società, così come
quello che succede nella Regione, ma gli imprenditori che operano
quotidianamente è giusto che abbiano le pari opportunità per poter
affrontare con le loro aziende anche questo tipo di offerta che
proviene dalle società partecipate.
Io credo che ci saranno ancora delle occasioni sicuramente in
futuro di intervento su questa materia, perché è una materia
assoggettata ad un'evoluzione continua, però questo è un passo
avanti rispetto alla situazione antecedente, alla luce
dell'esperienza fatta e riteniamo che, con il contributo di tutti,
siamo comunque riusciti ad ottenere un obiettivo positivo che va
nell'interesse generale della collettività valdostana.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Solo per dire due parole rispetto alla
modifica della legge n. 20, quindi a questa legge presentata dal
Governo e sostenuta da tutti i gruppi, tranne il nostro, almeno
così mi sembra.
Cosa è accaduto con la legge n. 20 e cosa accade con questa. La
legge n. 20 non è stata votata dal sottoscritto, perché la ritenevo
troppo blanda. Una legge che di fatto non risolveva i problemi di
assunzioni familistiche, piuttosto che di incarichi di consulenza o
acquisti di servizi di beni e forniture fatti alla "come venivano".
Allora "facciamo una legge che cerca di risolvere questo problema".
Fatta la legge, però, non ho visto grosse variazioni. Adesso
pubblicano, adesso fanno quello che dovrebbero fare, ma poi non è
neanche vero questo, perché da quando è entrata in vigore la legge,
c'è dovuta essere una delibera che spiegasse come applicare la
legge, perché parrebbe non essere stata chiara come legge. Ancora
oggi quindi vedo che certe cose non vengono fatte dalle società
partecipate, nonostante questa legge che adesso modificate, il che
fa venire un bel ragionamento, un bel discorso in testa. Mi sembra
di aver capito anche dalle audizioni che le partecipate non
vogliono questa legge, loro vogliono gestire come credono e come
meglio possono. Per farvi un esempio su come funziona, è uscito un
bando sul sito di CVA per assumere un ingegnere e sul sito della
Regione non c'è il rimando che ci dovrebbe essere. C'è quindi sul
sito di CVA, sul sito della Regione nella sezione "assunzioni" non
c'è, ma in fondo scade solo il 15, oggi è il 6, quindi magari fra
qualche giorno apparirà.
L'altra cosa che succede e che abbiamo avuto modo di vedere è
che, per esempio, le assunzioni attraverso le agenzie interinali
non sono normate, di conseguenza vengono fatte come meglio si crede
e abbiamo avuto degli esempi, di cui abbiamo discusso largamente
anche in questo Consiglio. Le forniture sappiamo benissimo che
vengono fatte (per esempio al Casinò), chiedendo semplicemente
degli inviti a proporre dei prezzi e poi si sceglie chi si vuole.
Dall'altra parte vediamo che le società partecipate - io ho seguito
con attenzione i lavori della commissione - vengono e si lamentano
del fatto che ci sono troppe cose da fare, è addirittura un lavoro
enorme andare a pubblicare gli impegni che vengono dati. È una cosa
da cinque minuti: si prende un foglio
Excel
, lo si mette
on line
e si aggiunge una riga ogni volta che si dà un
lavoro a qualcuno ed è un lavoro difficilissimo, complicatissimo,
talmente oneroso che le società sono talmente oberate dal lavoro
che non possono farlo.
Altra cosa divertente è poi la riservatezza. L'esempio è stato
meraviglioso: se noi acquistiamo un gatto delle nevi ad una certa
cifra, poi non va bene, perché se questi signori che ce lo vendono
lo vanno a vendere in Trentino, in Trentino vedono a quanto lo
abbiamo comprato, quindi dobbiamo tutelare chi ci vende il gatto.
Sarà un problema di chi ci vende il gatto, mica il nostro! Pare
invece che sia un problema. A volte facciamo delle leggi che
dovrebbero risolvere i problemi, in realtà non risolvono nulla,
perché nella sostanza non risolvono nulla: si possono comunque
assumere le persone che si vogliono, si possono dare gli affidi a
chi si vuole, perché basta sistemare le regole come uno può gestire
e poi si fa. Si possono per esempio spezzettare gli appalti, com'è
successo - non era una partecipata, era un'associazione, ma non fa
una grande differenza - e quindi fare in modo che si stia sotto
soglia, quando poi in realtà il lavoro supera la soglia, quindi
dovresti fare altri tipi di lavori, ma di questi esempi ne avremmo
tantissimi.
Siamo qui per fare una cosa che dovrebbe sistemare una cosa che
non va, ma non affrontiamo il reale problema. Se ci sono gli
amministratori che non si attengono alle regole, gli amministratori
di queste società dovrebbero essere puniti in qualche modo, invece
noi facciamo tante belle leggi che poi non vengono rispettate e gli
amministratori non subiscono nulla. È ovvio che non le rispettino.
Che senso ha rispettare una legge quando io poi so già che, se non
la rispetto, non mi accade niente, anzi? Non va così, secondo me. È
una legge inutile. Continuo a sostenerlo. Pubblichiamo, facciamo
vedere. Sapete se è cambiato qualcosa in giro? È cambiato tutto?
Adesso c'è libertà di trattamento, parità, stesso livello tra le
varie associazioni, tra le varie società che partecipano? Non c'è.
Vuol dire che è una legge inutile. Vuol dire che anche questa la
voterete, vi ammanterete del fatto che avrete maggiore trasparenza,
maggiore equità quando in realtà non è così.
Quello che poi mi fa ancora più riflettere è che, assodato il
punto che gli amministratori non rispettano le leggi e non
subiscono nulla, poi sono anche capaci di venire qui in commissione
a dirci che la maggioranza approva delle leggi che non vanno
neanche tanto bene. Questi Signori nominati da voi come si
permettono di fare certi passaggi? Loro fanno il lavoro, ma lo
fanno pagati da noi. Forse dovrebbero dirci esattamente quali sono
le modalità per evitare certi problemi. Spiegarci che cosa
vorrebbero esattamente, perché non basta dire: "vogliamo le mani
libere di poter fare quello che vogliamo", quello l'hanno avuto fin
troppo fino adesso. Poi tra di loro neanche si parlano, è stato
emblematico il caso delle società di impianti a fune che quando ho
chiesto banalmente: "quando è stata approvata la prima legge l'anno
scorso a Finaosta gliele avete dette queste cose?", insomma dipende
da Finaosta... la risposta è stata: "sì gliele abbiamo dette".
Quando però io ho ascoltato l'audizione di Finaosta ai tempi, a
parte la questione francese, dei dipendenti delle società degli
impianti a fune, non è venuto fuori null'altro; pertanto o non se
le leggono, oppure sapevano già di non doverle rispettare, oppure
c'è una mancanza di gestione o di comunicazione tra i vari gruppi,
il che è ancora peggio.
Qualcuno dirà: "è facile per te dire così perché sei
all'opposizione e non ti devi assumere responsabilità, sputi quello
che devi sputare addosso a tutto e va bene così". Permettetemi
ancora un passaggio. Non è proprio così, io vi sto dicendo un'altra
cosa: vi sto dicendo che vi voterei volentieri una legge che
risolvesse i problemi nel concreto, non che fa finta, non è che non
voglio le responsabilità, io le responsabilità me le prendo.
Facciamo una legge seria, mettiamo delle punizioni, o anche degli
allontanamenti eventualmente per chi non si attiene alla legge,
mettiamo delle regole per le assunzioni interinali, rendiamo
obbligatori e trasparenti tutti gli affidi seri e mettiamo dei
metodi di rotazione delle aziende seri e concreti e io ve la voto;
le leggi pro-forma non ve le voto, tutto qua, vorrei che
rifletteste un pochettino su questo.
Non mi addentro nella questione dei 16 milioni da dare alla
società Monterosa, perché quello sarebbe oggetto di discussione
ancora più lunga, che è sempre all'interno di questo DL. La funivia
andava fatta sicuramente e io sono già stato critico in
un'interpellanza rispetto alle modalità, continuo ad esserlo, però
l'avete messa lì dentro, motivo in più per non votarla per me.
Presidente -
Ha chiesto la parola il collega Gerandin, ne
ha facoltà.
Gerandin (GM) -
È inutile negare che la legge n. 20 è
stata una legge che ha portato la politica a confrontarsi per
davvero tanto tempo, poi è stata approvata questa legge che
regolamenta il discorso delle società partecipate, soprattutto
legate alla trasparenza, partecipate o controllate dalla Regione ed
è stato comunque un passo avanti. Forse questa legge n. 20 ha
pagato il noviziato, nel senso che, come tutte le leggi nuove, è
chiaro che alcuni correttivi vanno visti. È importante perché
soprattutto in questo momento in cui le risorse sono davvero
limitate, quando si parla di risorse pubbliche, di società
partecipate o controllate, se ci va oculatezza nell'amministrare
qualunque risorsa pubblica, motivo in più quando si parla di
società che il più delle volte vivono o sono totalmente
partecipate, o sono
in house
, per cui sono a capitale
totalmente pubblico, per cui è assolutamente necessaria quella
attenzione, quella trasparenza che dovrebbe essere un fattore
comune di chi fa pubblica amministrazione, ma che nel caso delle
società partecipate deve avere un'attenzione particolare, un valore
particolare. Questo anche legato al fatto di cosa si sta vivendo in
questo momento in alcune di queste società, che di fatto non hanno
dimostrato appieno quel valore aggiunto per cui erano nate; non
hanno dimostrato appieno quella trasparenza, quella correttezza,
quella gestione per cui qualcuno richiamava la "casa di vetro". Io
ricordo sempre che comunque, per avere accesso agli atti, abbiamo
dovuto aspettare una sentenza del tribunale, per cui la partenza
non è stata delle più felici e questo era un tentativo - io penso -
corretto per andare nella giusta direzione.
Detto questo, io volevo anche ringraziare il Presidente della
commissione, perché c'è stato un confronto serrato, ma devo dire
che, anche grazie alla disponibilità dimostrata dal Governo, alla
sapiente regia di chi ha gestito la commissione, alcuni passaggi,
alcuni correttivi condivisi dalla quasi totalità dei partecipanti a
queste commissioni sono stati recepiti. Vedo pertanto assolutamente
con favore il fatto che sia stato inserito per gli enti pubblici
dipendenti dalla Regione, società da questa controllate
direttamente o indirettamente, le associazioni, le fondazioni e i
consorzi (già previsto) da essi costituiti che possono avvalersi
della SUA. È un passaggio importante, perché la SUA è in questo
momento la Stazione Unica Appaltante, a cui devono fare riferimento
tutti i soggetti pubblici (Regione, Enti locali) e, quando si
tratta di società che vivono di trasferimenti e di risorse
pubbliche, era davvero poco comprensibile il motivo per cui non si
potessero avvalere di questa stazione unica appaltante. Qualcuno ha
detto: "la stazione unica appaltante ha qualche problema o comunque
ha dei carichi di lavoro importanti". Se la stazione unica
appaltante deve essere supportata, deve essere rivista nel suo
funzionamento, va rivista la stazione unica appaltante, ma non può
essere motivo di non usufruire della stessa anche in queste
società, pertanto ho molto piacere che questo emendamento che
abbiamo presentato sia stato recepito, come peraltro il discorso di
mantenere la pubblicazione a 5 mila euro, invece che i 10 mila
precedentemente.
Vi è poi un passaggio che mi è particolarmente caro, perché
ritenevo assolutamente inaccettabile, incomprensibile, perché
quando parlavamo di limitazione di conferimento degli incarichi, il
testo originario prevedeva che gli incarichi nelle società
partecipate non sono fra loro cumulabili, nel primo testo usciva
fuori "direttamente", per cui quel "direttamente" significava che
la sfera delle partecipate in orbita Finaosta sarebbe stata esclusa
da questo scenario e ci pareva veramente un incidente di percorso,
che è stato corretto e ho apprezzato che sia stato fatto, perché
non vediamo la differenza tra le società partecipate direttamente o
meno.
Altro aspetto importante è che sia stato recepito il fatto che
queste società debbano pubblicare, fare una relazione inerente la
gestione economico-finanziaria sull'esercizio precedente nei sei
mesi dall'approvazione del bilancio. Per quanto ci riguarda,
rimangono alcuni aspetti che chiaramente quando tratteremo gli
emendamenti uno a uno, avrò la possibilità di illustrare più nel
dettaglio, però nel contesto generale per noi rimangono, come
Gruppo Misto, alcuni elementi che sono davvero per noi
fondamentali: il primo è che noi riteniamo che, al di là della
facoltà che avranno queste società di usufruire della stazione
unica appaltante della Valle d'Aosta, noi chiediamo che, quando si
tratta di realizzare lavori oggetto di finanziamenti regionali di
importo superiore a 1 milione di euro, le società di cui al comma 2
- quelle che si avvalgono della stazione unica appaltante - siano
obbligate ad avvalersi della stazione unica appaltante, perché
ormai viviamo quotidianamente le difficoltà che ci sono in merito
al discorso degli appalti e avvalersi della stazione unica
appaltante non significa che chi ha professionalità all'interno di
queste società non possa avvalersi di queste professionalità.
Qualcuno ci diceva: "abbiamo ingegneri, per cui il progetto di
massima, l'elaborazione progettuale la facciamo al nostro interno";
per fortuna, viva se riuscite a farlo al vostro interno, un
discorso è la fase progettuale, altro discorso è la fase della
stazione unica appaltante. Questo per dire che noi riteniamo che,
quando si tratta di denaro pubblico, debba esserci questa
trasparenza.
Mi ha fatto particolarmente piacere che l'ingegnere Rocco, che
si occupa di stazione appaltante, all'atto della sua audizione alla
domanda: "qual è la situazione in questo momento?" abbia risposto -
e lo diceva secondo me con giusto orgoglio -: "in questo momento
nella stazione unica appaltante non sono emersi fatti di appalti
gestiti in maniera poco trasparente". Uso il termine "poco
trasparente" ma, secondo me, è importante che filtri questo
passaggio. Quando si dice che è denaro pubblico, bisogna fare molta
attenzione a come si gestiscono questi appalti, molta attenzione al
fatto di come eventualmente possono essere scelte locali
strumentalizzate a volte, o magari anche oggetto di voci, che a
volte, nostro malgrado, in fase di verifica o di assegnazione dei
lavori vengono confermate, non c'è nulla di peggio che avere degli
spifferi che poi vengono confermati. Questo per noi è un passo
assolutamente importante, e questo è l'emendamento n. 1.
Vi è poi l'emendamento n. 4, in cui tenuto conto che pare ci
siano alcuni paletti legati all'effettiva possibilità di percorrere
questa via, noi abbiamo presentato un secondo emendamento
(alternativo), che prevede che, in merito ai lavori finanziati con
i 16,1 milioni la Monterosa Ski - in questo caso è una norma ad hoc
per la Monterosa Ski che è legata a questo finanziamento e che non
vorremmo fosse legato ad una società sola, ma ad un concetto
generale - si avvale della SUA.
C'è un altro emendamento per noi molto importante a cui teniamo:
"il trattamento economico annuo lordo omnicomprensivo per quello
che riguarda la parte variabile dei dirigenti, dei dipendenti delle
società controllate, direttamente o indirettamente, dalla Regione
non può essere superiore al 90 percento del trattamento
indennitario del Presidente della Regione". Noi l'abbiamo alzato
dal 70 al 90 proprio perché riteniamo che, così com'è scritta, se
per la parte legata al consiglio d'amministrazione o che, c'è un
limite legato all'indennità del Presidente, ma con due paletti: uno
legato al riconoscimento fisso e l'altro alla variabile del 40
(70/40) con il limite del trattamento della pensione, per quello
che riguarderebbe i dirigenti e i dipendenti, non ci sarebbe questo
limite, per cui il rischio sarebbe che la componente legata al
risultato sia quasi inesistente, quasi nulla. Noi vorremmo che ci
fosse almeno la possibilità di fissare un tetto in cui comunque la
parte variabile sia una parte importante. Altrimenti è vero che
qualcuno ci dice che ci sono i contratti che vanno rispettati, però
tenuto conto che nei contratti la parte variabile è minimale, non
vorremmo che alla fine a tutti venga riconosciuto quasi il 100
percento del trattamento indennitario del Presidente della
Regione.
C'è poi un altro emendamento per noi assolutamente fondamentale:
quello che fissa il discorso delle modalità di assunzione del
personale di queste società. "Le società controllate direttamente o
indirettamente dalla Regione disciplinano, con propri regolamenti
pubblicati in apposita sezione dedicata del sito istituzionale
della Regione o di Finaosta e della società, le modalità per il
reclutamento del personale, nel rispetto dei principi, anche di
derivazione europea, di trasparenza, pubblicità e imparzialità",
qui finisce il testo originario, è stato poi aggiunto dalle
proposte di modifica condivise da parte della commissione: "i
predetti regolamenti sono trasmessi alla competente commissione
consiliare". È palese che per noi non è sufficiente questo, noi
chiediamo che sia aggiunto anche: "la Giunta regionale stabilisce
con propria deliberazione, previo parere della commissione
consiliare competente, i criteri generali a cui le suddette società
devono attenersi per l'assunzione del personale", perché non è
sufficiente che ognuna deliberi al proprio interno le modalità di
assunzione e che poi i predetti regolamenti siano trasmessi alle
competenti commissioni consiliari. Non c'entra assolutamente nulla,
perché non cambia il quadro attuale. Noi adesso abbiamo delle
società in cui la selezione del personale viene fatta tramite delle
banche dati: uno fa domanda, ma poi alla fine chi decide è una
commissione ristretta di tre persone (ad esempio CVA), che decidono
vita, morte, miracoli e chi chiamare. Se questa è la trasparenza,
Dio ci salvi da questi regolamenti interni e dalla trasparenza con
cui si danno a tutti le "pari opportunità", pertanto per noi questo
rimane un passaggio fondamentale. Noi riteniamo che, visto che ci
sono veramente dei casi diversi nelle varie società, perché non
tutti sono articolati, io immagino le società degli impianti a
fune, o la Casino, la CVA e quant'altro... sono situazioni
assolutamente diverse. È corretto che ci siano dei regolamenti
interni, perché non sono tutti equiparabili, però questi devono
attenersi ad un minimo di criteri di trasparenza e di pari
opportunità che, a nostro parere (Gruppo Misto), devono essere
regolamentati con una delibera di Giunta, perché sennò le pari
opportunità rimangono sulla carta, non cambierebbe assolutamente
nulla rispetto al criterio attuale.
Per noi pertanto questo è un passaggio fondamentale, sennò
questa legge rispetto ai criteri forse troppo selettivi di prima,
in cui si introduceva addirittura il francese come una modalità di
assunzione, che non può essere, perché se io cerco un bravo tecnico
macchinista o che, che sappia il francese o meno è assolutamente
relativo, ma non si può neanche pensare che con questa modifica si
vada a buttare letteralmente a mare un principio che avevamo
condiviso tutti, che era quello di dare a tutti pari opportunità e
pari possibilità. Vedremo pertanto quale sarà l'esito del
dibattimento di quest'aula, in cui noi presenteremo questi
emendamenti, che per noi devono essere un passo avanti verso quella
trasparenza che tutti abbiamo sperato. Non un passo indietro legato
alle pari opportunità o alle modalità di selezione, che
tornerebbero indietro drasticamente
ante
legge n. 20.
Presidente -
Non ci sono altri interventi, quindi
dichiaro chiusa la discussione generale. Da parte del Governo ha
chiesto la parola il Presidente della Regione, ne ha facoltà.
Viérin (UVP) -
Ho ascoltato con attenzione i vari
interventi che sono stati portati avanti e proposti in quest'aula.
Vedo che la cosa fa sorridere alcuni colleghi. Credo che questa sia
stata una discussione molto interessante, che non è limitata al
Consiglio, ma che si è sviluppata in queste settimane (lo dico per
i colleghi che sono in aula e che magari non hanno partecipato ai
lavori della II Commissione). Vorrei unirmi ai ringraziamenti del
collega Gerandin al Presidente Renzo Testolin - ho avuto modo di
farglieli in questo periodo -, perché sin dall'approvazione del
testo in Giunta... un testo che era stato peraltro iniziato in
questi mesi e che ci fa piacere poi essere stato migliorato,
perché, per come era arrivato, non aveva quelle migliorie che
qualcun altro aveva pensato. Sin dalla mia prima audizione quindi
avevo manifestato alla commissione la volontà di portare un testo
aperto, perché questa - e lo dico anche per chi non era ancora in
Consiglio quando abbiamo parlato di questa legge - è una legge che
nasce da diverse sensibilità all'interno del Consiglio e che in
questa legislatura ha portato delle sensibilità a riconoscersi
attorno ad una necessità di trasparenza, di regole più precise nel
mondo delle società partecipate, una legge che non esisteva e che è
nata come la famosa legge n. 20. È chiaro che, com'è stato
ricordato da alcuni, è stato un primo tentativo e ci siamo tutti
resi subito conto che c'erano delle cose che si potevano migliorare
ed altre che erano magari non operative e che bloccavano
effettivamente, altre che si potevano invece inserire, sono
arrivati degli spunti, degli emendamenti.
Volevo ringraziare anche il lavoro del Presidente Testolin in
raccordo con gli uffici, perché i tecnici sia da parte
dell'Assessorato delle finanze, che dalla parte più di tecnica
legislativa si sono resi disponibili per tradurre le nostre
volontà: per esempio, sulla questione della pubblicazione, dei
regolamenti per le assunzioni, piuttosto che sulla questione, che
il collega Gerandin ricordava, delle procedure per andare ad
evidenza pubblica. L'indirizzo politico poi deve spesso tradursi in
una scrittura di tecnica legislativa, che oggi si ritrova nella
modifica alla n. 20, che è modificata rispetto al testo che abbiamo
portato in commissione, sul quale registriamo anche le perplessità
del collega Cognetta secondo il quale il tentativo è stato fatto,
ma ci sono altre cose. Noi crediamo che nell'insieme sia un
ulteriore avanzamento rispetto ad una volontà di inserire regole,
certezza di procedure, possibilità di sapere a priori quali saranno
le regole che vengono messe in campo, sapendo che poi ci sono
alcune disposizioni che vanno a regolare delle società che non sono
pubbliche a tutti gli effetti, ma che hanno delle incidenze poi
sulla nostra comunità.
Un ringraziamento quindi al lavoro di tutti i commissari per un
lavoro che, come sensibilità ampia all'interno di questo Consiglio,
è stata tradotta in un ulteriore avanzamento in ciò che da anni
viene portato come istanza, che è quella di una volontà per la
nostra comunità e per l'Amministrazione (la politica in generale)
di considerare tutto il panorama, compatibilmente con le
legislazioni nazionali che già sono intervenute su alcune
disposizioni (pensiamo al decreto n. 50) per ulteriormente
rafforzare la trasparenza nel mondo parastatale o pararegionale o
delle società partecipate, controllate. Credo quindi che sia da
riconoscere il lavoro di tutti e in questo senso crediamo che, come
Consiglio Valle, sia un messaggio positivo che viene dato
in
primis
dall'amministrazione per l'amministrazione e poi verso
l'esterno.
Presidente -
Non ci sono altri interventi, possiamo
passare all'articolato con il nuovo testo della II Commissione in
cui si modifica il titolo. Articolo 1. Non ci sono interventi. La
votazione è aperta. La votazione è chiusa.
Presenti: 33
Votanti           
: 33
Favorevoli: 32
Contrari: 1
Il Consiglio approva.
Articolo 2. Stesso risultato. Articolo 3. Emendamento n. 1 del
Gruppo Misto. Ha chiesto la parola il collega Gerandin, ne ha
facoltà.
Gerandin (GM) -
A seguito della possibilità data a queste
società di avvalersi della SUA, noi chiediamo - come anticipato
prima, per cui non mi dilungherò molto - che, per la realizzazione
dei lavori in oggetto di finanziamenti regionali di importo
superiore a 1 milione di euro, le società di cui al comma 2bis
(quelle che si avvalgono della SUA Valle d'Aosta) debbano avvalersi
della stazione unica appaltante. Noi non diamo l'obbligatorietà a
queste società di avvalersi della Stazione unica appaltante, però
qualora abbiano finanziamenti regionali per importi superiori al
milione di euro, che si avvalgano di questa stazione unica
appaltante, per cui se finanzio con risorse mie, è un discorso, ma
se io attingo a risorse della Regione (pubbliche), mi avvalgo di
questa stazione unica appaltante.
Presidente -
Ha chiesto la parola il Presidente della
Regione, ne ha facoltà.
Viérin (UVP) -
Come ricordato dal collega Gerandin,
questo argomento è stato affrontato e la possibilità, che anche
tecnicamente è stata data, è stata quella della facoltà, che c'era
peraltro, proprio per la ragione data dagli uffici, dai tecnici,
che non è opportuno sovrapporre norme regionali con quelle statali,
anche considerando che il Codice dei contratti è già complesso di
suo. Questo, per quanto ci è stato detto in commissione, avrebbe
esposto a rischi anche di contenziosi ulteriori sulle disposizioni
non codificate rispetto alle disposizioni del codice. È quindi in
questo senso che l'emendamento non può essere accolto da parte
nostra, ma che è stato trasformato nella possibilità inserita in
legge.
Presidente -
Possiamo mettere in votazione l'emendamento
n. 1 del Gruppo Misto. La votazione è aperta. La votazione è
chiusa.
Presenti: 33
Votanti           
: 3
Favorevoli: 3
Astenuti: 30 (Baccega, Bertschy, Bianchi, Borrello, Certan,
Chatrian, Contoz, Cretier, Fabbri, Farcoz, Follien, Fosson,
Grosjean, Guichardaz, Isabellon, Lanièce, Marguerettaz, Marquis,
Morelli, Nogara, Norbiato, Péaquin, Perron, Restano, Rini,
Rollandin, Roscio, Rosset, Testolin, Viérin)
Il Consiglio non approva.
Metto in votazione l'articolo 3. La votazione è aperta. La
votazione è chiusa.
Presenti: 34
Votanti           
: 31
Favorevoli: 30
Contrari: 1
Astenuti: 3 (Bertin, Gerandin, Padovani)
Il Consiglio approva.
All'articolo 4 ci sono gli emendamenti n. 2 e n. 3 del Gruppo
Misto e l'emendamento dell'Assessore Marguerettaz. Ha chiesto la
parola il collega Gerandin, ne ha facoltà.
Gerandin (GM) -
Questo secondo emendamento prevede: "il
trattamento economico annuo lordo omnicomprensivo, inclusa la parte
variabile, dei dirigenti e dei dipendenti delle società controllate
direttamente o indirettamente dalla Regione non può essere
superiore al 90 percento del trattamento indennitario del
Presidente della Regione", perché questo? Perché visto che in
legge, sulla base delle nuove disposizioni, si deve parlare e si
continua a parlare di trattamento omnicomprensivo, siccome per la
parte legata ai componenti degli organi di amministrazione delle
società controllate dalla Regione si dice che non può essere
superiore al 70 percento del trattamento indennitario del
Presidente della Regione come quota fissa e lascia una quota legata
al risultato, all'indennità di variabile, l'ottenimento di
risultati al 40 percento... così com'è scritto, praticamente non
riguarderebbe i dirigenti e i dipendenti delle società controllate
direttamente... a noi pare un andare contro la logica. Se a livello
di consiglio di amministrazione introduciamo il concetto che una
parte rilevante di questo trattamento deve essere legata
all'ottenimento del risultato, ci pare davvero riduttivo che...
chiaramente dovranno essere applicati i contratti, ma che non ci
sia un limite anche importante legato al risultato. Pertanto
all'atto pratico se noi mettiamo solo il limite dell'indennità del
Presidente, potremmo avere una quota o un salario fisso altissimo e
un risultato minimale, che sarebbe in antitesi completa con il
testo presentato per i consigli di amministrazione. A noi pare
veramente non nella giusta direzione di incentivare queste società
ad invertire la rotta, poi un risultato buono non significa avere
per forza degli utili. Ci sono società che sono in perdita, ma
invertire la rotta sulle perdite deve essere un obiettivo
raggiungibile.
Illustro anche l'emendamento n. 3. Qui c'è una parte che rimane
uguale, dove si dice: "le società controllate direttamente o
indirettamente dalla Regione disciplinano, con propri regolamenti
pubblicati in apposita sezione dedicata del sito istituzionale
della Regione o di Finaosta e della società, le modalità per il
reclutamento del personale, nel rispetto dei principi, anche di
derivazione europea, di trasparenza, pubblicità e imparzialità", e
qui è uguale al testo di modifica della legge n. 20. Viene aggiunto
che queste copie devono essere trasmesse alle commissioni, ma ci
pare una formula per salvare la facciata e non il contenuto, perché
trasmettere questi regolamenti interni alle commissioni non implica
assolutamente nessun vincolo per chi approverà questi regolamenti
di assunzione a rispettare il discorso della pari opportunità,
trasparenza e quello che ci siamo detti; sarà solo una
comunicazione, nel senso che io mi lavo la coscienza, lo comunico
alle commissioni competenti e poi faccio quello che voglio, il
sistema non cambia. A noi sembra di tornare indietro pesantemente
rispetto alla volontà del legislatore della n. 20, pertanto noi
chiediamo che "la Giunta regionale stabilisce con propria
deliberazione, previo parere della commissione consiliare
competente, i criteri generali a cui le suddette società devono
attenersi per l'assunzione del personale". Pari opportunità è
diventato uno slogan. In questo momento noi sappiamo che queste
società o una buona parte di esse, per quello che riguarda il
modello dell'assunzione, è un modello creato sulla base di modelli,
dove trasparenza e pari opportunità sono veramente solo uno slogan.
E continuiamo a parlarne correntemente in tutti i Consigli quando
facciamo iniziative in cui ci chiediamo come mai le selezioni di
"X" o "Y" sono state fatte e a volte valgono più le conoscenze
delle competenze e delle pari opportunità.
Presidente -
Ha chiesto la parola l'Assessore
Marguerettaz, ne ha facoltà.
Marguerettaz (UV) -
Per presentare l'emendamento che,
come nella nota allegata, fa riferimento al fatto che a livello
europeo ormai la distinzione tra il contratto d'opera, il contratto
d'appalto, sostanzialmente consulenza e collaborazione, così come
appalti di servizi e di lavori non hanno più una loro distinzione.
Noi quindi continueremo ad introdurre nella legge riferimenti
normativi che non trovano più corrispondenza nella legislazione
nazionale ed europea. A questo punto con l'emendamento si chiede
semplicemente di armonizzare la normativa, sopprimendo il comma 3 e
introducendo, nell'ambito dell'articolo 4, la lettera b) bis.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Ho voluto intervenire prima del Governo
proprio per mettere in evidenza la posizione del gruppo e le
considerazioni di natura politica sui tre emendamenti.
Andrò per come sono stati illustrati. Per quanto riguarda
l'emendamento n. 2 del Gruppo Misto, voteremo a favore. Va a
chiarire meglio la posizione non dei consiglieri dei consigli
d'amministrazione, ma dei dirigenti chiamiamoli "di carriera". Non
entro più nel merito, perché il collega ha esplicitato e illustrato
bene la volontà del legislatore.
Per quanto riguarda invece l'emendamento n. 3, il nostro gruppo
si asterrà, ma vorrei spiegare il perché. Il collega dice che si fa
un passo indietro e non un passo avanti, ma la differenza è che da
una parte è la Giunta che approva i criteri nero su bianco,
dall'altra è l'azienda che approva gli stessi criteri e li
trasmette in commissione. Io Commissario, noi Commissari, noi
Consiglieri abbiamo un unico obiettivo: che ci siano dei criteri a
monte. Che sia il Governo Viérin a declinare i criteri, o che siano
le singole società a declinarli poco importa, l'importante è che ci
siano dei criteri a monte, che garantiscono le pari opportunità in
modo da codificarli, inserirli sul
web
e inserirli per i
potenziali concorrenti che possono mettersi in discussione. Sono 31
le società partecipate e controllate, quelle più importanti che
creano più indotto, più lavoro, e speriamo tutti che creino più
posti di lavoro con un equilibrio di bilancio, perché poi deve
stare in piedi anche il bilancio della singola società, ma nello
stesso tempo il legislatore prevede regole, requisiti e criteri a
monte. Non facciamo quindi nessun passo indietro, anche perché
questo è un tema che abbiamo discusso per un mese e mezzo in
Consiglio regionale. Qualcuno poi può anche banalizzare, ho sentito
la posizione di questa modifica, ma se non si faranno mai dei passi
avanti, non si toccherà mai il boccino e, nel momento in cui si
decide di fare dei passi avanti su un sistema che deve prendere,
dal nostro punto di vista, una traiettoria, un percorso alternativo
di pari opportunità, io penso che si vada nella direzione
giusta.
Il terzo emendamento illustrato dal collega Marguerettaz - ieri
pomeriggio, perché è stato presentato ieri, ho avuto modo di
chiedere qualche ragguaglio in più al Dipartimento... all'Ufficio
legale del Consiglio - è un po'
borderline
. C'è una
criticità sul discorso delle consulenze e delle collaborazioni, ma,
dal punto di vista giuridico, non c'è proprio un quadro normativo
molto limpido e chiaro. Il collega poc'anzi nell'illustrare ci ha
fornito il passaggio principale, che è quello di valutarlo come se
fossero gli appalti di servizi o di lavori sotto il profilo degli
affidamenti, prende un'altra strada: quella degli affidamenti,
degli appalti di servizio o di lavoro. La modifica che il collega
ha presentato quindi va a snaturare un po' l'articolo 5, perché a
questo punto le aziende andranno solo a pubblicare l'esito, non so
se ho reso l'idea. Dal punto di vista giuridico, il collega ci
dice: "modifichiamolo perché gli incarichi di consulenza e di
collaborazione da parte delle società direttamente o indirettamente
non stanno più sotto il cappello degli affidamenti, ma stanno sotto
il cappello degli affidamenti dei lavori, dei servizi e degli
appalti", questa è la modifica che ci porta a andare in quella
direzione. Su questo emendamento non siamo d'accordo, perché va un
po' a snaturare - l'ho detto prima anche al collega che ha
presentato questa modifica - la consulenza e la
collaborazione...
(interruzione del Consigliere Gerandin, fuori
microfono)
... sì, collega Gerandin, il famoso passaggio delle pari
opportunità. Sull'emendamento che il collega Marguerettaz ha
presentato quindi noi voteremo contro. Al di là del voto contro,
chiederei anche al Presidente della commissione, che ci ha creato
le condizioni per poter modificare in meglio questo testo, che non
venga snaturato con questo emendamento. Non so poi se ci saranno le
condizioni con una parte o tutta della maggioranza, ma ci sono le
condizioni di non sostenere questo emendamento, questo per quanto
riguarda la nostra posizione.
Ho cercato di spiegare il perché voteremo a favore del primo
emendamento del Gruppo Misto, ci sarà un'astensione sul secondo
emendamento e un voto contrario, invece, sull'emendamento del
collega Marguerettaz.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Io non ho la presunzione di far cambiare
idea a nessuno, ma quello che ci tengo a sottolineare è la
diversità sostanziale tra l'emendamento, i contenuti
dell'emendamento che abbiamo presentato e l'emendamento presentato
in commissione. A me sinceramente non importa molto se è il Governo
Rollandin, il Governo Marquis o il Governo Viérin quello che dovrà
determinare dei criteri di carattere generale, quelli che vengono
definiti "i criteri generali" a cui le suddette società devono
attenersi per l'assunzione del personale. La differenza è che la
Giunta, previo parere della commissione consiliare competente, fa
una proposta, va in commissione consiliare competente, previo
parere, per cui significa che almeno deve avere la condivisione
della maggioranza fuori dall'Esecutivo, mette i paletti di
carattere generale. Così com'è la proposta di commissione è molto
chiara, dice: "le società... disciplinano con propri regolamenti
pubblicati in apposita sezione...", dopodiché dicono: "i predetti
regolamenti sono trasmessi alla competente commissione consiliare".
Uno si lava la coscienza, nel senso che io faccio, decido quello
che voglio e lo trasmetto alla commissione competente, la quale ne
prende atto, ma non è un soggetto che decide. Io dico che questa è
sostanza, poi non abbiamo la minima presunzione di far cambiare
idea a nessuno. Confermo che è un passo indietro pericolosissimo.
Torniamo a prima, esattamente come prima.
Presidente -
Ha chiesto la parola il Presidente della
Regione, ne ha facoltà.
Viérin (UVP) -
La logica degli emendamenti aggiuntivi, la
sintesi del testo vale per tutti. Ci sono degli emendamenti che
sono ulteriori da parte dell'opposizione sul testo, che comunque
rimane condiviso, e c'è un emendamento che è arrivato
dall'Assessore che si aggiunge a un discorso che, dal punto di
vista di incardinare nel suo insieme i principi di questa legge,
non cambia secondo noi nella sostanza. È anche giusto che ci sia un
dibattito per portare le istanze, che magari sono sfumate e che non
sono di pensiero unico rispetto ad una volontà di dire: "beh, però
il passo avanti è stato fatto".
Sugli emendamenti presentati noi ci esprimeremo in questo senso:
sull'emendamento n. 2, quello di cui si è discusso e che vede delle
posizioni sfumate all'interno di questo Consiglio, per quanto
riguarda la questione degli emolumenti, avevamo anche detto - è
stato oggetto in commissione... - che la volontà era quella, ciò
che ci è stato rappresentato... riguarda dirigenti di società
partecipate, quindi non direttamente per quanto riguarda i
contratti che questi manager hanno, sono contratti di tipo
privatistico di natura e di settori molto diversi tra loro e
certamente diversi dai contratti pubblici... quando abbiamo avuto
la necessità di andare a cercare dei manager come quello del
Casinò, ci siamo resi conto che siamo i primi che diciamo di
mettere dei tetti. Così i tetti ci sono, i tetti sono stati
inseriti, ma in quel mondo, il mondo della finanza, delle società
che si occupano di grandi sfide, ci è stato rappresentato - non è
stata una volontà politica, è stata rappresentata da quel mondo e
anche dai tecnici che ce lo hanno codificato: "per carità, è una
scelta, ma attenzione perché si rischia", e anche - credo - nelle
audizioni e nei contatti con Aosta Factor, che peraltro è stata
oggetto di stralcio rispetto ad altro. È stata quindi ponderata una
certa scelta, ci è stata rappresentata questa difficoltà di andare
a reperire dei manager che possano essere consoni e all'altezza del
ruolo e soprattutto delle sfide. È chiaro che questo fa parte di
tanti dibattiti e dei costi della cosiddetta "democrazia" più che
dei costi della politica. In questo senso quindi noi ci asterremo
su questo: proprio per il rischio di non avere questa possibilità e
appetibilità.
Per quanto riguarda l'emendamento n. 3, io credo sia giusto dire
che è stato fatto un passo avanti, non che non sia stato fatto, in
quanto non esistevano regole, non esistevano regolamenti, sono
stati inseriti regolamenti, sono state inserite le regole, è stata
inserita anche una parte di questione linguistica, ne abbiamo
discusso quando abbiamo fatto la legge n. 20, qui si aggiunge una
questione di pubblicità, il coinvolgimento della commissione
(questo non c'era). Io condivido abbastanza il fatto che, al di là
del Governo di turno che deve mettere le regole, se c'è la
condivisione della commissione, sia maggiormente rappresentativa
delle sensibilità di quest'aula. Siamo noi stessi quindi che
abbiamo detto: noi come Governo... e anche i sindacati, giustamente
viene ricordato, perché poi la comunità valdostana è fatta da tante
componenti, non solo dalla classe politica, ma dai tecnici, è fatta
da questo mondo che comunque ha dei rappresentanti e dalle
organizzazioni sindacali. Noi quindi crediamo che la tutela e la
garanzia di quest'aula siano le commissioni, che rappresentano
quest'aula. Abbiamo anche visto il lavoro che le commissioni hanno
fatto o stanno facendo di trasparenza, di miglioria, che fanno
parte peraltro dell'organo deputato ad esercitare l'attività
legislativa. Spesso noi legiferiamo come Giunta, questo è argomento
oggetto di dibattito spesso, ma la potestà legislativa è di questo
Consiglio. Noi quindi riconduciamo in questo caso anche ai
regolamenti, che sono di società non direttamente pubbliche, ma che
sono nel parapubblico, il fatto di avere una garanzia sia di
comunicazione che di trasparenza, sia di regole che si sanno prima,
tanto per riprendere ciò che ieri il collega Restano diceva:
"quello che a noi interessa è spesso sapere prima quali sono le
regole per poi tutelare chi partecipa, al di là poi di chi vince".
Noi quindi crediamo che la pubblicazione, le regole certe prima e
la commissione che interviene, avendo comunque la possibilità di
mediare sui contenuti di queste disposizioni, sapendo che la
commissione ha la facoltà anche di convocare, di chiedere e di
influire, è, secondo noi, una volontà meno politica e più
amministrativa a tutela di tutti.
Presidente -
Ha chiesto la parola il collega Bertin, ne
ha facoltà.
Bertin (GM) -
Solo per evidenziare che, rispetto
all'introduzione di criteri generali da parte della Giunta, previo
parere della commissione, significa intervenire a monte da una
parte e soprattutto aprire un dibattito pubblico nel quale tutti
possono essere coinvolti. Questi criteri generali poi devono essere
interpretati e giustamente dalle società partecipate e controllate,
ma vi è a monte un dibattito pubblico sul quale si interviene,
tutti possono intervenire per definire quali sono questi criteri
generali ed esplicitare ognuno le proprie posizioni. Si tratta di
pubblicità nel senso di dibattito pubblico, poiché è una cosa che
bisogna avere sempre presente: queste controllate sono società
pubbliche che gestiscono soldi pubblici, non sono private. Mentre
nella legge come in questo momento è stata proposta, i criteri
vengono fatti dalle società e vengono comunicati alla commissione
competente, che ne prende atto a valle, non potendo più
intervenire. Pertanto francamente sono molto diverse le due
situazioni e, a mio avviso, una non è certamente una soluzione
positiva, poiché rimane una cosa privata nelle società, che inviano
il loro regolamento interno alla commissione, che ne prende atto
senza poter in alcun modo intervenire e senza neanche aprire un
dibattito, da questo punto di vista, certo non si va avanti.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Dopo aver ascoltato la replica del
Presidente, vorrei fare altre due considerazioni, perché mi
piacerebbe declinare meglio per chi ci ascolta - noi siamo in aula
e conosciamo nel merito le modifiche che stiamo apportando - due
elementi principalmente: il primo, noi avevamo approvato la legge
n. 20 un anno fa, l'articolo 5, che oltretutto è stato dibattuto
per anni in II Commissione e avevamo declinato, dal punto di vista
giuridico, l'obbligo per tutte le partecipate per quanto riguarda
l'assunzione del personale a tempo indeterminato, e si sarebbero
assunte delle persone per il tramite di una selezione pubblica. La
difficoltà di attuare l'articolo 5 è stata totale. Quando si dice
che torniamo indietro, no: facciamo tre passi avanti oggi,
modificando questa regola, perché ad oggi le aziende non hanno
utilizzato l'articolo 5, comma 1.
Il passaggio che noi facciamo oggi nel modificare quel comma 1 è
molto chiaro e va nella direzione di pubblicare prima le regole del
gioco per il tramite dei siti istituzionali (Regione e Finaosta) e
poi, in seconda battuta, i regolamenti sono trasmessi alle
competenti commissioni consiliari. Le regole del gioco vengono
pubblicate prima e la modifica apportata va in quella direzione.
Voi dite: quindi il legislatore cosa può fare? Il legislatore può
successivamente modificare nuovamente le regole del gioco, perché,
per esempio, una società degli impianti, la Cervino S.p.A., si fa i
suoi regolamenti, pubblica il suo regolamento, ma noi avremo modo
come commissari di verificare nel merito la modifica dell'articolo
4 ed eventualmente rimodificare la legge n. 20/2016. Questo è il
percorso, la strada, con questa modifica si va a dare una risposta
alla non applicazione dell'articolo 5, comma 1, della legge
regionale votata un anno fa.
Ringrazio il Presidente del Consiglio, che mi ha dato la
possibilità di poter intervenire, perché è un tema molto importante
e va nella direzione di veramente perseguire lo spirito e
l'obiettivo del legislatore.
Presidente -
Non ci sono altri interventi, posso mettere
in votazione l'emendamento n. 2 del Gruppo Misto. La votazione è
aperta. La votazione è chiusa.
Esito della votazione:
Presenti: 33
Votanti           
: 12
Favorevoli: 12
Astenuti: 21 (Baccega, Bertschy, Bianchi, Contoz, Cretier,
Fabbri, Farcoz, Follien, Grosjean, Guichardaz, Isabellon, Lanièce,
Marguerettaz, Nogara, Péaquin, Perron, Rini, Rollandin, Rosset,
Testolin, Viérin)
Il Consiglio non approva.
Metto in votazione l'emendamento n. 3 del Gruppo Misto. La
votazione è aperta. La votazione è chiusa.
Esito della votazione:
Presenti: 33
Votanti           
: 3
Favorevoli: 3
Astenuti: 30 (Baccega, Bertschy, Bianchi, Borrello, Certan,
Chatrian, Contoz, Cretier, Fabbri, Farcoz, Follien, Fosson,
Grosjean, Guichardaz, Isabellon, Lanièce, Marguerettaz, Marquis,
Morelli, Nogara, Norbiato, Péaquin, Perron, Restano, Rini,
Rollandin, Roscio, Rosset, Testolin, Viérin)
Il Consiglio non approva.
Metto in votazione l'emendamento dell'Assessore Marguerettaz. La
votazione è aperta. La votazione è chiusa.
Esito della votazione:
Presenti: 34
Votanti           
: 31
Favorevoli: 21
Contrari: 10
Astenuti: 3 (Bertin, Gerandin, Padovani)
Il Consiglio approva.
Metto in votazione l'articolo 4, come emendato dall'emendamento
Marguerettaz. La votazione è aperta. La votazione è chiusa.
Esito della votazione:
Presenti: 34
Votanti           
: 22
Favorevoli: 21
Contrari: 1
Astenuti: 12 (Bertin, Borrello, Certan, Chatrian, Fosson,
Gerandin, Marquis, Morelli, Norbiato, Padovani, Restano,
Roscio)
Il Consiglio approva.
Articolo 5, emendamento n. 4 del Gruppo Misto. Ha chiesto la
parola il collega Gerandin, ne ha facoltà.
Gerandin (GM) -
L'emendamento n. 4 è la conseguenza di
non aver accettato l'emendamento n. 1. Noi avremmo gradito
introdurre una regola di carattere generale, dove tutte le società
partecipate, direttamente o indirettamente, che hanno finanziamenti
superiori al milione di euro debbano avvalersi della SUA. Noi
pertanto non avremmo voluto assolutamente arrivare a tanto, però
tenuto conto che c'erano dei dubbi di applicazione o di legittimità
sull'emendamento n. 1, abbiamo introdotto l'emendamento n. 4, che è
assolutamente votabile dal punto di vista della legittimità. Tenuto
conto che noi finanziamo 16,1 milioni per il finanziamento del
rifacimento della telecabina fra Champoluc e Crest alla Monterosa
Ski, noi chiediamo che la Monterosa Ski, se vuole contare su questi
16,1 milioni, si avvalga della stazione unica appaltante, anche
sulla base di qualche esperienza non così felice che abbiamo avuto
ultimamente, che peraltro è ancora in discussione nelle aule di
tribunale. La prima conseguenza di tutto questo è che abbiamo perso
un anno sicuramente per quello che riguarda la possibilità di avere
l'innevamento artificiale, che in questi giorni sarebbe oro che
cola. Tenuto conto che possono esserci tutta una serie di ricorsi
in altre aule di tribunale, per cui non basterà il TAR,
probabilmente perderemo più di una stagione e avremo finanziamenti
pubblici fermi in attesa di contenziosi, con l'obbligo magari di
pagare alle società a cui sono stati aggiudicati questi lavori di
somma urgenza senza le verifiche del caso, in attesa dei ricorsi...
e magari se non dovessero andare come la società ha sperato,
dovremo magari anche riconoscere gli utili di impresa, sempre
pagati con soldi pubblici. Io dico che forse è il caso di mettere
un punto e iniziare una nuova partita, in cui chi prende in questo
caso 16,1 milioni avrà la facoltà di nominare lui il RUP, queste
cose qua non c'entrano nulla, per cui chi ha palesato chissà quali
complicazioni... non esistono, si avvarrà solo della stazione unica
appaltante per appaltare 16,1 milioni di lavori.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Poc'anzi abbiamo modificato delle
possibilità, quindi abbiamo aperto una finestra dal punto di vista
giuridico, quindi le società partecipate e controllate potranno
avvalersi della SUA e adesso i colleghi presentano una proposta
sull'emendamento n. 4, in cui dicono: "incarichiamo la SUA di
occuparsi dell'appalto della Monterosa". Come possiamo non
sostenere il principio? Dobbiamo poi però prendere l'asticella e
abbassarla allo stato dell'arte e chiederci se adesso questa
struttura può immediatamente mettere in campo le sue competenze, le
sue azioni, le sue capacità per dare una risposta puntualissima
all'azienda. Ho fatto la domanda e vi do io la risposta: no, perché
oggi quella struttura non è robusta per poter dare gambe e corso
all'emendamento n. 4. Il principio sì, la possibilità sì, ma avremo
modo probabilmente fra due settimane in finanziaria se si deciderà
di irrobustire quella struttura, a quel punto toccherà alla
politica decidere di poter irrobustire, quindi creare quel
perimetro e quelle condizioni in modo che quella struttura sia più
competitiva, più rapida, più robusta, con più persone in modo che
possa dare delle risposte migliori. È ottima quindi la proposta che
i colleghi pongono sul tavolo, ma non è attuabile ad oggi, anzi
probabilmente andrebbe a non dare delle risposte immediate, perché
oggi quella struttura non è in grado di sostenere un ulteriore
carico, quindi ci asterremo su questa proposta.
Il principio è interessante, è buono, ma oggi non si può dare
corso e gambe, perché questa struttura non può dare delle risposte
nel merito e quindi andremmo a legiferare in maniera non corretta,
perché vorremmo la luna, ma oggi non è possibile averla per quanto
riguarda questo percorso. Nelle prossime settimane avremo modo in
finanziaria, se vogliamo, di modificare e di irrobustire questa
struttura. Il nostro voto su questo emendamento, pur condividendo
il valore e il principio, sarà di astensione.
Dalle ore 11:46 assume la presidenza il Vicepresidente
Farcoz
.
Farcoz (Presidente) -
Ha chiesto la parola il Presidente
della Regione, ne ha facoltà.
Viérin (UVP) -
Giustamente ricordava il collega Gerandin
che l'emendamento n. 4 è una conseguenza dell'emendamento n. 1,
quindi, visto che abbiamo già respinto l'emendamento n. 1,
respingiamo anche il n. 4.
Dalle ore 11:48 riassume la presidenza il Presidente
Rosset
.
Rosset (Presidente) -
Ha chiesto la parola il collega
Gerandin, ne ha facoltà.
Gerandin (GM) -
Solo per riprendere una parte di quello
che l'ingegnere Rocco ci ha detto quando l'abbiamo audito sul
discorso della SUA. Quando gli è stato chiesto l'utilizzo della
SUA, lui ha detto di non essere entusiasta. Ho riportato prima un
passaggio che, secondo noi, è molto importante, ha aggiunto che
fino ad oggi non ci sono stati problemi di non legalità o combine.
Mai nessuno alla SUA ha potuto contestare qualcosa del genere. Gli
è stato chiesto se la SUA in questo momento è in difficoltà, ha
detto: "non è una scelta tecnica, bensì una scelta politica". Ha
anche detto che tutto è risolvibile. Io penso che sia davvero
curioso che si dica: un principio è condivisibile, la scelta è
forse quella giusta, ma tenuto conto che abbiamo in questo momento
qualcosa da affinare sul discorso della stazione unica appaltante,
non lo facciamo. È una formula legittima di lettura, ma dicendo:
piuttosto che mettere in campo, o modificare, o potenziare o... non
ho idea, quello che succede in questo momento... tenuto conto anche
che il discorso degli investimenti, soprattutto degli enti
pubblici, che hanno avuto negli ultimi anni un
trend
a
scendere preoccupante, per cui c'è carico di lavoro, ci
mancherebbe, ma rispetto ai numeri di una volta... qualcuno dice
che non è in grado al momento. Preciso che in questo momento, per
chiarezza perché tutti lo sappiano, il progetto della Monterosa Ski
è ancora alla valutazione di impatto ambientale, per cui non è
ancora in gara. È poi legittimo che non si voglia andare verso
questa strada, ma non è mia intenzione far cambiare idea a nessuno.
Mi dispiace che sui buoni propositi tutti siano d'accordo e poi,
quando si tratta di passare dai buoni propositi alle vie di fatto,
qualche scusante si trovi in ogni occasione, ma è legittimo, il
voto è democratico, per cui ognuno si assumerà le proprie
responsabilità.
Presidente -
Ha chiesto la parola il collega Rollandin,
ne ha facoltà.
Rollandin (UV) -
Per quanto riguarda le osservazioni del
collega Gerandin, credo che adesso ci sia la possibilità di farlo,
quindi la valutazione evidentemente deve essere collegata con le
potenzialità interne e la tempistica che si vuole rispettare,
quindi c'è oggi questa ipotesi che è sicuramente fruibile.
Nel merito di questo articolo, tenuto conto che c'è un
investimento importante, volevo solo sottolineare l'opportunità - e
credo che l'Assessore lo stia già facendo da come ha detto - di un
approfondimento sul progetto, perché su questa base ci sono
giustamente degli studi importanti da valorizzare, tenendo conto
che oggi abbiamo questa funivia del Crest incastrata fra una serie
di abitazioni e in una zona sicuramente non così facilmente
raggiungibile tenuto conto dei parcheggi e della viabilità. Credo
che un approfondimento su questo sia opportuno, perché logicamente
guardando al futuro e tenendo conto anche di che cosa sta
succedendo a Champoluc nell'ambito degli investimenti, degli
alberghi che sono tutti attorno alla zona
parking
già
esistente, ritengo che vada fatta una valutazione complessiva
tenendo conto che si fa un investimento per il futuro. Altrimenti
potrebbero esserci nel futuro dei rimpianti di non aver forse
valutato attentamente la zona di partenza, che sicuramente è la più
immediata, ma può darsi non la migliore collegata con il futuro non
lungo ma prossimo, perché ci sono tutte le condizioni per tenere
conto che uno studio più approfondito potrebbe dare lo spazio per
arrivare, pur con le difficoltà, con la pista di discesa
direttamente al punto dove sono oggi.
Chiedo quindi alla cortesia dell'Assessore eventualmente di fare
questi approfondimenti e di completarli prima di dare il via, senza
chiaramente andare troppo in là, in modo da non dimenticare che
questa è un'opera che starà lì per alcuni decenni, quindi credo sia
un investimento importante che va valutato attentamente.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Solo per rimarcare con piacere quanto
detto dal collega Rollandin, che poi è lo spirito con cui ho fatto
l'intervento ieri sull'interpellanza presentata sulla stessa cosa.
Mi riallaccio quindi alle sue parole, per cui avevo chiesto
all'Assessore di fare maggiori approfondimenti rispetto a questa
cosa. So che non c'entra con quanto stiamo dibattendo, però è
opportuno chiarirsi e quindi ritengo che sia proprio il caso di
fare questi approfondimenti per valutare al meglio la stazione di
partenza e di arrivo.
Presidente -
Ha chiesto la parola l'Assessore
Marguerettaz, ne ha facoltà.
Marguerettaz (UV) -
Gli interventi vanno nella direzione
degli impegni che sono stati presi. Ovviamente la progettazione che
è all'attenzione del nucleo di valutazione per capire se è
assoggettabile a VIA o meno ha già una prima analisi sulle varie
opzioni, cercando di mettere in evidenza quelli che possono essere
i pro e i contro di ogni soluzione. Ieri il collega Cognetta ha
parlato più che della partenza, dell'arrivo, nel senso che si era
concentrato sulla concorrenza di locali della stazione di monte.
Nella sua presentazione ha parlato anche della partenza. Gli uffici
avevano già fatto una valutazione evidenziando le potenziali
criticità di soluzioni alternative, quindi parliamo di zone ove vi
sono dei rischi idrogeologici, ci sono dei vincoli. Ritengo però -
come ha detto il collega Rollandin - considerato che è un
investimento che vale per i prossimi 40 anni, un approfondimento
suppletivo sia non solo opportuno ma dovuto e quindi necessario,
indispensabile. Avevamo già preso questo impegno in commissione,
credo che sarà importantissimo nei prossimi giorni... ma peraltro
era già calendarizzato un incontro con la Monterosa, con
l'Amministrazione comunale per valutare le varie opzioni.
Presidente -
Ha chiesto la parola il Presidente della
Regione, ne ha facoltà.
Viérin (UVP) -
Semplicemente per ribadire, visto che uno
degli elementi di discussione durante l'audizione in commissione
era proprio questo... su richiesta del collega Cognetta e di altri
colleghi, c'era stato il nostro impegno sia ad andare nella
direzione auspicata, nel senso di valutare bene vista anche
l'entità dell'investimento... Io ho avuto modo con l'Assessore
Marguerettaz di avere dei colloqui sia con l'amministratore che con
l'Amministrazione comunale, perché crediamo opportuno, anche a
fronte di alcune segnalazioni arrivate dall'utenza, da alcune
istanze del territorio, che tutti gli attori siano in qualche modo
presenti -
in primis
gli amministratori regionali, quindi la
commissione, ma anche gli attori presenti sul territorio - affinché
si possa condividere la migliore soluzione per andare nell'ottica
che è stata espressa.
Presidente -
Non ci sono altri interventi, metto in
votazione l'emendamento n. 4 del Gruppo Misto. La votazione è
aperta. La votazione è chiusa.
Esito della votazione:
Presenti: 33
Votanti           
: 3
Favorevoli: 3
Astenuti: 30 (Baccega, Bertschy, Bianchi, Borrello, Certan,
Chatrian, Contoz, Cretier, Fabbri, Farcoz, Follien, Fosson,
Grosjean, Guichardaz, Isabellon, Lanièce, Marguerettaz, Marquis,
Morelli, Nogara, Norbiato, Péaquin, Perron, Restano, Rini,
Rollandin, Roscio, Rosset, Testolin, Viérin)
Il Consiglio non approva.
Ha chiesto la parola il collega Chatrian, ne ha facoltà.
Chatrian (ALPE) -
Anche dopo aver ascoltato i vari
interventi su questa modifica, su questo importante articolo che va
a sostenere in maniera pesante un grande investimento nella Val
d'Ayas, chiederei al Presidente, al Governo, dal momento che avete
avuto modo di incontrare sia l'Amministrazione comunale che
l'Amministratore della Monterosa, se potete venire in commissione e
renderci edotti del confronto che avete avuto, delle considerazioni
e degli elementi che avete messo in evidenza, anche perché una
scelta di questo genere va a dettare un po', dal punto di vista
urbanistico, il futuro dei prossimi 40-50 anni. Nel momento in cui
l'impianto di arroccamento viene o spostato, o mantenuto, o
rivisto, indubbiamente dal punto di vista urbanistico e
socio-economico della località ha un suo peso non indifferente,
perché sono delle scelte che impattano. Bisogna cercare la migliore
soluzione che impatti il meno possibile e che sia la più utile sia
all'azienda che ai privati, a chi ci abita, quindi collimare i vari
interessi penso sia la parte più bella, più interessante ma più
difficile. Chiederei quindi al Governo, o chi per esso, di renderci
edotti, venire in commissione ad illustrarci la scelta, prima di
farla se è possibile. La forma diventa sostanza e gradiremmo da
parte vostra ci fosse questa possibilità.
Presidente -
Ha chiesto la parola il Presidente della
Regione, ne ha facoltà.
Viérin (UVP) -
Per confermare l'impegno assunto. A parte
che l'impegno era stato da subito veicolato dagli uffici per far
avere la documentazione afferente, quindi doveva essere già fatto
questa settimana, poi, per impegni non nostri, mettere assieme le
diverse sensibilità degli amministratori non è stato possibile, ma
appena ci diranno il giorno in cui hanno una disponibilità
congiunta, sarà fatto, dopodiché in commissione saranno fatti i
passaggi, al di là degli amministratori locali e della società,
anche da parte del Governo.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Solo per dichiarazione di voto. Il Gruppo
Misto si asterrà considerato anche il fatto che non avrete
sicuramente bisogno dei nostri voti per approvare questo articolo.
Lo faccio e lo dico con molto dispiacere, perché questo
finanziamento per il Monterosa Ski è di capitale importanza. A noi
dispiace che interventi così importanti... poi non seguano ai buoni
intendimenti gli atti concreti su un discorso che per noi è quello
della trasparenza. Noi siamo convinti che, quando si sono
finanziate con denaro pubblico le strutture a disposizione, che ti
permettono di utilizzare strutture create appositamente per gestire
finanziamenti pubblici... vengano utilizzate... A noi il fai da te
poco ci convince, perché abbiamo avuto anche il piacere di audire
in commissione il Presidente del Monterosa Ski, che ci ha detto
molto chiaramente che per lui il discorso della SUA è un passaggio
che potrebbe solo complicare i piani societari.
È difficile coniugare importanti risorse come queste al fatto
che... è vero che è stata introdotta la possibilità, ma non c'è
nessun obbligo, neanche per un intervento così importante da 16
milioni. Ora, forse non è uguale la sensibilità che si ha per
quanto riguarda il discorso di trasparenza, di evitare equivoci, di
queste cose... dispiace, perché se non fosse stato oggetto di
questo disegno di legge, sicuramente l'avremmo votato, perché
questo è un toccasana e una necessità per continuare a prosperare.
Dispiace, noi la riteniamo un'occasione persa per dare un segnale
molto diverso su come si possono e soprattutto come d'ora in avanti
si dovranno utilizzare i finanziamenti pubblici. Questo è quanto,
era doveroso dirlo perché riguarda una realtà in cui crediamo
fermamente, però se vogliamo dare un futuro che sia trasparente,
leggibile, io penso che sia un'occasione persa, dovevamo cambiare
registro da subito.
Presidente -
Non ci sono altri interventi. Posso mettere
in votazione l'articolo 5. La votazione è aperta. La votazione è
chiusa.
Esito della votazione:
Presenti: 34
Votanti: 31
Favorevoli: 30
Contrari: 1
Astenuti: 3 (Bertin, Gerandin, Padovani)
Il Consiglio approva.
Articolo 6. Stesso risultato. Articolo 7. Stesso risultato.
Metto in votazione il disegno di legge n. 120 nel suo insieme.
La votazione è aperta. La votazione è chiusa.
Esito della votazione:
Presenti: 34
Votanti: 31
Favorevoli: 30
Contrari: 1
Astenuti: 3 (Bertin, Gerandin, Padovani)
Il Consiglio approva.
