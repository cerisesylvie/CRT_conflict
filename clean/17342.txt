Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico


Resoconto integrale del dibattito dell'aula
Oggetto del Consiglio n. 696 del 23 giugno 1999 - Resoconto
SÉANCE DU 23 JUIN 1999 (MATIN)
OGGETTO N. 696/XI Notizie in merito alle convenzioni stipulate
dall'USL per sopperire alle carenze dell'organico medico di
anestesia e rianimazione. (Interrogazione)
Interrogazione Premessa la nota situazione di carenza
dell'organico medico delle U.O. di anestesia e rianimazione;
Rilevato
- che i medici in ruolo presso tali reparti lavorano in media
9-10 ore al giorno, compresi sabato e domenica;
- che le convenzioni stipulate dall'U.S.L. Valle d'Aosta per
sopperire alla carenza di tali organici prevedono prestazioni da
parte di medici appartenenti ad altre strutture sanitarie da
effettuarsi al di fuori dell'orario di servizio;
i sottoscritti Consiglieri regionali
Interrogano
l'Assessore alla Sanità per sapere:
1) se esistono criteri finalizzati a predeterminare le singole
assegnazioni dei medici convenzionati;
2) se il compito di coordinamento dei responsabili delle U.O. di
cui in premessa sia comunque garantito e fatto salvo in riferimento
alle citate convenzioni;
3) quali costi comportano sul bilancio U.S.L. 1999 tali
convenzioni.
F.to: Frassy - Tibaldi - Lattanzi
Presidente La parola all'Assessore alla sanità, salute e
politiche sociali, Vicquéry.
Vicquéry (UV) Sarò brevissimo perché darò risposta puntuale ai
tre quesiti che sono stati posti senza riprendere l'argomento che è
già stato trattato più volte, per non ripeterci, perché lo
conosciamo ed è un argomento in continua evoluzione per cui non so
se avremo un punto finale perché la situazione in tutta Italia non
sta assolutamente migliorando. Anzi, dopo l'entrata in vigore del
decreto legislativo "Bindi", ci saranno delle ulteriori difficoltà
non solo nel settore dell'anestesia e rianimazione.
L'USL mi ha dato queste risposte ai tre punti richiesti. La
distribuzione dei turni dei medici convenzionati è compito del
Responsabile dell'unità budgetaria di Anestesia e Terapia intensiva
ed avviene sulla base di criteri legati alla complessità degli
interventi, di conseguenza è evidente che l'autonomia organizzativa
dei responsabili è garantita e il coordinamento viene svolto dal
responsabile dell'unità budgetaria. Per quanto riguarda il terzo
quesito, allo stato attuale la spesa relativa i convenzionati è
pari a 800 milioni, ma allo stato attuale, sottolineo, perché in
proiezione se si aumenteranno le convenzioni, sicuramente questa
spesa a fine anno è destinata a salire notevolmente.
Mi scuso per la brevità della risposta, ma penso di avere dato
una risposta puntuale perché queste sono state le domande
poste.
Presidente La parola al Consigliere Frassy.
Frassy (FI) Devo dire che sono state più veloci le risposte
delle domande scritte e sicuramente l'insoddisfazione del nostro
gruppo non può che essere evidente perché su questi tre punti
riteniamo che per certi versi ci siano degli elementi per poter
capire cosa accadrà all'interno della sanità regionale.
Abbiamo domandato se esistono dei criteri finalizzati a
predeterminare le assegnazioni perché ci sono giunte da più parti
lamentele e segnalazioni sulla difficoltà che ci sarebbe nei
reparti a programmare quelle che sono le attività del reparto
stesso e mi spiego meglio.
Sembrerebbe che delle varie convenzioni in essere, una delle tre
convenzioni abbia adottato o perlomeno avesse adottato all'inizio
di quello che era il meccanismo di convenzione, l'invio a mo' di
sorpresa che esce dall'uovo di Pasqua di medici che
sistematicamente venivano ruotati e venivano avvicendati.
Chiaramente questo aveva creato preoccupazioni e perplessità
all'interno di quei reparti fra i colleghi in ruolo perché non
c'era più la certezza su quale potesse essere il collega con cui
effettuare determinate attività che comportano comunque un lavoro
di équipe. Non so se quest'aspetto oggi sia stato superato, ma
delle tre convenzioni, una di queste aveva questo handicap non
indifferente, nel senso che la convenzione consentiva alla
struttura con la quale c'era la convenzione di scegliere personale
medico da mandare nei reparti e questo personale medico cambiava in
continuazione. Questo è un problema che non può non destarci
perplessità e preoccupazioni se persiste tuttora.
Il fatto che il compito di coordinamento sia riservato ai
responsabili delle unità, questo lo sappiamo, che la norma questo
prevede. Abbiamo però dei dubbi che a fronte di queste situazioni
che sono state nel passato lamentate, nei fatti questo criterio sia
gestito e sia gestibile. L'Assessore si è limitato ad enunciare
quella che è la regola.
Sul terzo punto io penso però che il ragionamento sia più
politico che tecnico. L'Assessore dice che ad oggi la spesa è di
800 milioni; noi pensiamo che 800 milioni siano i costi aggiuntivi
derivanti da queste convenzioni. Queste convenzioni hanno una
previsione finale mobile perché nelle convenzioni stesse è prevista
la possibilità di rinnovarle nel tempo.
Sappiamo anche che ad oggi ci sono tutti i presupposti perché
queste convenzioni vengano rinnovate perché al momento non è
cambiato nulla che ci lasci presumere un miglioramento degli
assetti organici di questo comparto della sanità, però un dato deve
essere valutato perché se è vero che la sanità è un servizio di
rilevanza pubblica e di conseguenza deve essere comunque garantito,
è altrettanto vero che i servizi pubblici devono essere garantiti
all'interno di certi parametri quali l'efficacia, l'efficienza e,
compatibilmente a questi due presupposti, anche la congruità della
spesa.
Se i dati in mio possesso non sono errati e se lo fossero
pregherei l'Assessore di evidenziarmelo, potrei dire che
indicativamente un medico dirigente di primo livello della
struttura ospedaliera regionale percepisce una retribuzione mensile
netta che a seconda di quelle che sono le anzianità professionali,
a secondo di quelli che sono i vari straordinari, tenendo una
forbice molto ampia, oscilla fra i 4,5 e i 6,5 milioni; il che ci
porta a dire che il costo per l'amministrazione sanitaria è intorno
ai 12 milioni lordi mensili.
Le convenzioni che sono state siglate prevedono un costo di 2,4
milioni giornaliero. Nell'ipotesi di fare una previsione mensile,
abbiamo un costo mensile di 72 milioni a fronte dei 12 milioni.
Questo vuol dire che paghiamo sei volte tanto quello che ci costa
un servizio stabile e un servizio che sicuramente riteniamo non
abbia nulla da invidiare alla qualità che al servizio stesso può
offrire la convenzione, allora sono convinto che questi 800 milioni
diventeranno molti di più alla fine.
Il problema sta anche nel capire se, essendo queste convenzioni
nate sull'emergenza e preso atto che l'emergenza non finisce domani
mattina, non sia il caso di trovare dei meccanismi innanzitutto
meno onerosi per la cassa pubblica e poi più certi per quella che
può essere la fase di emergenza necessaria perché sicuramente anche
attivando tutta una serie di procedure difficilmente nel
medio-breve riusciremo a risolvere i problemi di organico. Noi
capiamo che l'emergenza molte volte costa anche in termini
economici, ma ipotizzare un costo che è quasi il decuplo del costo
standard ci sembra un sacrificio richiesto alla collettività, non
ripagato nemmeno da quella che è la qualità del servizio.
Nel ribadire l'insoddisfazione sulla risposta troppo sintetica
che l'Assessore ha voluto dare perché se è vero che molte volte
abbiamo rimproverato all'Assessore di voler fare il tecnico, è
comunque vero che sul punto n. 3 la valutazione è politica e sul
punto n. 3 ci devono essere delle ipotesi politiche che devono
essere valutate in sede tecnica, ma devono essere delle ipotesi
politiche, auspichiamo che nel breve-brevissimo il meccanismo delle
convenzioni possa essere ripensato e rivalutato nel senso di essere
confrontato con realtà analoghe; non pensiamo che la Valle d'Aosta
sia l'unica realtà sanitaria nella quale ci sono convenzioni in
piedi e vorremmo capire se in altre realtà le convenzioni sono
stipulate in maniera siffatta e a questi costi.
Un conto è la convenzione del medio-breve, un conto è la
convenzione che ha una prospettiva che supera sicuramente l'anno. A
fronte di queste riflessioni ci ripromettiamo di tornare
sull'argomento per avere delle risposte più puntuali in quanto non
riteniamo soddisfacenti quelli che l'Assessore ci ha fornito.
