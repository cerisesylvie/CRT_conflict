Classificazione
EDILIZIA
Edilizia pubblica
ISTRUZIONE PUBBLICA
Istituzioni scolastiche



Oggetto del Consiglio n. 573 del 4 aprile 2019 - Resoconto
OGGETTO N. 573/XV - Interpellanza: "Problematiche inerenti i
lavori e la gestione del Convitto regionale Federico Chabod di
Aosta".
Rini (Presidente)
-
Punto n. 40 dell'ordine del
giorno. Per l'illustrazione, la parola al Vicepresidente
Distort.
Distort (LEGA VDA)
- Con questa interpellanza torno a
portare all'attenzione dell'aula il Convitto Federico Chabod. Mi
ricollego a quanto si è esposto già in occasione della mozione che
è stata presentata al Consiglio scorso il 6 febbraio: "impegno a
riconvertire il Collegio Saint-Bénin in struttura convittuale".
Durante la discussione in Aula si sono esposte tutta una serie di
criticità a fianco dell'impegno imponente e del compito
estremamente importante e nobile del Convitto. Nella linea, nel
solco di questo spirito che vuole individuare le difficoltà in atto
per verificare la possibilità di risolverle e permettere a una
struttura che svolge un servizio estremamente importante per la
nostra collettività di potersi esprimere nel migliore dei modi,
quindi io sono qui a chiedere alcuni chiarimenti in merito ad
alcune criticità. Intanto, così come esposto nella interpellanza,
io ho riscontrato che nell'aula
magna
del Convitto, peraltro
una struttura con potenzialità interessanti non solo per l'attività
del Convitto ma anche per la possibilità di apertura di iniziative
che riguardano addirittura la vita del contesto urbano, sono da
parecchio tempo in corso dei lavori di manutenzione straordinaria,
per quanto mi risulta, di rifunzionalizzazione - mi spiegherà il
Governo - che a tutt'oggi risultano ancora in corso di
realizzazione.
Altro elemento, altra criticità - era già emerso in fase della
esposizione dei vari argomenti in occasione della mozione scorsa -
è il fatto che si è riscontrata la carenza di organico nel
personale accudiente, mi ricordo l'intervento della collega Pulz
relativo ai cuochi. Infine, da quanto mi risulta, ci sono 34
educatori di cui 14 sono precari da decenni.
Vero è che esistono delle graduatorie, però è ovvio che io ho
piacere, a nome degli interessati, a nome del funzionamento del
Convitto, quindi a nome di un bene che supera assolutamente la mia
persona, di capire che intendimenti possano esserci in merito alla
definizione di queste graduatorie. Infine la figura del direttore -
"direttore" in termini generali, non vorrei urtare la sensibilità
della collega Pulz che declina al femminile gli incarichi, infatti
esiste il termine italiano "direttrice"... -, che, tra l'altro ho
avuto l'occasione di conoscere personalmente e che è riuscita a
comunicare tanto entusiasmo per il suo lavoro; comunque, da prassi
- semplicemente è un'evidenza dei fatti -, il personale che svolge
il ruolo di direttore è tendenzialmente scelto tra persone a fine
carriera. È vero che i frutti si raccolgono in autunno ma è
altrettanto vero che a fine carriera potrebbe mancare
quell'incentivo a una progettualità a medio-lungo termine, e questo
va a discapito della funzionalità e dell'ottimizzazione delle
risorse del Convitto.
Nella mia interpellanza chiedo all'Assessore competente - vi
cito i punti così come declinati nella mia iniziativa -: "
quali
sono i motivi che determinano una condotta di cantiere così
prolungata per l'aula magna e quali tempi si pongono per
l'ultimazione dei lavori
", primo punto. Il secondo punto è:
"
quali sono gli intendimenti relativi alla soluzione dei
problemi legati al personale accudiente e assistente, in che modo e
in quali tempi si intendano adottare le necessarie soluzioni
".
Terzo e ultimo punto: "
quali sono gli intendimenti relativi alla
disciplina delle modalità di nomina della figura di direttore del
Convitto, in vista del futuro fine carriera dell'attuale...
"
direttrice.
Présidente
- Pour la réponse, la parole à l'Assesseur
Certan.
Certan (AV)
- Ritorniamo sull'argomento e guardiamo il
Convitto regionale di Aosta da un altro punto di vista e
sicuramente sottolineo e voglio ribadire anch'io l'importanza e il
ruolo importante che riveste il Convitto regionale di Aosta per
quanto riguarda l'istruzione ma direi anche che ha un ruolo sociale
importante. Su questo stiamo facendo delle valutazioni perché
sicuramente le iscrizioni per questo anno scolastico hanno
evidenziato l'importante lavoro che il Convitto ha fatto negli anni
e quindi il ruolo importante che riveste all'interno della
comunità, ha sicuramente però messo in evidenza anche l'esigenza
delle famiglie sicuramente di avere anche per la fascia dei ragazzi
della scuola secondaria di primo grado, quindi la scuola media, un
supporto o comunque degli educatori che seguono i figli, perché è
un'esigenza che veramente è esplosa in particolare quest'anno.
Per quanto riguarda la domanda: "
quali sono i motivi che
determinano una condotta di cantiere così prolungata per l'aula
magna...
", nel 2016 è stato redatto a cura del Convitto il
progetto generale di adeguamento alle norme antincendio dell'aula
magna
del Convitto Federico Chabod. A seguito di intesa tra
il Convitto e l'Assessorato delle opere pubbliche, l'attuazione
dell'intervento è stata suddivisa in due stralci funzionali: il
primo a carico della Regione comprendente principalmente tutte le
opere edili; il secondo a carico del Convitto comprendente
principalmente gli adeguamenti impiantistici. Nel 2017 è iniziato
il primo stralcio ultimato nel mese di marzo del corrente anno che
ha riguardato nello specifico le seguenti lavorazioni: sostituzione
dei rivestimenti delle pareti, sostituzione delle
controsoffittature, predisposizione e posa delle canaline,
ancoraggi e passaggi impiantistici, installazione di apposite
piastre ancorate al soffitto. Il Convitto sta predisponendo in
questo periodo le gare di appalto per l'esecuzione del secondo
stralcio dei lavori comprendente le seguenti lavorazioni: recupero
pavimento in marmo, sistemazione parapetto tribuna sopraelevata,
installazione impiantistiche e pitturazione finale. Sulla base
della programmazione in atto, è ipotizzabile che i lavori saranno
ultimati entro l'inizio dell'anno scolastico 2019-2020.
In merito alla seconda domanda sugli intendimenti riguardanti i
problemi legati al personale accudiente e assistente, per quanto
riguarda in particolare - lo ha citato già lei - i cuochi, mi
sembra che sia questo attualmente il problema del Convitto ed è
personale inquadrato in maniera diversa anche rispetto agli
accudienti in specifico, i cuochi fanno capo al Dipartimento
personale perché il profilo rientra negli ATAR, appartenenti al
comparto unico regionale. L'organico è definito in base a
determinati criteri stabiliti nella deliberazione della Giunta
regionale n. 742 del 2017. L'Amministrazione regionale sta operando
per trovare soluzioni che permettano la possibilità di accogliere
il maggior numero possibile di studenti e quindi di prevedere
l'assegnazione di ulteriore personale al Convitto regionale,
peraltro ad oggi i vincoli normativi - già esplicitati nella
risposta dell'interpellanza della collega Pulz del 6 marzo - non
consentono l'assunzione di ulteriore personale poiché, essendo
incardinati su una pianta organica che definisce quali sono, non è
in questo momento possibile incrementare poiché abbiamo raggiunto
il limite massimo, quindi bisognerà fare ancora opportune
valutazioni e solo a seguito di queste sarà possibile definire la
dotazione organica e la relativa copertura dei posti e anche in
base ai vincoli di bilancio, cioè anche in base alle risorse per il
personale, valutare l'eventuale individuazione di un incremento
della dotazione stessa a modifica della delibera n. 742 del 2017
appunto. Se ciò non fosse possibile, per soddisfare le esigenze del
Convitto, si potrà procedere con eventuali assunzioni a tempo
determinato per un massimo di nove mesi compatibilmente con le
disponibilità finanziarie. Abbiamo fornito quattro cuochi, in
questo periodo c'era stata una problematica soprattutto riguardo a
due, per cui c'era stato anche un decremento quasi delle figure,
adesso siamo riusciti a fornire le quattro figure, ne mancherebbe
ancora per le necessità una; se non riusciamo, appunto cambiando la
pianta organica a risolvere in questo periodo, dal mese di
settembre si potranno assumere a tempo determinato.
Relativamente al personale educativo gestito dalla struttura
Personale scolastico, in quanto appartenente al comparto scuola,
quindi non al personale dell'Amministrazione regionale ma al
personale scolastico, va premesso che i posti di educatore del
Convitto Federico Chabod sono stati nel tempo aumentati in
relazione all'aumento progressivo dei convittori e dei
semiconvittori iscritti. Si è passati da un organico di 26 posti
nell'anno scolastico 2011-2012 a un organico di 28 nell'anno
scolastico 2012-2013, di 30 nel 2013-2014, di 31 nel 2014-2015 e di
32 nel 2015-2016 con previsione di un ulteriore aumento dal
prossimo anno scolastico. Stiamo facendo gli organici in questi
giorni in base alle iscrizioni, quindi si stanno definendo, però
potrebbero essere sui 34. Il fatto che i posti vacanti (attualmente
sette) siano coperti attraverso il conferimento di supplenze
annuali deriva dal fatto che non vi sono graduatorie vigenti per le
assunzioni a tempo indeterminato. Si è in attesa che il MIUR emani
la procedura concorsuale al fine di poter bandire in concomitanza
il concorso anche a livello regionale al fine di pervenire quanto
prima alla stabilizzazione di tale personale. Sicuramente cercherò
di farmi portavoce presso il MIUR della necessità di emanazione del
concorso in questione poiché è importante ma in questo momento non
possiamo fare diversamente che occupare i posti vacanti con del
personale a tempo determinato.
Per quanto concerne il quesito: "
quali sono gli intendimenti
relativi alla disciplina delle modalità di nomina della figura di
direttore del Convitto, in vista del futuro fine carriera
dell'attuale
", la quota 100 ci ha portato via tutta una serie
di dirigenti che pensavamo di avere ancora per i prossimi anni ma
poi con il conteggio del servizio risulta che ci siano alcuni
dirigenti in più che hanno potuto accedere alla pensione e quindi è
un problema che in effetti si sta verificando.
Per quanto riguarda la nomina della figura del direttore del
Convitto, la stessa è regolamentata dall'articolo 31 della legge n.
196 del 16 maggio 1978, che sancisce la collaborazione del Convitto
regionale Federico Chabod tra gli enti dipendenti della Regione e
stabilisce che al personale direttivo ed educativo del Convitto si
applicano le norme di cui al decreto del Presidente della
Repubblica n. 861 del 31 ottobre 1975. Il Convitto regionale è
un'istituzione educativa della Regione per l'assegnazione del
personale scolastico, ivi compreso quello direttivo. Trova piena
applicazione la normativa relativa quindi ai dirigenti scolastici.
Pertanto il direttore del Convitto regionale Federico Chabod è un
dirigente scolastico - direttore, o direttrice, o rettrice - al
pari dei colleghi assegnati alle altre istituzioni scolastiche
della Regione, quindi è all'interno dei trasferimenti e delle
normali procedure dei vari trasferimenti che avvengono per gli
altri enti scolastici.
Président
- La parole au Vice-président Distort.
Distort (LEGA VDA)
- Ringrazio l'Assessore per
l'esposizione e per il soddisfacimento relativo ai miei quesiti. È
chiaro che, da quello che mi sta dicendo, percepisco che la
situazione non trova sbocchi così felici ma mi rendo perfettamente
conto che, riprendendo una citazione a me cara di Tommaso D'Aquino:
ad impossibilia nemo tenetur
, non si può far niente di
fronte a ciò che è impossibile, oppure riprendo la citazione un po'
meno dotta: "per dividere la torta ci vuole la torta". Io quindi
capisco perfettamente - e lo capiamo -, è indubbio che la
situazione sia critica, le risorse siano scarse sia in termini
economici, sia in termini di personale, sia in termini addirittura
di dedalo normativo, tuttavia ritengo importante una frase che lei
ha detto e che mi ha fatto molto piacere e che intendo
stigmatizzare, intendo definire in maniera chiara e lo prendo come
un impegno importante di fronte alla comunità: "farò di tutto
per...". Credo in queste sue parole e spero veramente che si vada
in questa linea, perché, come lei ben ha esordito, l'importanza
della struttura è indubbia, merita un'attenzione particolare.
Ricordiamo che i nostri studenti, gli ospiti della struttura, sono
per lo più studenti che provengono dalle realtà dislocate del
nostro territorio, quindi è esattamente nello spirito di amore per
una comunità che si distribuisce su tutto il territorio regionale
garantire il funzionamento del Convitto, proprio per questo fa sì
che anche le ragazzine e i ragazzini lontani dal contesto urbano
abbiano pari opportunità di studio e di prosecuzione alla propria
formazione. Con questo io prendo le sue parole come un impegno,
rimango in spirito di osservazione e le faccio i migliori
auguri.
