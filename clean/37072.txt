Classificazione
ASSISTENZA SOCIALE
Politiche giovanili
DEMANIO E PATRIMONIO REGIONALE



Oggetto del Consiglio n. 943 del 14 gennaio 2015 - Resoconto
OGGETTO N. 943/XIV - Interpellanza: "Motivazioni della
proroga della gestione della "Cittadella dei Giovani" di
Aosta".
Président
- Pour l'illustration a demandé la parole le
Conseiller Guichardaz.
Guichardaz (PD-SIN.VDA)
- Grazie Presidente.
Ricordo che già qualche mese fa, su questo tema della proroga
dell'appalto della "Cittadella dei Giovani", era stata presentata
un'interrogazione da parte del collega Bertin. A dire la verità il
collega Bertin ne presentò anche una all'inizio dell'anno scorso,
chiedendo per quale motivo la Cooperativa "Leone Rosso" organizzava
le sue festicciole di fine anno alla Cittadella, festicciole
politicamente, tra l'altro, molto ben frequentate: si racconta di
parate di politici che, evidentemente, hanno una buona intesa con
questa cooperativa sociale.
Tornando all'interrogazione di settembre, quella in cui fu
preannunciata la prima proroga fino al 31 dicembre 2014,
l'Assessore Rini diede un po' di numeri, raccontò che esiste un
gruppo di coordinamento costituito da rappresentanti degli Enti
finanziatori...che, ricordo, sono la Regione, il Comune di Aosta e,
con una quota minima, il CPEL...dicevo che l'Assessore Rini
raccontò di un gruppo di coordinamento che avrebbe il compito di
valutare la congruità e la pertinenza delle attività rese dalla
Cittadella. Raccontò, tra l'altro, che era prossima la firma di un
protocollo d'intesa tra il Comune di Aosta, Regione, CPEL, i tre
finanziatori appunto della Cittadella, al fine di definire ciò che
lei chiamò "il percorso futuro della Cittadella". Diciamo che nella
sua risposta non entrò nei motivi politici della proroga che allora
faceva slittare i termini di assegnazione del nuovo appalto al 31
dicembre 2014, ma si limitò a parlare di "proroga tecnica concessa
nelle more dell'espletamento della procedura di gara".
Giustamente il collega Bertin fece rilevare che già da anni si
conosceva la scadenza di questi termini, e che quindi la proroga
dell'appalto poteva essere tranquillamente evitata, anche perché
ogni proroga (questo lo aggiungo io) di fatto premia qualcuno a
discapito di qualcun altro. In questo caso, la società che gestisce
la Cittadella, la "Undicicento", in cui c'è la ormai famosa "3Bite"
di cui abbiamo lungamente parlato, ha continuato a percepire,
appunto, in regime di proroga, un finanziamento mensile. Assessore,
poi magari ci farà la cortesia di dirci se questo finanziamento in
proroga corrisponde ai circa 50 mila euro mensili previsti dal
vecchio appalto o se, in questo periodo transitorio, alla 3Bite
& company si sono accontentati di qualcosa di meno. Tra
l'altro, anche guardando gli eventi che stanno organizzando, mi
sembra che siamo in un periodo un po' di attesa. Su questa
faccenda, del vantaggio a favore di qualcuno a discapito di qualcun
altro, vorrei che ragionassimo sul fatto che questa ulteriore
proroga aggiunge ai due mesi prorogati nel 2014 altri due mesi nel
2015, con ciò posticipando di fatto di quattro mesi la scadenza del
prossimo appalto; se tutto fosse andato come da protocollo, il
prossimo appalto sarebbe scaduto ad ottobre 2017, mentre a causa di
queste due proroghe il prossimo appalto scadrà a marzo del
2018.
Voi mi insegnate che se dovesse di nuovo vincere l'ATI in cui
c'è anche la 3Bite, oltre alla Leone Rosso e al CTI
(sostanzialmente poi sono gli stessi soggetti, con qualche piccola
integrazione che gestiscono oggi), questi otterrebbero il "bel
regalo" di un appalto di 40 mesi complessivi, 36 come da gara più 4
di proroga. Colleghi, parliamo di oltre un milione e mezzo di euro
nel triennio, che significano circa 42 mila euro al mese di soldi
pubblici; prima erano addirittura di più, parliamo di 46-47 mila,
che, se aggiunti a tutti i soldi e soldini che entrano in
Cittadella per eventi, per i corsi, per l'affitto delle nostre
strutture...poi qualcuno magari mi spiegherà com'è che questi
affittano strutture pubbliche concesse in comodato, perché non
penso che diano gratis locali nostri, cioè della collettività, per
riunioni condominiali e per altre attività extra-istituzionali
rispetto alla...diciamo alla
mission
della Cittadella tipo
convegni, eventi associativi, festicciole di fine anno e altre
robette. Lei, nella scorsa...no, forse è il Consigliere Farcoz che
nella scorsa risposta aveva descritto tutta una serie di riunioni,
da Confindustria al BIM, eccetera. Dicevo che parliamo di oltre 500
mila euro l'anno che, se aggiunti alle entrate extra, rappresentano
una cifra piuttosto interessante.
Il collega Bertin, nelle sue iniziative, non risparmiava alla
gestione della Cittadella anche critiche rispetto alla tipologia di
eventi organizzati, e siccome sono anch'io come San Tommaso, ho
navigato un po' nel sito della Cittadella e devo dire che l'offerta
di eventi, a parte gli apericena linguistici e danzanti, mi pare
piuttosto scarsina, Assessore Rini! Se questa è la
mission
della Cittadella...beh, mi sa che siamo un po' lontani dalle
finalità che animarono il progetto iniziale.
Torniamo comunque alla questione centrale della nostra
interpellanza, cioè la proroga dell'appalto di ulteriori due mesi
oltre ai due già concessi in deroga, per dire brevemente che cosa
chiediamo: intanto, se è proprio vero che l'appalto sia stato
prorogato a causa delle molteplici incombenze di fine anno che
assediano i poveri dirigenti e i funzionari della Regione, del
Comune di Aosta e del CPEL; siccome mi sembra una motivazione
ridicola e direi anche piuttosto inconsistente, le chiediamo,
Assessore, intanto se conferma queste risibili motivazioni e poi,
lo dico a margine, se non pensa che l'estensore del comunicato
stampa e della determina dirigenziale di proroga con la quale si
invocano le suddette motivazioni (e cioè siamo alla fine dell'anno,
non ce la possiamo fare), non debba essere quanto meno ripreso o
bacchettato. Poi le chiediamo, Assessore, se le dichiarazioni
emerse su alcuni giornali
on line
relativamente al fatto che
la proroga sia dovuta anche, tra le altre cose, a intoppi legati a
una scelta dei componenti della commissione che avrebbe dovuto
giudicare la gara siano vere, e soprattutto, nel caso affermativo,
quali sarebbero questi intoppi. Infine, siccome i soliti giornali
ben informati parlano della possibilità che la proroga slitti
ulteriormente a dopo le elezioni comunali (dichiarazioni peraltro
non smentite da nessuno), le chiediamo, Assessore, di darci due
parole di rassicurazione, perché, vede, se davvero l'appalto della
Cittadella dovesse assumere contorni politici...e non voglio qui
entrare in polemica circa l'affinità di questi personaggi della
3Bite e della Leone Rosso col partito di maggioranza, se n'è
parlato già a sufficienza...dicevo, se la questione dovesse
sconfinare nel politico e la proroga andare oltre le elezioni
comunali...beh, mi sentirei legittimato a dire che si usano soldi
pubblici, cioè di tutti, per farsi bellamente campagna
elettorale!
Siccome non voglio metterla troppo in polemica, chiuderei con
un'ultima richiesta che è posta nella nostra interpellanza, e cioè
se vi è l'intenzione di convocare in commissione consiliare,
spostando lì la discussione, i finanziatori istituzionali della
Cittadella, e magari anche questo fantomatico "gruppo di
coordinamento", al fine di comprendere le motivazioni di questa
"proroga della proroga", perché davvero, colleghi e Assessore Rini,
non riesco a farmi una ragione di questa insulsa motivazione
invocata a giustificazione della proroga. Se vale per gli uffici
pubblici e per i dirigenti il principio che, visto che a fine anno
ci sono un sacco di incombenze istituzionali, allora proroghiamo la
scadenza cui siamo obbligati di altri due mesi, mi chiedo perché
non dovrà valere d'ora in avanti per i cittadini che tardano i loro
pagamenti e i loro obblighi a favore dell'Ente pubblico! Se passa
impunita questa scemenza - scusatemi il termine - del "ho troppo da
fare a fine anno per chiudere la gara"...beh, cari colleghi, credo
che non potremo più dire nulla se un contribuente pagherà in
ritardo l'IMU, la TASI o qualsivoglia altra tassa!
E poi sono pronto a fare una scommessa, Assessore Rini: qualcuno
di quei signori che alla fine dell'anno suda a causa delle
"incombenti incombenze" qualche giorno di ferie natalizie se l'è
pure preso...spero di perdere la scommessa, Assessore, perché
altrimenti ci sarebbe davvero da riflettere sull'efficienza di
certi uffici, di certi funzionari e soprattutto di certi dirigenti
che, magari, sono poi gli stessi che vanno a dire in giro che il
loro salario di risultato è ben guadagnato, mentre il problema dei
problemi sono gli stipendi dei Consiglieri. Grazie per la
risposta.
Presidente
- Per la risposta, la parola all'Assessore
Rini.
Rini (UV)
- Grazie Presidente.
Allora, stando proprio alle richieste puntuali del collega
Guichardaz, innanzitutto preme fare una considerazione: che
l'Assessorato dell'istruzione e cultura, così come peraltro anche
l'Assessorato della sanità e politiche sociali, non è coinvolto
nelle determinazioni del procedimento di affidamento, poiché tale
procedimento, quello dell'affidamento di gara, è totalmente di
competenza delle strutture organizzative del Comune di Aosta,
quindi non della Regione. Collega, come lei, siamo quindi venuti a
conoscenza della proroga in argomento attraverso gli organi di
informazione; non abbiamo assunto decisioni e ne siamo venuti a
conoscenza esattamente come lei. Per tale ragione, collega, non si
dispone di elementi informativi specifici per dare una risposta
alla seconda domanda che lei pone nell'interpellanza, quindi nelle
motivazioni di dettaglio...ma riprenderò questo argomento
rispondendole all'ultimo quesito.
Venendo alla terza domanda:
"se è in ipotesi un'ulteriore
proroga"
...giustamente lei l'ha ricordato anche riprendendo le
informazioni di stampa che abbiamo avuto...allora, ricordando che,
per quanto riguarda la prima proroga, ovviamente non è stata una
scelta assunta né dall'Assessorato dell'istruzione, né
dall'Assessorato della sanità e politiche sociali, per quanto
riguarda invece questa nuova supposizione di sospensione, dalle
informazioni direttamente acquisite (peraltro direttamente
acquisite anche in data odierna, proprio successivamente alla
lettura di quell'articolo a cui lei faceva riferimento, dove in
realtà non si parla di proroga, ma si parla di richiesta di
ulteriori documenti da parte di una delle due associazioni
temporanee di impresa), abbiamo avuto assolutamente rassicurazione
da parte del responsabile del procedimento del Comune - ripeto, in
data odierna - che ci ha riferito che ad oggi non risulta
necessaria e nemmeno ipotizzabile un'ulteriore proroga. Quindi i
lavori della commissione sono in corso con questa richiesta di
integrazione del materiale, dei documenti mancanti.
Per quanto riguarda l'ultimo quesito:
"se vi è l'intenzione
di convocare in commissione consiliare..."
, allora, come
sempre, noi siamo completamente a disposizione delle commissioni
consiliari competenti. Io credo che se la commissione consiliare
intende avere e richiedere ulteriori approfondimenti, noi, per
quello che mi riguarda - ma penso di poter parlare a nome anche dei
colleghi - non abbiamo nessuna difficoltà, anzi, a renderci
disponibili per tutti gli approfondimenti che si renderanno
necessari. Grazie.
Presidente
- La parola al Consigliere Guichardaz; ne ha
facoltà.
Guichardaz (PD-SIN.VDA)
- Grazie Assessore.
Lei, come al solito, è cortesissima nelle sue risposte, per cui
cerco di adeguarmi al suo tono, che non dicano poi che sono
aggressivo... Beh, intanto mi fa piacere che non siano i dirigenti
della Regione, ma siccome qualcuno ha parlato a nome di tutti,
diciamo nella generalità dei soggetti, io credo che ci sia stata
quanto meno una comunicazione tra i vari dirigenti e i vari uffici
prima di assumere una decisione che, tra l'altro...sappiamo che ci
costa qualcosa come 160-180 mila euro questo giochetto, diciamo
questo scherzetto della proroga. Se parliamo di 42 mila euro...tra
l'altro mi farebbe poi piacere che mi dicesse se le condizioni sono
le medesime, cioè se sono 47 mila euro al mese...47 mila euro al
mese, eh, per la Cittadella, fermo restando che le diamo tutto, il
comodato d'uso gratuito degli stabili e via dicendo, quindi sono 47
mila euro per le attività e il funzionamento (questo giusto per
dare un dato).
È vero poi che noi abbiamo delegato tutto al Comune, però
scusatemi, colleghi, siamo noi che mettiamo la maggior parte del
denaro per la gestione della Cittadella, perché tra Assessorato
della sanità e politiche sociali, Assessorato dell'istruzione, e il
CPEL (che mette una quota minima, ma che comunque sono soldi che la
Regione destina dal proprio bilancio), noi mettiamo decisamente di
più del Comune! Poi che il Comune sia capofila perché ha sul suo
territorio una struttura che, tra l'altro, mi pare essere di
proprietà regionale, se non erro, quindi pure la struttura è di
proprietà regionale, che il Comune decida...non è di proprietà
regionale? No? ...comunque, che ha la struttura nel proprio Comune
può anche essere, ma che la Regione rinunci alla propria capacità
di controllo di queste dinamiche, di questo meccanismo...beh,
secondo me, rinunciamo a una parte importante. Altrimenti facciamo
che non finanziare più, dopodiché diventa veramente un problema del
Comune di Aosta, decidono loro e fanno loro ciò che vogliono.
Una piccola precisazione: lei ha citato adesso l'eventuale...il
problema della presentazione di un'integrazione di documenti da
parte, mi sembra, dell'ATI, che fa riferimento...non l'ATI che fa
riferimento alla 3Bite, ma l'altra, che qualcuno erroneamente dice
che fa riferimento al CSV...ma non c'entra niente, il CSV è un
partner, fa riferimento a una cordata in cui il CSV ha un
ruolo...diciamo diverso, quasi di garanzia. Beh, la richiesta di
documenti consegue all'insediamento della commissione e alla
valutazione fatta il 7 o l'8 di gennaio, dove è venuta fuori la
necessità di chiedere un'integrazione probabilmente di firme sulla
fideiussione, adesso non so bene... Per cui il problema del ritardo
dovuto alle incombenti festività o le incombenti attività
natalizie, a me piacerebbe che qualcuno...siccome è una roba comica
e fa veramente ridere che un ufficio si possa permettere, un
dirigente si possa permettere di accampare a giustificazione "le
incombenti attività della fine dell'anno"...lo sapete, lo sanno da
tre anni che scade quest'appalto alla fine di ottobre! Allora, qua,
o qualcuno comincia davvero a...non dico a punire, ma quanto meno a
riprendere chi dice queste scemenze, che accampa queste banalità di
scuse che sono assolutamente risibili o altrimenti, davvero, la
provocazione che vi ho fatto...come si potrà dire a un cittadino:
"paga in tempo perché sennò ti arriva la mazzata", quando, per
primi, gli uffici non sono in grado di produrre una commissione nei
termini stabiliti?
Io spero davvero che questa cosa non vada ulteriormente in
proroga, perché sarebbe un danno enorme da un punto di vista
finanziario, ma non solo da un punto di vista finanziario, anche
politicamente sarebbe, credo, una sconfitta. Quindi, siccome
abbiamo un certo potere, quanto meno economico, le chiedo di fare
un'opera di
moral suasion
affinché questa cosa qua possa
concludersi nei termini dovuti. Grazie.
Presidente
- Grazie Consigliere Guichardaz.
Prima di proseguire col punto 12 dell'ordine del giorno,
chiederei di consegnare la relazione del Consigliere Restano
riguardante il DL 15 del punto 22, e la relazione del Consigliere
Lanièce riguardante il DL 34 del punto 25, più due emendamenti
dell'Assessore Fosson e del Consigliere Lanièce. Mentre consegnano,
possiamo proseguire con il punto 12 dell'ordine del giorno.
