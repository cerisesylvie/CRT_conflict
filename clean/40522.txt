Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 3311 del 15 marzo 2018 - Resoconto
OGGETTO N. 3311/XIV - Reiezione di risoluzione: "Impegno a
garantire le indicazioni operative per l'applicazione della legge
n. 119/2017 in materia di prevenzione vaccinale".
Farcoz (Président) -
Point n° 23.01 de l'ordre du jour.
La parole au collègue Roscio pour l'illustration.
Roscio (ALPE) -
Questa risoluzione era già stata scritta
per il Consiglio passato, perché, a seguito di un'iniziativa che
avevamo presentato, si avvicinava una scadenza - quella del 10
marzo, che ormai è trascorsa - per cui diverse famiglie e diverse
istituzioni scolastiche erano in difficoltà a dover applicare
quanto stabilito dalla legge n. 119, che da un lato prevede
sanzioni e, dall'altro, si può arrivare ad impedire la frequenza
delle scuole per i bambini nella fascia 0-6 anni. Dal nostro punto
di vista questo era sicuramente un problema, per cui allora avevamo
chiesto come si intendeva procedere.
Abbiamo appreso nel frattempo che in fatto di tempi alcune
Regioni - oltretutto anche leggendo le circolari regionali che
discendono da quelle ministeriali - non hanno rispettato comunque
la scadenza: per questioni tecniche si va comunque molto in là
nell'anno scolastico, si va quasi a maggio, in sostanza si arriva
in dirittura d'arrivo. Siccome la chiusura dell'anno scolastico
coincide anche con tutta una serie di adempimenti che le scuole
devono mettere in atto, è ipotizzabile che, stanti comunque certe
perplessità interpretative che rimangono sull'applicazione della
legge, certe difficoltà organizzative e tutte le incombenze ancora
presenti, ci chiedevamo, visto che siamo quasi in dirittura
d'arrivo, se forse non era opportuno aspettare un po' di tempo per
lasciare che le cose si chiudano in tutta serenità. Tutto questo
soprattutto partendo da principi che, secondo noi, sono
irrinunciabili.
Innanzitutto c'è la questione della
privacy
, per cui il
flusso delle informazioni - che ancora oggi è un problema - deve
essere comunque garantito, perché è impensabile che certi dati
sensibili ed estremamente delicati possano circolare con semplicità
da parte di soggetti di cui rimane ancor oggi il dubbio se possano
avere titolo per maneggiarli.
Per secondo c'è la questione del diritto all'istruzione. La
Costituzione italiana recita che lo studio è un diritto, che lo è
per tutti ed è gratuito, e questo cozza un po' se si deve
intervenire con delle sanzioni. In più c'era la questione di poter
consentire agli studenti, alle famiglie, ma anche alle istituzioni
che comunque si troverebbero in difficoltà, di procedere alla
chiusura dell'anno scolastico in maniera serena e avere tutto il
tempo dopo di pensare a come intervenire nel caso.
Non ultimo, c'è la questione della fascia prescolare, perché
ormai è abbastanza assodato che tutti i servizi dedicati
all'infanzia sono riconducibili alla scuola dell'obbligo come
servizio per le famiglie, per cui dal nostro punto di vista era
impensabile andare oltre e non ottemperare al mantenimento del
diritto di accesso per i servizi all'infanzia. Considerando che i
tempi sono davvero dilatati e si arriverebbe praticamente in
chiusura d'anno, altre Regioni hanno deciso, come noi, di procedere
ai colloqui; probabilmente si sforerà di per sé, una volta che i
colloqui saranno terminati e tutte le prenotazioni saranno
adempiute.
Oggi però ci premeva tranquillizzare tutti, nel senso che
nessuno andrà oltre quanto previsto, pur nel rispetto della legge
che deve essere fatta, ma le questioni organizzative dei tempi
forse rendono più opportuno aspettare una tranquillità maggiore per
poter operare a mente serena e fare le valutazioni del caso.
Président -
La parole à l'Assesseur Rini.
Rini (UV) -
Intervengo perché il tema è delicato e ci sta
particolarmente a cuore: quello del diritto allo studio da una
parte e, dall'altro, ovviamente il diritto alla salute pubblica.
Spesso questa tematica, pure in passato, ha sollevato tante
questioni, tante obiezioni e tante posizioni anche molto
diverse.
Ora dobbiamo guardare le contingenze presenti date da questa
legge che è in vigore e che quindi va applicata. In realtà tale
legge ha trovato una forte applicazione qui da noi in Valle, quindi
c'è stata anche una risposta importante della popolazione. Abbiamo
ad oggi circa un 7 percento di bimbi che ancora devono procedere
alla regolarizzazione vaccinale, dato peraltro in linea con il
resto del Paese. È vero, l'avevate già preparata e mi pare un
valore aggiunto che se ne discuta oggi, perché proprio ieri abbiamo
avuto un incontro congiunto tra l'Assessorato dell'istruzione,
l'Assessorato della sanità, i vari funzionari e i vari tecnici dove
si è espressa la posizione, perché ora la palla passa
effettivamente alle scuole, poiché l'applicazione della norma ora
vede l'intervento diretto e la responsabilità "diretta" dei
dirigenti scolastici delle scuole. In questo incontro ho
espressamente chiesto di trovare una soluzione che possa da una
parte garantire la salute pubblica e tutelare - non dimentichiamolo
- anche tutti coloro che si sono messi a norma rispettando la
normativa vigente e, dall'altra, vista la ristrettezza temporale -
mancherebbero una manciata di giorni - garantire effettivamente
anche la continuità didattica e la possibilità per questi bimbi -
penso soprattutto ai più piccoli - di non essere tolti dalla loro
realtà educativa, ma che possano terminare l'anno scolastico.
Con questo impegno preciso e fermo noi ci asteniamo nel merito
della risoluzione soprattutto per le premesse, ma anche perché per
esempio ci sarebbe da sviscerare il testo sulla
privacy
, che
era una forte preoccupazione. Abbiamo ricevuto in realtà il parere
del Garante della privacy che dà l'okay a questo tipo di
informazioni richieste. È un'astensione, però nel merito possiamo
assicurarvi che l'impegno di quel tavolo di lavoro sarà massimo,
almeno per arrivare al termine di quest'anno scolastico.
Vedremo poi - ma questa è una considerazione più di tipo
politico - cosa accadrà nella materia dei vaccini: è cambiato il
Governo, le posizioni paiono essere anche diverse, quindi vedremo
cosa accadrà durante il periodo estivo. Se la normativa rimarrà
questa, ovviamente dovrà essere rispettata per il mese di
settembre; se invece si arriverà a trovare una soluzione per
consentire il prosieguo dell'anno scolastico per i bimbi fino alla
fine di questo anno scolastico in corso, credo che possa essere una
soluzione di buonsenso.
Président -
La parole au collègue Roscio.
Roscio (ALPE) -
Assessore, alla fine di tutto, facendo
l'estrema sintesi, la risoluzione non la votate ma di fatto andrà
poi in quella direzione. Se i problemi erano le premesse, avremmo
potuto anche provare a vedere se c'era lo spazio per modificarle,
ma così non ci sono state le condizioni.
Dico giusto due parole. Ha fatto bene a ricordarlo prima e
concordiamo: qua non si tratta di mettere in contrapposizione il
diritto allo studio con il diritto alla salute, più che altro si
tratta di prendere coscienza del fatto che vi sono contingenze e
ristrettezze di tempi, per cui forse è inopportuno andare ad
applicare alla lettera le norme, è forse più opportuno aspettare,
anche perché probabilmente si arriverà comunque alla fine dell'anno
e, a mente serena, si potrebbero fare tutte le valutazioni del
caso.
Noi prendiamo le sue parole come un impegno preciso per lavorare
in questa direzione. Lei ha parlato di garanzia e che non si vuole
in alcun modo far sì che i bambini rimangano a casa o che ci siano
le sanzioni, quindi noi prendiamo questo come un impegno. Ci
auguriamo che, nonostante l'astensione, si vada poi in questa
direzione fino alla fine dell'anno; dopodiché, a bocce ferme, si
potrà andare a vedere cosa succede. Oltretutto siamo in un momento
di grandi trasformazioni e di grandi cambiamenti anche a livello
nazionale, per cui non è detto che la legge che oggi va in una
direzione non venga magari modificata, attenuata o altro.
Pertanto dal nostro punto di vista è quanto mai opportuno fare
in modo che si possa andare alla fine dell'anno con serenità e poi
procedere con le valutazioni del caso.
Président -
La parole à la collègue Certan.
Certan (ALPE) -
Assessore Rini, credo sia condivisibile
quanto lei ha detto: da settembre abbiamo lavorato sempre tutti per
fare in modo che il diritto alla salute non fosse contrapposto al
diritto allo studio e fosse in qualche modo anche preservata,
proprio per la tempistica con la quale questo decreto legge si è
poi trasformato in legge e quindi reso applicabile. Abbiamo sempre
tutti lavorato con grande serietà. Accolgo quindi questo vostro
passaggio in modo sicuramente favorevole.
Mi ha un po' preoccupato il suo disappunto non sono solo sulle
premesse, ma anche nel merito. Vorremmo pertanto capire quali sono
le cose che non condivide nel merito, perché questa iniziativa
portava a due o tre cose. Sul rispetto della
privacy
è vero
che il Garante ha fatto altre precisazioni, da luglio a settembre
ha fatto tanti passi diversi e sempre più dettagliati; all'inizio i
dati non potevano essere trasmessi e poi, invece, gli Enti potevano
parlare fra di loro. Rimane però il fatto che c'è della
documentazione in mano agli insegnanti e credo che questo non
salvaguardi e non sia possibile. Riguardo alla richiesta esclusiva
sulle vaccinazioni, non so se il non rispondere pregiudicava
l'iscrizione a scuola, ma credo che sia un po'
borderline
.
Dico questo per evitare, in un momento già di grande confusione, di
andare verso dei ricorsi o altri tipi di passaggi, penso che in
questo momento non siano necessari e non servano.
L'altro passaggio è sui colloqui. Alcuni lamentano di avere
pochissimo tempo per poter capire, pare che la programmazione dei
vari colloqui sia di cinque minuti. Ho chiesto questo la scorsa
settimana all'Assessore Bertschy, il quale mi ha detto di non avere
questo tipo di informazione, ma noi continuiamo ad averla, per cui
con un tempo così breve non si può discutere di nulla, o veramente
poco, con i medici preposti.
Assessore, le chiedo poi di monitorare, perché la parte più
incongruente e incoerente è quella sulle sanzioni. Su
quell'aspetto, tra l'altro, alcuni movimenti hanno fatto la loro
campagna elettorale e ha avuto comunque la sua efficacia. Le
sanzioni sono la parte più incongruente, perché se è vero che si
può discutere su tutta una serie di aspetti, se è vero che il
diritto alla salute deve essere mantenuto, è anche vero che se un
genitore paga la multa la situazione può rimanere quella
antecedente alla legge, prima del decreto legge e anche prima di
oggi o domani. Pertanto se si hanno i soldi per poter pagare delle
sanzioni ci si può anche non vaccinare. Credo che questo sia un po'
il nocciolo sul quale noi abbiamo sempre avuto una grande
contrapposizione rispetto a questa legge, il passaggio più grave.
Se è vero tutto quello che viene detto sulla vaccinazione, una
sanzione, una multa può esulare, può comunque risolvere questo
problema? Questa è la gravità! Mi permetto di dire che tale aspetto
non riguarda espressamente la Regione, ma ricade pesantemente sia
sull'Unità sanitaria locale nostra, sia sulla Soprintendenza agli
studi, che poi deve fare le circolari perché le circolari
applicative si basano su questo.
Mi auguro che vi sia veramente la disponibilità a capire che
quanto è stato detto non sia stato detto invano e che tutte le
varie posizioni e le varie discussioni abbiano reso più consapevole
chi magari su questo non aveva alcuna idea o alcun
posizionamento.
Président -
La parole à l'Assesseur Rini.
Rini (UV) -
Non divergiamo, ma non possiamo prenderci un
impegno se poi non sappiamo di poterlo mantenere o meno.
La regolare e serena frequenza di tutti gli studenti fino al
termine delle lezioni è un impegno chiaro che noi ci prendiamo dal
punto di vista politico, ma poi c'è un punto di vista tecnico.
Porto un esempio: un bimbo immunodepresso che è esonerato dalla
vaccinazione va a scuola, contrae una malattia presa da un bimbo
che invece volontariamente non è stato vaccinato, di chi è la
responsabilità? A parte il caso umano triste - e non è questa la
sede - la responsabilità è del dirigente scolastico. Proprio come
Assessore, ma lei lo ha vissuto prima di me a settembre, è nostro
dovere tutelare anche il buon svolgimento del lavoro e dell'operato
dei dirigenti scolastici, oltre che della salute pubblica. Per
questo non possiamo prenderci un impegno in tal senso; possiamo
però prenderci un impegno politico, e non solo ce lo prendiamo
oggi, l'abbiamo già assunto ieri durante l'incontro fra i due
Assessorati dove abbiamo chiesto se era possibile dal punto di
vista tecnico.
Detto questo, sulle sanzioni mi trova perfettamente d'accordo:
dal punto di vista personale la trovo un'idiozia, non stento a
definire tale questa previsione. Non l'abbiamo prevista noi, però,
è una norma nazionale, non possiamo derogare in questo. Quello che
lei dice, che un bimbo paga la sanzione e va lo stesso a scuola, è
perché non si è potuto escluderlo a priori. Provo a mettermi nei
panni del legislatore: è un deterrente, non si può normare di
escluderlo. È grave, ma non l'abbiamo deciso noi, non possiamo
derogare noi su questa previsione.
Vi garantisco che l'impegno politico non solo c'è, ma c'è già
stato. Dal punto di vista tecnico bisogna vedere come e se è
possibile questo, garantendo però i bimbi che si trovano in
condizioni di fragilità e anche tutti quelli che hanno proceduto
regolarmente all'applicazione della norma.
Président -
S'il n'y a pas d'autres interventions,
j'ouvre la votation. La votation est close.
Présents: 30
Votants: 8
Pour: 8
Abstentions: 22 (Baccega, Bertschy, Contoz, Cretier, Fabbri,
Farcoz, Follien, Fosson, Grosjean, Guichardaz, Lanièce,
Marguerettaz, Marquis, Nogara, Norbiato, Perrin, Restano, Rini,
Rollandin, Rosset, Testolin, Viérin)
Le Conseil n'approuve pas.
