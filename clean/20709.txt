Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 743 del 28 luglio 2004 - Resoconto
OGGETTO N. 743/XII - Tempistica degli esami diagnostici presso
l'Ospedale di Aosta. (Interrogazione)
Interrogazione
Viste le ripetute e periodiche segnalazioni sugli organi di
stampa di lunghi tempi di attesa per quanto riguarda esami
diagnostici presso l'ospedale di Aosta, ed in particolare le ultime
lettere apparse su La Stampa circa la difficoltà di prenotare in
tempi ragionevoli una mammografia;
Considerato che dovrebbero esserci dei criteri che regolano
la tempistica degli esami diagnostici, ed, in particolare, quelli
della mammografia;
Ritenuto che tali regole dovrebbero essere conosciute dai
medici di base, dagli specialisti e dagli stessi utenti;
la sottoscritta Consigliera regionale
Interroga
l'Assessore competente per sapere:
1) quali sono le regole che dettano i tempi di attesa per i
diversi esami diagnostici ed in particolare per la
mammografia;
2) quali sono le modalità di comunicazione adottate per
informare utenti, medici di base e medici specialistici di tali
regole;
3) quali sono i motivi dei disguidi che si continuano a
registrare;
4) quali sono gli eventuali aggiustamenti che sarebbe
possibile introdurre per rendere sempre più efficiente il servizio
prestato.
F.to: Squarzino Secondina
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Cercherò di avere un altro tono e chiedo scusa per
prima, ma è chiaro che il nostro modo di rispondere dipende anche
dal tipo di interpellanza, così come i lavori della maggioranza
dipendono anche dai lavori o da cosa si chiede, dal confronto con
la minoranza. Si analizza troppo come si comporta la maggioranza,
ma forse si analizza un po' meno quanto e come fa la minoranza.
Liste di attesa: è chiaro, non è un argomento molto bello da
trattare per nessuno di fronte al bisogno di un esame; vi è
sicuramente una necessità a cui occorre dare una risposta.
Chiaramente è un argomento che si presta a molte
strumentalizzazioni, perché, da una parte, vi è questa esigenza e
questo desiderio di salute che è andato sempre più aumentando in
questi anni; dall'altra, vi sono dei problemi organizzativi perché
una risonanza magnetica o una TAC non si possono tenere accese 24
ore con i tecnici lì a disposizione, comunque è chiaro che è un
argomento di cui non piace parlare a nessuno. Ho già risposto lo
scorso anno al Consigliere Frassy sul problema delle liste di
attesa, quello che avevo detto allora mi sembra ancora più giusto
adesso dopo aver sentito tanti esperti di questo settore; fra
l'altro, come ha visto, vi è una deliberazione in cui noi ci siamo
associati a un'iniziativa della "CRT" che prevede uno studio
importante nel Piemonte e Valle d'Aosta per diminuire le liste di
attesa nel campo oncologico, facendo degli accordi.
Le liste di attesa comunque diminuiscono, diventano più corrette
nella misura in cui facciamo un'indagine sulle domande,
sull'appropriatezza delle richieste e questo ormai è sempre più
riconosciuto da tutti gli esperti. Le regioni, che hanno dilatato
la risposta ad un certo tipo di richiesta, hanno visto in modo
sistematico aumentare anche le domande, cioè dare la possibilità di
fare 100 TAC in più porta poi a 50, 100, 200 richieste di TAC in
più e non sempre corrette. Ormai da tutti gli esperti quindi viene
ritenuto come passaggio fondamentale quello di agire
sull'appropriatezza della richiesta e non è un discorso facile, in
quanto comporta delle linee guida come dirò dopo, una sinergia di
tanti operatori che non sempre sono abituati o vogliono lavorare
insieme.
Terza premessa prima di rispondere ai suoi quesiti è che sì è
stata fatta un'ispezione ministeriale nel mese di gennaio al nostro
Ospedale e, tranne per l'ecografia - il che mi ha stupito, perché è
un esame rapido -, per gli altri esami le liste di attesa sono
ampiamente sotto i limiti nazionali, meglio per alcune specialità e
meno bene per altre.
Rispondendo alle sue domande, per quanto riguarda le regole,
abbiamo 3 tipi di prestazioni, come lei sa; primo, le prestazioni
urgenti, determinate come urgenti o dal medico che invia o dalla
patologia del malato che si presenta in Pronto soccorso, che devono
essere soddisfatte entro 24 ore; le prestazioni differibili invece
devono essere effettuate dai 7 ai 15 giorni e il terzo tipo di
regola è per le prestazioni che possono essere dilazionate, cioè
per malattie croniche, per cui l'esame deve essere effettuato entro
i 3 mesi. Sa che l'USL, per una richiesta dell'Assessorato
precedente, ogni 3 mesi redige un rapporto sull'andamento delle
liste di attesa, direi che, rispetto alle realtà passate, abbiamo
dei chiari miglioramenti per quanto riguarda le visite
cardiologiche, "l'ecodoppler", che è passato a dei limiti
ampiamente tollerabili rispetto a quanto succedeva prima. Direi
anche che per le liste operatorie l'arrivo di diversi anestesisti,
l'aver risolto la questione dirigenziale del reparto, ha portato
anche ad uno snellimento delle liste di attesa, anche se si prevede
e si spera di aumentare l'attività chirurgica, perché aumentare
l'attività chirurgica vuol dire diminuire la mobilità, per cui è
chiaro che, se facciamo di più, abbiamo bisogno di più
specialisti.
Un altro miglioramento è - e poi tratto il tema
dell'interpellanza: quello del tumore alla mammella e delle
mammografie - l'aver creato una struttura semplice di senologia
territoriale e aver inviato uno specialista di senologia e
chirurgia toracica in tutti i poliambulatori della Valle d'Aosta,
con una possibilità di prenotazione diretta, di un accesso diretto
a questo servizio. Vi sono stati dei disservizi, questo è vero,
dobbiamo riconoscerlo; ve ne sono stati soprattutto sul servizio di
prenotazione e di svolgimento delle mammografie, di questo mi
dispiace ed è vero anche che, quando vi sono dei disservizi nel
pubblico, il privato se ne avvantaggia, questo è evidente. Questi
disservizi - che sono in parte giustificabili, ma che hanno degli
inconvenienti su cui cerchiamo di intervenire - hanno avuto come
motivo principale la costituzione di linee guida ben precise per la
mammografia e l'accertamento mammografico sulla periodicità, su chi
lo deve fare, eccetera. Avevamo un'indagine di "screening" - a cui
hanno partecipato dei grossi specialisti, che tutte le altre
regioni ci invidiano -, però non avevamo uno scritto sulle linee
guida per la mammografia - che invece adesso è stato editato e di
cui, se vorrà vederlo, le potrò dare una copia -, che entrerà in
funzione dal 1° agosto 2004. La scrittura di questo documento, la
condivisione con tutti i medici, con gli operatori ha portato ad un
lungo lavoro; in tale periodo, forse non correttamente, è stato
sospeso il servizio di prenotazione delle mammografie routinarie,
questo perché, essendo in costituzione il modello e il progetto, si
volevano inserire questi nuovi casi non urgenti proprio in questo
progetto; progetto, che, come vi dicevo, è stato dato a tutti gli
specialisti, attraverso i loro sindacati e a tutti i medici di
famiglia. È in preparazione un cartoncino da dare a tutte le donne
e prossimamente anche una conferenza stampa in cui saranno
monitorizzati e descritti i criteri. Mi preme anche dirle che in
questo progetto sulla mammografia vi è un allegato che prevede
tutta la parte amministrativa, cioè gli operatori amministrativi,
che prima non sapevano come rispondere o che potevano essere anche
giustamente confusi, hanno tutta una nomenclatura ben precisa a cui
devono attenersi nel momento in cui ricevono una prenotazione per
una mammografia.
Cosa possiamo sintetizzare quindi? Che adesso abbiamo un
progetto ben preciso, cioè delle linee guida scritte, linee guida
che sono state condivise da un lavoro scientifico preciso;
chiaramente vi è sempre - è qui che può saltare il discorso - quel
fenomeno di chi dice "no, io non faccio la mammografia ogni 2 anni,
voglio farla ogni anno" e questo è scorretto dal punto di vista
della rilevanza scientifica in tale momento. I Paesi anglosassoni
fanno la mammografia ogni 3 anni, i Paesi latini in Europa hanno
riconosciuto che è corretto farla ogni 2 anni. Vi sono poi tutti i
casi particolari, che, per la prima volta, vengono descritti qui:
la donna con seno denso, quella con calcificazione, quella che
assume una terapia ormonale... tutto descritto, però, nel momento
in cui si fanno delle linee guida, queste devono essere seguite,
altrimenti si crea un disservizio a questa struttura che penso di
definire non solo corretta, ma all'avanguardia. Questo è stato
fatto soprattutto per il bene delle donne, perché, come lei sa, le
radiazioni possono dare problemi alla salute in tanti altri campi e
una mammografia ripetuta in tempi e in termini non corretti alla
fine può dare dei problemi al seno femminile.
Direi che pur avendo avuto dei disservizi... e questo è giusto,
anche se i disservizi segnalati attraverso lettere sui giornali
sono da un lato corretti ma, se si vanno ad analizzare, sono di
solito delle donne che erano prenotate 2 mesi dopo... mi permetta
ancora di fare un inciso: questo "screening" - che non ho ideato io
e che sicuramente è all'avanguardia - è poi nella nostra Regione in
una situazione estremamente favorevole: è gratuito, impegna tutta
una segreteria che manda delle lettere con prenotazione, con
contemporaneità. I disservizi dovrebbero finire dal 1° agosto e noi
dovremmo avere un servizio che, se viene rispettato da tutti,
dovrebbe essere anche funzionante. Mi permetto di fare
un'osservazione, perché questi disservizi vi sono stati, lo
"screening" è in funzione da diverso tempo... però il dato
importante è che in Valle d'Aosta abbiamo una sopravvivenza per
tumore del seno non esistente in tutta Europa, cioè abbiamo una
sopravvivenza a 5 anni dell'86% dei tumori del seno; questo
significa che in Valle d'Aosta le donne muoiono di meno che nel
resto d'Europa e del mondo per tale patologia. Questo "screening",
che ha comportato delle difficoltà soprattutto amministrative, ha
portato ad un miglioramento della sopravvivenza dopo il tumore al
seno: mi sembra che questo sia - non solo per me, ma per tutti - un
motivo di orgoglio.
Si dà atto che dalle ore 11,23 presiede il Vicepresidente
Nicco.
Presidente - La parola alla Consigliera Squarzino Secondina.
Squarzino (Arc-VA) - Ringrazio l'Assessore per tutte le
informazioni che ci ha dato; penso che egli sappia benissimo che la
nostra, la mia posizione non è mai stata contro gli "screening": se
lei va a rivedersi tutti gli interventi fatti in questo Consiglio,
sia dalla maggioranza, sia dall'opposizione abbiamo sempre ritenuto
valida questa tipologia di esami dal punto di vista preventivo. Gli
interventi che abbiamo fatto sono proprio per far sì che diventi
sempre più efficiente e che raggiunga l'obiettivo, faccia in modo
che le donne lo sentano come un servizio utile a loro, perché a
volte gli scienziati studiano tutta una serie di regole per le
donne, ma probabilmente vi è la difficoltà di comunicare in questo
senso, cioè bisogna che il "target" di popolazione riesca a
cogliere l'importanza di questo programma. Che le donne in Valle
d'Aosta per la maggior parte abbiano colto l'importanza di questo
programma lo sappiamo, perché i dati di risposta allo "screening" e
i dati che lei ha dato dimostrano che una grande parte delle donne
ne ha capito l'importanza, ma credo che possano essere fatti ancora
dei passi in avanti rispetto anche alle modalità con cui ci si pone
verso l'utente, perché è compito sicuramente della struttura
tecnica di elaborare progetti sempre più validi ma, se non si
riesce a comunicare con l'utente che si sta lavorando su progetti
validi, è chiaro che l'utente rimane disorientato.
Lei stesso ha ammesso che, rispetto all'esame della mammografia,
si sono rilevati una serie di disservizi che dipendono
probabilmente solo dalla mancanza di chiarezza nella comunicazione.
Lei si metta un attimo nei panni della persona che telefona e si
sente dire: "guardi che questo mese non si fanno, non prendiamo
prenotazioni, non sappiamo dirle fino a quando", si crea in chi si
presenta a chiedere un servizio, che è stato anche pubblicizzato,
un senso di incertezza, perché l'utente non sa che il 1° agosto le
prenotazioni si sarebbero aperte, non sa quanto sarebbe durata
questa situazione di non accoglimento di prenotazioni. È chiaro
quindi che si crea un disagio, è vero che i disagi nel mondo sono
tanti, mi si potrà dire: "uno più uno meno", ma non credo sia
questa la risposta. Non solo, ma anche le strutture preposte a
tenere questi rapporti, dal Centro di prenotazione unica
all'Ufficio delle relazioni con il pubblico, non avevano gli
elementi per rispondere, tant'è vero che mi sono stupita che un
dirigente al massimo livello abbia detto: "ma questa persona poteva
venire da me a chiedere informazioni!". A me sembra che un
dirigente occupi il suo tempo in modo diverso, che non rispondendo
alle attese delle singole utenti, non solo, ma è compito della
Dirigenza dell'USL far sì che i servizi preposti alla comunicazione
funzionino. Prendo atto che adesso vi è questo documento scritto,
sarei contenta di averne una copia, ritengo che la cosa importante
sia proprio la comunicazione, quindi credo proprio che l'idea di
preparare questa specie di carta dei servizi per tutte le donne sia
importante.
Vi sono comunque alcuni casi che non rientravano nelle categorie
delle regole non scritte di prima, quindi queste persone
continuavano a fare delle richieste, non per capriccio personale,
ma perché avevano dietro dei medici esperti che chiedevano questa
tipologia di esame. Lei ha fatto solo un inciso, ha detto che, se
il pubblico non funziona bene, il privato se ne approfitta, ma è
grave quando è un privato finanziato dall'ente pubblico perché,
quando al centro di prenotazione, si sente rispondere: "non vi è
posto, ma se lei viene privatamente, vi è subito posto", è
gravissimo!
