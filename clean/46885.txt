Classificazione
EDILIZIA
Edilizia residenziale



Oggetto del Consiglio n. 3233 del 8 febbraio 2024 - Resoconto
OGGETTO N. 3233/XVI - Interrogazione: "Notizie in merito alle
modifiche alla legge regionale 3/2013 in materia di edilizia
residenziale pubblica".
Bertin (Presidente) -
Alla presenza di 30 Consiglieri
riprendiamo i lavori interrotti ieri. Riprendiamo con
l'interrogazione del consigliere Baccega che non abbiamo affrontato
nella giornata di ieri, vale a dire la n. 17 e n. 36. Iniziamo con
la n. 17. Risponde l'assessore Marzi.
Marzi (SA) -
Nello scorso mese di dicembre è stata
sottoscritta la convenzione con l'Università della Valle d'Aosta
per la realizzazione di un progetto di ricerca sul tema del disagio
abitativo in Valle d'Aosta. La domanda era appunto quali indirizzi
sono stati assegnati all'UNI VdA. Gli indirizzi forniti
all'Università orientano a un lavoro di ricerca capace di
affrontare il fenomeno del disagio abitativo da un punto di vista
economico, sociale e giuridico. La ricerca dovrà, in particolare,
fornire un quadro conoscitivo del disagio abitativo in Valle
d'Aosta da un punto di vista qualitativo e quantitativo e in merito
all'appropriatezza delle misure previste dalla legge regionale
vigente anche in termini di impatto sui bisogni espressi. Non c'è
bisogno di dire a tutta quanta l'Aula - e lei, collega Baccega, lo
sa benissimo - che la 3 scricchiola tanto.
Il risultato atteso è quindi quello di realizzare una mappatura
dei bisogni con l'analisi degli attuali strumenti per farvi fronte
e individuare inoltre le eventuali criticità - possiamo eliminare
il termine "eventuali" -; fornire un quadro comparativo dei modelli
delle politiche e degli interventi volti al contrasto del disagio
abitativo messi in atto in altri contesti territoriali con il
risultato atteso di fornire indicazioni in merito alla definizione
del modello da implementare sul territorio regionale; proporre
indicazioni in merito alla definizione della
governance
relativa alle misure e agli interventi atti a fronteggiare il
disagio abitativo per cui il risultato che attendiamo è la
definizione delle funzioni dei vari enti e dei servizi coinvolti in
relazione al modello individuato, sicuramente sempre più il tema
del disagio abitativo deve essere interpretato come un tema più
connesso al disagio socio-abitativo; individuare misure e
interventi coerenti con l'analisi del fabbisogno e valutare il
relativo impatto in termini di sostenibilità finanziaria e appunto
di impatto sociale per cui il risultato atteso si connota nella
proiezione dei modelli individuati al fine di quantificare gli
impegni finanziari da assumere valutandone la sostenibilità nel
tempo e, di fatto, anche i risultati attesi.
Venendo la domanda n. 2: "quando saranno presentate alla
Commissione competente le modifiche alla legge 3/2013", la prima
parte della ricerca si svolgerà nel primo semestre del 2024, mentre
la seconda parte nel secondo semestre del 2024, però nel prossimo
mese di luglio prevediamo di poter relazionare alla Commissione
competente in merito alle risultanze della prima parte della
ricerca. Nel frattempo, a breve, si terrà la prossima riunione del
tavolo di lavoro Regione, ARER, CELVA e Comune di Aosta, con il
coinvolgimento anche dell'UNI VdA.
Come abbiamo già condiviso, tra l'altro, in quest'aula, i temi
sul tavolo sono tanti e complessi e questi concorrono a realizzare
non una mera revisione della legge, ma un impegnativo, nuovo e
attuale approccio globale al disagio sociale nella sua interezza.
Su questo il tema della casa è un'importante componente, non la
sola, parte di un quadro molto più ampio, complesso e in continua
evoluzione.
Presidente -
Replica il consigliere Baccega.
Baccega (FI) -
Intanto ringrazio i colleghi e la
Presidenza per aver accettato questo spostamento di ordini del
giorno. Assessore, non sono pienamente soddisfatto della sua
risposta sicuramente articolata, io dico che sono passati tre anni
da quando abbiamo sollecitato alle due o tre maggioranze che si
sono succedute e abbiamo anche verificato, con tutte le forze
politiche presenti in Consiglio regionale, che era necessario
andare a modificare la legge 3/2013. Lei ci dice che avete firmato
una convenzione a dicembre 2023, io posso anche immaginare che sarà
il dottor Vesan a seguire questo passaggio immagino, suppongo,
visto che si parla di nuovo approccio sociale, ho la sensazione che
questo sarà il percorso.
Non solo noi che siamo all'opposizione, ma anche i sindacati, le
associazioni di consumatori... la stessa ARER ha manifestato
l'esigenza di cambiare radicalmente e di modificare la legge, che
in molte sue parti non è che scricchiola, è superata, è decisamente
superata, dal 2013 ad oggi le cose sono cambiate, sono passati
sicuramente dieci anni, è inutile continuare ad andare avanti a
suon di comunicati stampa, il problema serio è che la gente lì
fuori ha delle oggettive difficoltà in tanti settori.
Noi volevamo sapere quali indirizzi sono stati assegnati all'UNI
VDA per elaborare e modificare questa legge, in particolare ci
interessa conoscere cosa si farà dell'articolo sulla morosità
incolpevole a seguito dell'infelice delibera di Giunta e, sulla
base della risoluzione dei contratti, sul tema dell'emergenza
abitativa, se verranno rivisti i piani operativi annuali in termini
di requisiti, le garanzie, oltre alle priorità che dovranno essere
individuate, quindi il ruolo dei Comuni anche in questo contesto.
Che si fa rispetto alla nozione di alloggio adeguato, l'articolo
16, hanno ancora senso i monolocali? Casa ex Gagliardi? Mi fa
piacere che fa così con la testa, sono d'accordo con lei, quindi
siamo in sintonia. La scelta degli alloggi, le modalità di
assegnazione sono un altro punto che va sicuramente rivisto. La
nozione di alloggio improprio antigenico, ritorno a parlare di Casa
Gagliardi, le docce sul bidet... lo sappiamo tutti quanti. Se
verranno modificati i requisiti di accesso all'ERP, anche questo è
un passaggio che da dieci anni a questa parte, in qualche modo, va
rivisto. Se verranno modificati i requisiti oggettivi e soggettivi,
anche questo è un punto importante per definire i punteggi e
proprio le norme per le assegnazioni. I subentri nelle domande
dell'assegnazione, la mobilità, i cambi consensuali, come
migliorarli, ci sono degli elenchi sfinenti rispetto ai cambi.
Se si potrà andare nella direzione dei cambi alloggio coatti, se
saranno previsti rilasci obbligatori per significativi cambiamenti
del nucleo familiare, abbiamo ancora nuclei familiari composti da
una o due persone in alloggi da 90 metri; c'è qualcosa che non può
funzionare e abbiamo nuclei familiari di sei persone in alloggi da
48 metri, non può andare avanti così.
Un altro quesito che è presente adesso nella legge 3, se i piani
vendita hanno ancora ragione di esistere o meno nell'edilizia
residenziale pubblica, quindi quali sono gli obiettivi rispetto
alla nuova legge dell'ERP, se ci sarà più disponibilità per le
famiglie in difficoltà. Probabilmente sulle cose che lei mi ha
detto questo verrà fuori, sulla base della sua risposta, quindi
come si vuole ridurre il disagio abitativo rispetto al quale
avevamo chiesto da tanti anni la giusta attenzione. Sono ben 638 i
nuclei familiari in graduatoria e si continua a creare illusioni.
Noi diciamo che su questo tema bisogna un po' cercare di accelerare
i tempi perché altrimenti, secondo quello che ci ha detto lei, se
nel secondo semestre del 2024 avremo una bozza della nuova legge,
non so se riusciremo in questa legislatura ad approvarla così
com'è. Io intanto comunque la ringrazio ma certamente torneremo su
questi argomenti.
