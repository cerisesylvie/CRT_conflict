Classificazione
ALPINISMO



Oggetto del Consiglio n. 3421 del 3 aprile 2008 - Resoconto
OGGETTO N. 3421/XII - Interpellanza: "Costituzione di una
società per la formazione di tutti gli operatori del soccorso di
montagna".
Président
- La parole au Conseiller Ottoz.
Ottoz (PdL)
- Posso chiedere di illustrarla dopo quella
successiva, se non è un problema...
Presidente
- Vuole farla dopo quella iscritta al punto 22
dell'ordine del giorno? Non ci sono difficoltà, la facciamo
dopo.
Collega Frassy, non mi chieda di posticipare anche la sua...
Interpellanza
Premesso che:
- il Presidente della Regione ha annunciato il 26 febbraio
scorso che è stata costituita una società con 650 mila euro di
capitale, di cui il 49% sottoscritto dalla Regione tramite
Finaosta, per la formazione di tutti gli operatori del soccorso di
montagna;
- l'Amministratore delegato di Finmeccanica, società di
controllo dell'Agusta Westland, partner tecnico sottoscrittore del
51% del capitale, ha dichiarato che il gruppo ha già due scuole di
addestramento piloti;
- a Pollein permane tuttora - seppure non operativo - un
eliporto militare che, in un recente passato aveva già svolto in
maniera più che qualificata funzioni addestrative e di soccorso in
montagna;
i sottoscritti Consiglieri regionali
Interpellano
il Presidente della Regione per conoscere:
1) come è stato formalizzato l'accordo in premessa e quali
sono le motivazioni e i suoi contenuti con particolare riferimento
al personale previsto, alla composizione del CdA, alla logistica e
alla tempistica;
2) quali caratteristiche hanno le scuole citate dall'A.D. di
Finmeccanica in relazione alla loro forma giuridica, ai risultati
di esercizio sia in termini di presenze sia in termini di gestione
e bilancio;
3) se è stato verificato l'interesse del Ministero della
difesa per un suo coinvolgimento;
4) se sono in corso intese tra Regione e Stato per ridefinire
il ruolo dell'eliporto militare di Pollein o comunque l'utilizzo ad
altri fini del sedime dallo stesso occupato.
F.to: Frassy - Tibaldi - Lattanzi - Ottoz
Presidente
- La parola al Consigliere Frassy.
Frassy (PdL)
- L'argomento non è nuovo, anche se è
recente, perché dell'accordo che la Regione avrebbe siglato con
"Finmeccanica" per l'istituzione di una scuola di preparazione di
piloti dediti al soccorso in montagna era stato accennato a margine
delle sue comunicazioni effettuate in uno degli scorsi Consigli.
Rispetto a quella comunicazione questa interpellanza potrebbe
apparire datata; in effetti è datata, perché è frutto di una serie
di rinvii che si sono susseguiti e nel frattempo era subentrata
quella sua comunicazione.
Le domande sono più di dettaglio rispetto a quanto ci eravamo
detti nella breve comunicazione di apertura del Consiglio.
Riteniamo che sia un dato positivo quello di aver portato in Valle
un'attività che dovrebbe essere di eccellenza, così almeno sono le
sue dichiarazioni riprese abbondantemente dalla stampa locale.
Quello che ci lascia perplessi è che su un'iniziativa di questo
genere, di eccellenza - fra l'altro un'iniziativa non tanto di tipo
filantropico, quanto un'iniziativa che dovrebbe avere un suo
mercato avendo l'obiettivo di formare dei piloti che sono alle
dipendenze di società che hanno (o dovrebbero avere) il fine di
fare utili -, sia necessario il capitale della Regione: il 49% di
650mila euro sono o verranno sottoscritti dalla Regione tramite
"Finaosta". È l'evidenza, ancora una volta, che in questa Regione
non c'è la capacità di creare una "vis" attrattiva che possa
interessare l'impresa privata. L'impresa privata, in questa
Regione, se ci viene, ci viene o perché la Regione entra in società
o perché crea condizioni economiche e non infrastrutturali per
agevolare l'insediamento dei privati. Questo discorso vale
purtroppo a tutti i livelli, ossia non è solo in questo caso,
perché il settore può avere motivazioni particolari; voglio
ricordare che in campo sanitario è successa la stessa cosa, perché
la clinica che si andrà a costruire nel Comune di Saint-Pierre,
vede la partecipazione dell'Amministrazione regionale nel capitale
sociale attraverso l'intervento di "Finaosta" (stimato mi pare
intorno al 20-30%). Nell'industria propriamente detta, Assessore La
Torre, ben se lo ricorda, ma al di là di quelle dichiarazioni poi
non abbiamo più avuto notizia, dovrebbe insediarsi in bassa valle
un'impresa, tale "Valgel", anche in questo caso con la
partecipazione di "Finaosta".
Ci domandiamo: ma possibile che qui non possa crescere nulla, se
non vengono messi capitali pubblici? Vorremmo capire come è stato
formalizzato questo accordo, di cui lei aveva dato una sintesi, e
quali sono le motivazioni e i contenuti con riferimento al
personale previsto, perché trattandosi di un'iniziativa di tipo
imprenditoriale è evidente che ci saranno degli accordi che
riguarderanno il personale che verrà coinvolto - immaginiamo quale
sarà la definizione del Consiglio di amministrazione visto che
conteremo il 49% del capitale -, e qual è la logistica e la
tempistica che sono state previste per rendere operativa questa
attività. Vorremmo anche sapere quali caratteristiche hanno le
scuole di pilotaggio che sono state citate dall'Amministratore
delegato di "Finmeccanica" che, nel commentare l'iniziativa che si
apprestava a sottoscrivere con la Regione, aveva fatto riferimento
ad altre scuole di pilotaggio in cui il ruolo di "Finmeccanica"
deve essere predominante, e in cui "Finmeccanica" è sicuramente
presente.
Vorremmo poi domandarle se ha ritenuto, Presidente, di
verificare preventivamente e di coinvolgere il Ministero della
difesa in un'iniziativa dove quel Ministero avrebbe anche "know
how" per potervi partecipare; non dimentichiamo che c'è una
struttura - l'eliporto di Pollein - che, se non è operativa, di
fatto non è mai stata dismessa, una struttura che viene vigilata
dalle Forze armate, ma che occupa inutilmente una parte del
territorio valdostano. Non sarebbe stato male considerare l'ipotesi
di un coinvolgimento del Ministero della difesa, magari per
allocare in quell'area la scuola di pilotaggio. Vorremmo capire,
ammesso che ci sia stato questo ragionamento, quale sarà il futuro
dell'eliporto di Pollein: se è destinato a rimanere testimonianza
di quella che era stata la sua attività, se c'è un'ipotesi di
dismissione che può rientrare nel novero degli accordi "Caserma
Testafochi" e quant'altro, o se c'è un'ipotesi di rilancio e, in
questo caso, come verrebbe integrata, se dovesse essere integrata,
con le vicine strutture del trasporto aereo che sono l'Aeroporto,
che è in fase di ampliamento, e non solo per questa scuola di
volo.
Queste sono le domande di approfondimento su un argomento che
era già noto; all'esito delle sue risposte mi riservo una
replica.
Presidente
- La parola al Presidente della Regione,
Caveri.
Caveri (UV)
- Considero questa operazione "dell'Agusta
Westland" un successo personale, perché ritengo che questa scuola
che nascerà darà ulteriore respiro alle attività all'interno
dell'Aeroporto "Corrado Gex". "Agusta Westland" è presente in 80
Paesi del mondo, ha circa 9.000 addetti, "Finmeccanica" che la
controlla fattura 13 miliardi di euro ed occupa circa 58.000
addetti, l'iniziativa congiunta "Agusta Westland"-Regione mira a
formare gli equipaggi impegnati in attività di elisoccorso in
ambiente montano, definito dal punto di vista aeronautico ostile
per le difficoltà che tale disciplina impone sotto l'aspetto
geografico e meteorologico. La scuola si rivolgerà ad equipaggi di
condotta, piloti e copiloti, tecnici che operano al Verricello,
soccorritori sanitari medici ed infermieri, soccorritori
tecnico-alpinistici, tecnici di soccorso alpino, con particolare
attenzione alle guide alpine. L'impianto formativo si articolerà
attraverso un'offerta modulare progettata appositamente per
ciascuna figura componente l'equipaggio di missione, di durata
variabile da 2 giorni ad 1-2 settimane con un "mix" di formazione
teorico d'aula e di addestramento pratico su scenari operativi; fra
l'altro, questa società andrà anche ad occupare un capannone
nell'area "Cogne", perché la formazione avverrà in parte lì.
La Regione esprime livelli di eccellenza nella qualità del
proprio servizio di elisoccorso, maturata in 20 anni di attività,
ponendosi ai vertici nazionali e internazionali. "Agusta Westland",
dopo molti incontri anche con i vertici, considera strategico
arricchire la propria offerta formativa nel settore
dell'elisoccorso, disponendo di macchine dimensionalmente e
prestazionalmente ideali per tali attività. Come lei sa, "Agusta
Westland" è riuscita con questo elicottero nuovo - il "139" - a
sfondare in tutto il mondo e credo che sia un elemento di vanto per
l'aeronautica italiana. La scuola rappresenta un valido strumento
di promozione e sostegno all'offerta commerciale di "Agusta
Westland", il progetto rappresenta la sintesi di 30 anni di
esperienza maturata dal personale della Protezione civile, del
"118" e del soccorso alpino, e il coinvolgimento di "Agusta
Westland", uno dei "leader" mondiali, è un'opportunità per
valorizzare l'investimento necessario per l'ampliamento
dell'Aeroporto, per dare il giusto riconoscimento a chi ha operato
in passato ed oggi nell'elisoccorso.
Per entrare nel merito del 1° quesito, la scuola avrà sede ad
Aosta, utilizzerà l'Aeroporto regionale come base operativa per
l'addestramento pratico, le infrastrutture della "Pépinière" e di
"Fondazione Montagna sicura" di Courmayeur, per lo svolgimento di
moduli formativi d'aula. Si avvarrà inoltre della struttura
organizzativa, tecnica e commerciale di "Agusta Westland" per la
promozione della propria attività.
Per quanto concerne la formalizzazione dell'accordo,"l'Agusta
Westland" ha definito il proprio interesse con una nota firmata
dall'Amministratore delegato, la "Finaosta" ha concluso
positivamente lo studio degli aspetti economico-giuridici per
l'attivazione della scuola di elisoccorso alpino e, in
considerazione del profilo del socio privato e delle valenze
dell'iniziativa per il territorio regionale, ha espresso il proprio
parere favorevole alla costituzione di una società di capitale,
posseduta al 51% da "Agusta Westland" per il tramite di "Agusta
S.p.a.", e del 49% da "Finaosta S.p.a.". L'Amministrazione
regionale ha provveduto a comunicare "all'Agusta Westland"
l'adozione della deliberazione di Giunta, che ha conferito
l'incarico a "Finaosta" di procedere alla costituzione, sempre con
"Agusta Westland", per il tramite di "Agusta S.p.a.", di una
società finalizzata alla creazione e alla gestione di una scuola di
elisoccorso con capitale sociale di 650.000 euro, e di
sottoscrivere e versare il 49% delle quote della società stessa,
autorizzando contestualmente la finanziaria regionale a porre in
essere tutti gli atti societari necessari per perfezionare
l'operazione.
Perché un intervento regionale? Per attrarre "Agusta Westland",
che avrebbe potuto scegliere altri scenari operativi, mentre
riteniamo che il fatto di essere "co-équipier" in questa operazione
che dovrebbe diventare redditizia a partire dal 3° anno, sia una
garanzia. Se poi la scuola andrà bene, nessuno potrà impedire al
pubblico di scegliere la strada di vendere le proprie quote. La
finanziaria regionale sta definendo i dettagli della struttura e
della composizione del "Cda", oggi è difficile dare i contenuti,
perché non è ancora formalizzato. Posso precisare che ai sensi del
punto 7 dell'articolo 6 dello statuto di "Finaosta", dovrà essere
riconosciuta una rappresentanza proporzionale alla misura della
partecipazione nel "Cda" e nel Collegio sindacale della nuova
società. Il Consiglio dovrebbe essere composto fra i 3 e i 5
membri. Per quanto concerne i tempi ipotizzati, sono di circa 2
mesi per l'espletamento degli adempimenti approvati previsti dagli
organi societari e la società dovrebbe nascere entro poche
settimane.
In merito al 2° punto, mi limito a fornire i principali elementi
delle scuole citati dall'ing. Guarguaglini. Sono la "Training
Academy" di Sesto Calende, "Customer Training Center" nel Regno
Uniti, in particolare la "Training Academy" ospita la società
"Rotorsim Joint Venture" fra "Agusta Westland" e la canadese "CAE",
"leader" mondiale nel settore dei simulatori di volo, per la
gestione dei 4 simulatori di volo installati a Sesto Calende. I
centri di formazione "Agusta Westland" sono rivolti
all'addestramento di piloti, specifica per ciascuna tipologia di
macchine è la formazione di tecnici manutentori; la formazione è
divenuta fattore strategico per la vendita degli elicotteri. La
crescente complessità tecnologica delle macchine, la continua
evoluzione delle tecnologie impongono una sistematica preventiva
formazione teorica degli equipaggi e un continuo addestramento sui
simulatori di volo per dominare la macchina in qualsiasi condizione
operativa. La strategia di "Agusta Westland", che oggi condividiamo
con loro, è di puntare a diventare sempre più fornitore di capacità
operative integrate e non solo di elicotteri.
Per quanto concerne il 3° e 4° punto, dato che il settore delle
forniture militari - come ci confermavano ieri il Comandante della
Guardia di finanza e prima ancora il Comandante dei Carabinieri ed
esponenti della Polizia di Stato - è molto importante per "Agusta
Westland", come pure il settore civile - è il caso della Polizia -,
perché questo elicottero è molto performante e polivalente, non è
escluso che si possano aprire tavoli di confronto, di cui abbiamo
già parlato con le autorità del Ministero della difesa, da soli e
per il tramite di "Agusta Westland", per offrire i servizi
formativi della scuola ad utenze militari, perché fra l'altro -
come può confermare il gen. Berto, Comandante del Centro
addestramento alpini - negli scenari di guerra come l'Afghanistan i
piloti devono essere addestrati al volo in alta quota e le attuali
situazioni di attestamento degli eliporti militari non lo
consentono. Sotto il controllo del collega Viérin Marco, che vigila
sull'eliporto di Pollein, devo dire che questo eliporto fa parte
dell'accordo con i militari nell'ambito della "Testafochi". Non si
tratta di costruire un eliporto nel quale si immagini chissà quale
operatività, ma si tratta di rimetterlo in ordine sapendo che per
adesso i militari non trasferiranno delle macchine, ma noi
riteniamo che nel caso di utilizzo della scuola, questo utilizzo
non debba avvenire a Pollein, bensì nella scuola di elisoccorso
all'Aeroporto "Corrado Gex", perché l'Aeroporto ha sia la
necessaria flessibilità nell'accesso della struttura da parte dei
corsisti che saranno anche cittadini stranieri, sia perché sarà
molto allettante dal punto di vista del "training" dei piloti,
perché da maggio 2009 avremo la radioassistenza che consentirà il
volo notturno e altri utilizzi sofisticati di queste macchine
dell'"Agusta Westland".
Prendo atto con interesse della proposta che lei fa, di una
sinergia che apra questa scuola anche ai militari, ci avevamo già
pensato e devo dire che "Agusta Westland" è naturalmente
interessata a questo, perché purtroppo molti scenari di guerra oggi
si svolgono in alta montagna e le alte montagne della nostra
Regione garantiscono una formazione straordinaria del personale che
pilota gli elicotteri o che si trova a bordo di questi mezzi
aerei.
Presidente
- La parola al Consigliere Frassy.
Frassy (PdL)
- Moderatamente soddisfatti, Presidente,
della sua risposta, anche perché su alcune parti dell'interpellanza
la risposta non c'è stata. Moderatamente soddisfatti rispetto agli
scenari, noi auspichiamo che questi possano essere gli scenari, ma
il fatto che nella sua risposta abbia omesso quei dati necessari
per convalidare questi scenari ci lascia sospetti, nel senso che
tutta la parte dell'interpellanza che riguardava la forma
giuridica, i risultati di esercizio, il personale previsto - che
non sono cose di poco conto - è stata del tutto omessa. Quando si
ragiona in termini imprenditoriali, i numeri hanno la loro
importanza, di conseguenza non era secondaria la domanda, come pure
la risposta di capire quali fossero le forme giuridiche delle altre
scuole di volo, in cui "Finmeccanica" è presente; capire quali sono
i risultati di esercizio di queste altre scuole di volo; capire per
avere un'idea di quanto sia attendibile la previsione della
redditività da qui a un periodo di 2-3 anni come lei ha detto.
Sicuramente "Agusta Westland" è una realtà importante nello
scenario non solo dell'industria nazionale, ma internazionale,
perciò ci troviamo di fronte ad una realtà consolidata. Non
vorremmo però che questa fosse la solita eccezione che conferma la
regola, ossia che la regola venga applicata da altre parti, mentre
noi ci troviamo a dover ripianare debiti per un insieme di
congiunture. Era importante capire qual è il personale che viene
coinvolto a fronte degli investimenti che la Regione si appresta a
fare, quanto meno nella sottoscrizione di questo capitale sociale
che per parte regionale supererà i 300mila euro.
Per quanto riguarda l'eliporto di Pollein, è curioso che venga
risistemato per tenerlo chiuso...
(interruzione del Presidente della Regione, fuori
microfono)
... ho capito, ma se non vengono trasferite macchine e
auspicando che la nostra Regione non diventi mai zona di guerra,
pur essendo zona di un confine che però non c'è più, perché
l'Europa...
(interruzione dell'Assessore Pastoret, fuori
microfono)
... ma su questo poi faccio una digressione ad anticipazione di
uno dei temi dell'assestamento di bilancio, perché è curioso che
nell'assestamento di bilancio abbiate previsto l'acquisto di un
elicottero! Stiamo creando i presupposti affinché il
Presidente-Prefetto abbia anche il comando dei corpi armati, che si
identificano nella Polizia locale - e c'è un disegno di legge: arma
corta - e nel Corpo forestale che svolge funzioni di PG in virtù di
altre norme, ma che porta quei distintivi che tanto piacciono al
Presidente Caveri! Se Forattini si occupasse delle vicende
valdostane, raffigurerebbe Caveri come minimo con gli stivali, con
il berrettone e con una serie infinita di distintivi portati sotto
il taschino della giacca, perché nella legislatura attuale la
parentesi della Presidenza Caveri si è contraddistinta per inni,
vessilli, distintivi, divise e catene di comando! La catena di
comando del Presidente Caveri lascerà il segno nella storia di
questa Regione. Capisco l'insoddisfazione dell'Assessore Cerise,
Vicepresidente, che non ha tutti questi orpelli, che invece sono
riservati al Presidente...
Chiusa questa parentesi ironica, ma che si fonda su una serie di
realtà di tipo amministrativo, ricordo che l'Italia è piena di
aeroporti militari di cui si è persa persino la cognizione, che
sono aperti al traffico civile: Roma/Ciampino, Verona/Villafranca,
altri aeroporti - una decina - che si trovano in Sicilia e in
Sardegna; perciò nulla vieterebbe che questa iniziativa di
"Finmeccanica" potesse trovare collocazione nell'eliporto militare,
forse sarebbe un'ipotesi intelligente per rendere operativa una
struttura che, nel momento in cui il Presidente ci dice che viene
ristrutturata, che quell'attività di ristrutturazione fosse utile a
qualcuno! Anche perché non vorremmo che, alla fine, ci fosse il
paradosso di un aeroporto civile regionale con una serie di vincoli
legati alla presenza di questi corsi riferiti alle Forze armate a
cui lei ha fatto cenno.
Diciamo che questa è un'iniziativa originale sulla quale
bisognerà essere vigili, perché non prenda pieghe strane rispetto
alle dichiarazioni di ottimismo fatte dal Presidente. Penso perciò
che chi rappresenterà la nostra area politica, nella prossima
legislatura, dovrà continuare a capire se le premesse sono
concretizzate nel seguito di quel disegno che lei ha
tratteggiato.
