Classificazione
AMBIENTE
Stoccaggio e smaltimento rifiuti



Oggetto del Consiglio n. 249 del 27 gennaio 2021 - Resoconto
OGGETTO N. 249/XVI - Interrogazione: "Richiesta chiarimenti
in merito alla realizzazione dell'impianto di frantumazione di
batterie al piombo acido in loc. Mure nel comune di
Issogne".
Bertin (Presidente) -
Punto 10 all'ordine del giorno. Per
la risposta l'assessora Minelli, ne ha facoltà.
Minelli (PCP) -
L'interrogazione dei colleghi mi permette
di meglio specificare quanto ho già asserito. Anzitutto va detto
che le batterie al piombo, una volta terminato il ciclo di vita,
sono dei rifiuti tossici e il piombo in particolare è un metallo
assai pericoloso se disperso nell'ambiente. Il riciclaggio delle
batterie è di fondamentale importanza sul piano ambientale ed
economico. Se non fosse possibile il riciclo lo smaltimento
potrebbe avvenire unicamente con la sistemazione in discariche per
rifiuti tossico nocivi.
Da fonte Cobat, il consorzio per la gestione dei rifiuti di pile
e accumulatori, risulta che in Italia gli impianti di riciclaggio
esistenti a ciclo completo, cioè dalla frantumazione alla
vagliatura umido, alla separazione, alla decantazione dei solidi
disciolti, alla neutralizzazione del liquido, alla fusione e alla
raffinazione, abbiano una capacità di lavorazione superiore alla
raccolta che si fa. Da ciò deriva la condivisione delle
preoccupazioni espresse dalla popolazione nei confronti
dell'installazione in località Mure di Issogne di un impianto per
il primo stadio, quello della frantumazione di batterie al piombo
acido. Di questa preoccupazione si sono fatti interpreti il Comune
di Issogne, che all'unanimità si è espresso contro l'insediamento
di questo impianto, e il comitato "La valle non è una
discarica".
La normativa regionale prevede che l'autorizzazione ambientale
integrata sia rilasciata dalla conferenza dei servizi regionali,
qualora non emergano evidenti e documentate situazioni negative ed
è un potere autorizzativo che non è nelle mani della Giunta
regionale. Per questo motivo nello scorso Consiglio avevo segnalato
la questione e auspicato un approfondimento, affinché nella
competente Commissione consiliare fossero sentiti i proponenti del
progetto, il Comune, i diversi servizi regionali. Un
approfondimento, a mio avviso, in particolare sul ciclo produttivo
e sulla opportunità di un impianto che non è legato allo
smaltimento di batterie esauste della nostra regione, ma che vedrà
arrivare materiale da varie parti d'Italia, con batterie esauste
che vengono frantumate e di cui vengono separati i vari elementi. E
poi questi elementi vengono nuovamente rispediti per le ulteriori
fasi di lavorazione. Tecnicamente potrà essere tutto in regola, su
questo la competenza giustamente è degli uffici che hanno seguito
tutte le fasi dell'istruttoria, ma personalmente non mi pare un
buon esempio di economia circolare e di tipi di impianti che
dovremmo far insediare in Valle d'Aosta. Questa era la
valutazione.
Dato che l'auspicio di approfondimento non è stato accolto e che
tutti i servizi regionali hanno espresso il loro parere come
previsto, la conferenza dei servizi concederà a breve
l'autorizzazione ad avviare l'impianto. A questo punto l'attenzione
si dovrà spostare sui controlli ambientali che occorrerà rendere
rigorosi ed efficaci ed è quanto si cercherà di fare.
Presidente -
Per la replica consigliere Ganis, ne ha
facoltà.
Ganis (LEGA VDA) -
In merito alla sua risposta, la
ringrazio Assessore per aver fatto un po' di chiarezza sulla
vicenda. Noi con la presente interrogazione come gruppo Lega
volevamo esprimere le preoccupazioni, quelle dei cittadini di
Issogne e di tutti i paesi limitrofi, visto che questo tipo di
impianto che lavora, o meglio, frantuma le batterie esauste per
recuperare il piombo andrebbe a produrre durante la fase di
lavorazione un rifiuto classificato come speciale e pericoloso.
Sappiamo bene che il Comune di Issogne e quelli vicini vivono
già tra paure e incertezze, dovute alla presenza della discarica di
Chalamy e questo impianto rischia seriamente di aumentarle. Tra
l'altro sappiamo, da verifiche di documenti agli atti, che il
Consiglio comunale di Issogne, come lei ha detto, ha espresso un
parere contrario alla realizzazione dell'impianto appellandosi al
principio di precauzione, aggiungendo una serie di richieste di
chiarimenti, integrazioni e prescrizioni in caso di parere
positivo. Resta il fatto che la priorità rimane
in primis
la
salute dei cittadini e la tutela dell'ambiente circostante, ma la
cosa più importante è che tutte le procedure di sicurezza
dell'impianto vengano eseguite a regola d'arte rispettando tutti
gli standard attuali.
I valdostani hanno bisogno di risposte concrete e non di
programmi da parte di chi governa, soprattutto da parte di chi,
quando era dall'altra parte del tavolo, metteva la salute dei
cittadini al primo posto. Come Gruppo Lega continueremo a vigilare
sul problema in questione e sicuramente ci saranno da parte nostra
altre iniziative al riguardo.
Presidente -
Vuole intervenire il consigliere Distort per
il tempo rimanente, ne ha facoltà.
Distort (LEGA VDA) -
Occupo il tempo rimanente per una
ulteriore precisazione, oltre a quanto detto dal Collega Ganis. Lei
Assessore ha detto: "non è economia circolare". Siamo sicuri che
questa non sia economia circolare? Le batterie di accumulo che
vengono frantumate per ridurre in parti da avviare alle operazioni
di riciclo provengono da quel circuito della Green Economy, veicoli
elettrici, accumulatori di fotovoltaici, che alcuni gruppi politici
sbandierano come proprio appannaggio ideologico.
La tutela dell'ambiente chiaramente non ha colori politici e chi
siede in ruoli amministrativi, nel caso specifico mi riferisco a
lei assessore Minelli, è tenuto a saper gestire e garantire tutti i
passaggi della filiera virtuosa della Green Economy, comprese le
operazioni di cui alla presente interrogazione.
