Classificazione
ENERGIA
Energia idroelettrica



Oggetto del Consiglio n. 2227 del 26 ottobre 2006 - Resoconto
OGGETTO N. 2227/XII - Approvazione della mozione: "Impiego
degli utili della "Compagnia Valdostana delle Acque"".
Mozione
Premesso che:
- la Compagnia Valdostana delle Acque S.p.a. (CVA) ha
accumulato riserve per circa 200 milioni di euro al 31 dicembre
2005;
- nella seduta del 21 settembre scorso, l'Assessore regionale
delegato ha informato genericamente il Consiglio regionale della
possibilità che tali somme consistenti vengano impiegate in diverse
iniziative;
- la Regione, tramite la finanziaria regionale Finaosta
S.p.a., controlla la totalità del capitale sociale di CVA;
- la definizione di una strategia di impiego delle risorse
accantonate da CVA non possa prescindere da una valutazione
preventiva della Regione, le cui funzioni programmatiche e di
indirizzo risiedono nel Consiglio Valle;
ciò premesso, il Consiglio regionale della Valle
d'Aosta
Impegna
la Giunta regionale a portare alla conoscenza e all'esame del
Consiglio regionale, entro il 31 dicembre 2006, un piano di
utilizzo dettagliato delle risorse summenzionate.
F.to: Tibaldi - Frassy - Lattanzi
Presidente
- La parola al Consigliere Tibaldi.
Tibaldi (CdL)
- Una breve illustrazione. L'argomento è
già stato trattato nella scorsa seduta con una proposta che aveva
delle similitudini rispetto a questa, ma che abbiamo leggermente
modificato, anche alla luce del dibattito che è emerso.
Torniamo a parlare di "CVA", la "Compagnia valdostana delle
acque", una società partecipata e controllata da "Finaosta", che
gestisce il comparto elettrico produttivo valdostano. È una società
che è nata con grande impegno finanziario della Regione: circa 800
miliardi di lire vennero sborsati per far fronte all'acquisizione.
Questo indebitamento si è tradotto nell'emissione di buoni ordinari
regionali, che sono stati collocati sul mercato, ma si tratta di
soldi che ci sono stati prestati per costituire tale società, che
oggi sta accumulando utili, tanto che ha totalizzato riserve per
circa 200 milioni di euro al 31 dicembre 2005. "CVA" assomma
profitti, gestisce le centrali, in termini tariffari benefici per i
Valdostani finora non se ne sono visti, anche perché sappiamo che
le tariffe elettriche sono vincolate a decisioni dell'"Authority"
fin quando non entrerà in vigore la liberalizzazione totale del
mercato (parliamo del 1° luglio 2007). Vi è stato un annuncio del
nuovo Presidente di "CVA", che provvederà lui ad abbassare le
tariffe elettriche valdostane, siamo fiduciosi, vediamo se la nuova
era della gestione di "CVA" ci porterà in questa direzione.
Torniamo alla società, una società che ha un bilancio in attivo,
che ha programmi di investimento e una liquidità di tutto rispetto;
naturalmente è una s.p.a. che ha una sua autonomia patrimoniale e
decisionale e noi non vogliamo violare queste regole, peraltro
codificate in norme ormai consolidate, ma, in qualità di
finanziatori di questa operazione, è opportuno che il Consiglio
regionale, quale sede in cui risiede la legittimazione popolare,
possa avere un'idea piuttosto precisa della destinazione di queste
immense risorse finanziarie. È per questa ragione che vorremmo
capire qual è la strategia di fondo dell'impiego di tali risorse,
una strategia che non può prescindere da una valutazione preventiva
fatta dalla Regione. Noi con il termine "Regione" vogliamo
intendere un soggetto più esteso rispetto al singolo Assessore alle
partecipazioni regionali o all'Esecutivo regionale, cioè la Regione
rappresentata all'interno di questo Consiglio, anche perché è
proprio in tale sede che risiedono le cosiddette "funzioni di
indirizzo politico"; è per questo che la mozione vuole impegnare la
Giunta a portare all'esame di questo Consiglio entro la fine di
quest'anno un piano di utilizzo dettagliato delle risorse
summenzionate.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Nella mozione si ricorda quanto è già
stato detto nel precedente Consiglio, ovvero le riserve che sono
state accantonate in virtù degli utili degli anni precedenti, e si
fa un cenno a tutta una serie di investimenti che la società si
troverà ad effettuare. Fin qui credo che non vi sia nulla da non
condividere, nel senso che si riportano i bilanci, dopodiché nella
presentazione si fa riferimento alle cronache e a dei lanci ANSA su
ipotetici ragionamenti. Per quanto attiene alla mozione, perché noi
ci esprimiamo su quello che è scritto e non su quello che viene
detto, mi pare non vi sia nulla da non condividere nelle premesse,
tanto che per una migliore comprensione della mozione e per voler
dare un senso alla stessa... se capisco bene l'intendimento del
gruppo "CdL", è un intendimento propositivo, perché vuole dare al
Consiglio regionale un compito che è di fare proprio un
comportamento della società. Per dare un'operatività, allora credo
si possa fare questo tipo di ragionamento, ovvero: noi abbiamo una
società che produce degli utili, tali utili vengono determinati in
sede di predisposizione di bilancio, quindi il "CdA" è l'organo
preposto a predisporre il bilancio determinando il risultato di
esercizio. Questo bilancio, con la predisposizione dei dati
contabili che esprime un utile, viene presentato a un'Assemblea che
dispone la destinazione dell'utile. Il "CdA" ovviamente può avere
due atteggiamenti: essere del tutto assente rispetto alla
destinazione, oppure dare delle indicazioni, ma sarà comunque
l'Assemblea che è sovrana a decidere se quell'utile deve essere
distribuito o deve essere accantonato a delle riserve per degli
eventuali investimenti.
La mia proposta per dare un senso è una proposta dove l'impegno
consiste nel dare disposizioni ai vari organi affinché, una volta
predisposto il bilancio, prima dell'approvazione dello stesso in
Assemblea, esso venga presentato nella Commissione consiliare
competente con tutte le varie notizie del caso, ovvero come è stato
determinato l'utile, ma lì possono essere notizie interessanti, ma
parliamo di cose successe... oltre che di una presentazione dei
piani di investimento, piuttosto che delle necessità, piuttosto che
delle ipotesi di destinazione dell'utile, in modo che prima
dell'Assemblea la Commissione consiliare possa avere tutti gli
elementi e fare delle proposte in merito alla destinazione
dell'utile. È chiaro che la destinazione dell'utile avrà due
strade: l'accantonamento a riserva o la distribuzione; se si
optasse per la distribuzione, questi vengono attratti alla gestione
speciale e poi possono rientrare nelle casse regionali ed essere
destinati per altre partecipazioni, quello poi è un discorso da
esplorare.
Presenterei un emendamento, però sono anche disponibile a
chiedere di sospendere 2 minuti il Consiglio per verificare se c'è
un accordo su questo emendamento che ho abbozzato e che sono
disponibile a modificare per dare un senso compiuto a quello che si
dice, per avere un momento di confronto con il "CdA" di "CVA" che
presenta il suo bilancio e l'Assemblea regionale con la sua
componente, che può essere allargata ai Capigruppo.
Presidente
- Non ho alcuna difficoltà ad accogliere la
sua richiesta, il Consiglio è sospeso per 10 minuti.
Si dà atto che la seduta è sospesa dalle ore 10,01 alle ore
10,12.
Presidente
- Riprende il dibattito. È pervenuto alla
Presidenza un emendamento alla mozione a firma del Consigliere
Tibaldi e dell'Assessore Marguerettaz, ve lo faccio distribuire. Se
non vi sono richieste di intervento, dichiaro chiusa la discussione
generale.
La parola al Consigliere Tibaldi.
Tibaldi (CdL)
- Sull'emendamento proposto dall'Assessore
vi è stata condivisione con alcune ulteriori integrazioni, che sono
state comunemente accettate, quindi il nostro gruppo accoglie
volentieri questa precisazione che perviene dall'Assessore.
Presidente
- La parola al Consigliere Venturella.
Venturella (Arc-VA)
- Non riesco a capire il testo
dell'emendamento, che recita:
"La parte deliberativa è così
modificata:
"La Giunta regionale a portare, ogni esercizio,
all'esame della Commissione consiliare competente il bilancio della
CVA..."
, cioè
"ogni esercizio"
non è una...
"ogni
anno"
... il bilancio annuale della "CVA"...
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Sicuramente è un periodo lungo e di
difficile lettura, ma in termini tecnici si parla di esercizi e non
di anni, perché i bilanci sono gli esercizi sociali, per cui
"ogni anno"
non ha alcun significato,
"ogni esercizio
sociale"
... ecco, se vogliamo dirlo meglio, però andiamo ad
appesantire. Questa è una mozione che impegna nel tempo, perché il
timore del collega Tibaldi, che ha richiesto di introdurre ogni
esercizio, è che non sia solo "una tantum", ma una norma che
impegna nel tempo, per cui non deve essere una cosa estemporanea,
la prendiamo come metodo e non vi è nulla da eccepire: ecco perché
l'inciso
"ogni esercizio"
, perché non sia solo indirizzata
all'anno.
Presidente
- Do lettura dell'emendamento presentato
dall'Assessore Marguerettaz e dal Consigliere Tibaldi:
Emendamento
La parte deliberativa è così modificata:
"La Giunta regionale a portare, ogni esercizio, all'esame
della Commissione consiliare competente il bilancio della C.V.A.
S.p.a. dopo la sua approvazione da parte del cda e prima
dell'approvazione da parte dell'assemblea, al fine di poter
analizzare i flussi economici finanziari e le politiche di
investimento, nonché le ipotesi di destinazione degli
utili.".
Pongo in votazione la mozione nel testo così emendato:
Mozione
Il Consiglio regionale della Valle d'Aosta
Premesso che:
- la Compagnia Valdostana delle Acque S.p.a. (CVA) ha
accumulato riserve per circa 200 milioni di euro al 31 dicembre
2005;
- nella seduta del 21 settembre scorso, l'Assessore regionale
delegato ha informato genericamente il Consiglio regionale della
possibilità che tali somme consistenti vengano impiegate in diverse
iniziative;
- la Regione, tramite la finanziaria regionale Finaosta
S.p.a., controlla la totalità del capitale sociale di CVA;
- la definizione di una strategia di impiego delle risorse
accantonate da CVA non possa prescindere da una valutazione
preventiva della Regione, le cui funzioni programmatiche e di
indirizzo risiedono nel Consiglio Valle;
Impegna
la Giunta regionale a portare, ogni esercizio, all'esame
della Commissione consiliare competente il bilancio della C.V.A.
S.p.a. dopo la sua approvazione da parte del consiglio di
amministrazione e prima dell'approvazione da parte dell'assemblea,
al fine di poter analizzare i flussi economici finanziari e le
politiche di investimento, nonché le ipotesi di destinazione degli
utili.
Consiglieri presenti, votanti e favorevoli: 29
Il Consiglio approva all'unanimità.
