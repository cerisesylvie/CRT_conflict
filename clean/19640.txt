Classificazione
COMMERCIO


Resoconto integrale del dibattito dell'aula
Oggetto del Consiglio n. 2814 del 16 ottobre 2002 - Resoconto
OGGETTO N. 2814/XI Iniziative intraprese dall'Amministrazione
regionale a sostegno della promozione del commercio nei centri
storici e nei comuni minori. (Interpellanza)
Interpellanza A seguito dell'approvazione da parte del Consiglio
regionale della legge concernente la regolamentazione del Commercio
fisso, nonché sulle aree pubbliche;
Visti gli impegni presi dalla Giunta e dall'Assessore competente
in occasione dell'approvazione dei provvedimenti sopra
richiamati;
Visto il tempo trascorso;
il sottoscritto Consigliere regionale
Interpella
la Giunta regionale e l'Assessore competente per conoscere:
1) quali iniziative sono state intraprese nei centri storici a
sostegno della promozione commerciale;
2) se, e quali iniziative sono state intraprese ad oggi, per
l'apertura dei centri polifunzionali o piccoli empori, nei Comuni
minori;
3) l'esito delle iniziative intraprese per dare agli operatori
del piccolo commercio il sostegno richiesto per quanto riguarda
l'assistenza tecnica e la preparazione professionale.
F.to: Beneforti
Président
La parole au Conseiller Beneforti.
Beneforti (PVA-cU)
Con questa interpellanza si chiede
alla Giunta e all'Assessore competente di riferire al Consiglio in
merito a quanto è stato fatto a seguito dell'approvazione della
legge concernente la regolamentazione del commercio fisso. Credo
che il tempo trascorso possa permetterci di valutare ciò che è
stato fatto e ciò che rimane da fare, per cui chiediamo, a chi
risponderà a questa interpellanza, di fare il punto della
situazione sia per noi, sia per riferire con argomentazioni certe
che per eventuali confronti in caso di discussione su tale settore,
settore del quale si parla specialmente in questo momento con
l'avvicinarsi della campagna elettorale all'interno della quale già
si stanno predisponendo i programmi elettorali. Detto questo,
ritengo che il commercio, checché se ne dica, sia pur sempre
un'attività economico-sociale strategica rispetto allo sviluppo
economico, al turismo e anche all'occupazione. È un settore che
merita, che va aiutato a vivere, non solo per reggere la
concorrenza sempre più forte della grande distribuzione, ma perché
gli esercizi commerciali devono essere presenti anche sotto altre
forme in tutti i comuni e nelle aree montane e rurali. Gli enti
locali, i comuni, le comunità montane possono svolgere un ruolo
importante per realizzare nuove strutture, ma un rilevante ruolo
chiaro lo dobbiamo e lo possiamo svolgere come Regione per la
potestà legislativa che abbiamo per Statuto, rispetto alle norme
più generali e nazionali.
Con questa interpellanza chiediamo di conoscere quali iniziative
sono state realizzate o sono in corso di realizzazione a seguito
degli impegni presi in questa sede con l'approvazione della legge
di riforma del commercio fisso, la famosa legge n. 12/1999;
domandiamo inoltre di sapere, alla luce degli impegni presi in
quella occasione, cosa è stato fatto per quanto riguarda la
promozione commerciale nei centri storici, in merito all'apertura
dei centri polifunzionali o piccoli empori nei comuni minori e
anche qual è l'esito degli impegni presi con la delibera di Giunta
del giugno 2000 concernente l'attività di formazione e
qualificazione per gli operatori commerciali. Si vorrebbe in
sostanza sapere cosa è stato fatto e cosa rimane da fare, anche per
vedere quanto sta a cuore alla Regione il problema delle attività
commerciali.
Termino qui il mio intervento e mi riservo di replicare dopo le
risposte dell'Assessore.
Président
La parole à l'Assesseur au tourisme, aux
sports, au commerce et aux transports, Lavoyer.
Lavoyer (SA)
Innanzitutto chiedo scusa al Consigliere
Beneforti per il ritardo, ma ero impegnato in una riunione con gli
operatori al piano terreno. Vorrei innanzitutto premettere, in
merito all'interpellanza, che la riforma della disciplina del
commercio in Valle è avvenuta in attuazione del decreto legge n.
114/1998.
Per rispondere alla domanda su quali iniziative abbiamo
intrapreso, citerei i vari atti che sono stati fatti: la legge
regionale n. 12/1999, "Principi e direttive per l'esercizio
dell'attività commerciale"; la legge n. 20/1999, "Disciplina del
commercio su aree pubbliche"; la legge regionale n. 22/2000,
riguardante la disciplina delle mostre mercato; il regolamento
regionale n. 4/2000, relativo all'assistenza tecnica alle piccole
imprese; la delibera del Consiglio regionale n. 1088/2000,
"Approvazione di indirizzi e criteri per la programmazione delle
medie e grandi strutture di vendita", con cui andavamo a bloccare
le grandi strutture di vendita; la deliberazione della Giunta
regionale 27 maggio 2000, concernente la disciplina
dell'attivazione e del riconoscimento dei centri polifunzionali; la
deliberazione della Giunta regionale del 12 giugno 2000,
"Disciplina dell'attività di formazione e di qualificazione per
operatori commerciali", che è stata testé citata.
Partendo dall'attività legislativa e dalle delibere attuative
quindi diciamo che, almeno da questo punto di vista, senz'altro non
si può imputare alla Giunta una disattenzione o un'inerzia sul
settore, si è operato sempre in un'ottica di sviluppo, sostegno,
riqualificazione, ammodernamento del settore commerciale e non
solo, anche del settore distributivo che, come ha detto
l'interpellante, è costituito in gran parte da piccole imprese.
Accanto a tutta questa disciplina dell'attività commerciale sotto
il profilo normativo e regolamentare, oltre che amministrativo,
volevo sottolineare il provvedimento più importante: quello
relativo alla riforma del commercio, che ha fatto da corollario
alla legge regionale, che è la legge n. 19/2001, recante interventi
regionali a sostegno delle attività turistico-ricettive e
commerciali.
Dal punto di vista legislativo quindi ci sono state la legge
quadro, le delibere attuative, le varie leggi sulla grande
distribuzione, sulla disciplina delle mostre mercato;
successivamente abbiamo deliberato, scegliendo di ricomprendervi
tutte le attività produttive, quindi ricettive, alberghiere e
commerciali, una legge di settore relativa ai finanziamenti. Tale
legge fra l'altro disciplina la concessione delle agevolazioni a
favore delle attività commerciali in Valle finalizzate ad
iniziative concernenti la realizzazione, la ristrutturazione,
l'ampliamento, l'ammodernamento, la riqualificazione, la
riorganizzazione delle strutture stesse.
In proposito si deve rilevare, come Giunta, come Governo
regionale, con una certa soddisfazione che la legge n. 19 ha avuto
un riscontro decisamente favorevole da parte delle imprese del
settore, peraltro caratterizzato da piccoli esercizi commerciali
concentrati nei centri storici dei comuni valdostani e vengo a dei
dati che sono quelli che stanno a significare quanto è stato
attuato. Al Servizio del commercio risultano essere state proposte
dal 30 settembre 403 domande, con spese ritenute ammissibili dagli
uffici preposti per un importo complessivo pari a 25.268.195 euro,
circa 50 miliardi di investimenti nel settore, utilizzando questa
normativa, sia quella quadro che quella finanziaria. Voglio anche
sottolineare che i finanziamenti complessivi sono divisi abbastanza
proporzionalmente fra finanziamenti tradizionali, contributi in
conto capitale e anche i famosi finanziamenti per la costituzione
della liquidità. Un dato dunque che, in una fase di sempre più
agguerrita concorrenza della media e grande distribuzione - anche
se la stessa con i nostri provvedimenti è stata bloccata dal punto
di vista dell'ulteriore espansione -, denota una sicura ripresa e
un'elevata propensione all'investimento da parte del commercio
tradizionale se pensiamo che solo da settembre ad oggi abbiamo
richieste di finanziamento nel settore commerciale delle piccole
imprese per circa 50 miliardi.
Va notato infine come la legge n. 22/2000, riguardante la
disciplina delle mostre mercato, ha previsto per i comuni la
possibilità di organizzare fino a tre mostre mercato all'anno
concernenti particolari specializzazioni merceologiche quali:
l'antiquariato, l'usato, l'oggettistica antica, libri e stampe, cui
possono partecipare soggetti che non esercitano le attività
commerciali in modo professionale. Tali manifestazioni, che si
svolgono abitualmente nei centri storici - mi pare sia questo
l'argomento di maggior preoccupazione da parte dell'interpellante
-, hanno riscosso notevole interesse e registrato una sempre
crescente partecipazione di pubblico, con evidenti benefici per
l'insieme delle attività commerciali, quindi non solo quelle che
organizzano la mostra, ma anche quelle che normalmente sono
allocate nei centri storici. Mi pare quindi di aver dato risposta
al primo quesito fornendo dei dati.
Per quanto concerne il secondo quesito, relativo all'apertura
dei centri polifunzionali, anche qui, anche se con maggior fatica,
stiamo arrivando alla definizione della questione. I Comuni che
sono direttamente interessati, alcuni hanno già presentato la
domanda per l'apertura, altri stanno vagliando un progetto tipo per
l'apertura di centri polifunzionali, sono Allein, Bionaz, Doues,
Oyace, Rhêmes-Saint-Georges, Saint-Denis e Valgrisenche. Come vede
l'interpellante, sono proprio quei Comuni che sono carenti di un
servizio commerciale di vicinato e in questo senso pare che la
legge abbia colto nel segno. Parallelamente a questo tipo di
iniziativa dei Comuni, l'Amministrazione regionale ha avviato
iniziative con enti, banche, poste, Telecom, perché la funzione del
centro polifunzionale non è solo quella di fornire risposte per i
generi alimentari di prima necessità, bensì di poter creare dei
presupposti di reddito, che si può integrare con convenzioni con
queste strutture. Queste strutture hanno interesse ad aprire
sportelli o fornire altri servizi nell'ambito dei centri
polifunzionali, quindi creiamo i presupposti, a favore di chi
gestirà il centro polifunzionale, per avere un reddito decoroso e
contemporaneamente per dare dei servizi decentrati sul
territorio.Abbiamo anche realizzato, come Giunta regionale, uno
studio per la progettazione organizzativa e gestionale di un centro
polifunzionale tipo. A questo scopo la Giunta, con la deliberazione
n. 2162/2002, ha affidato l'incarico al Centro Sviluppo per cercare
di inquadrare, dal punto di vista dell'impostazione, una
funzionalità tipo per un centro polifunzionale e di supportare
l'utente e il gestore del centro polifunzionale nelle pratiche
necessarie per le convenzioni con i vari enti che ho prima
citato.
Per quanto attiene invece l'esito delle iniziative per dare agli
operatori assistenza tecnica e preparazione professionale, vorrei
citare il regolamento regionale del 7 agosto 2000 concernente
l'attuazione dell'articolo 14 della legge n. 12, relativo
all'assistenza tecnica alle piccole e medie imprese commerciali.
Con questo regolamento abbiamo previsto l'istituzione dei centri di
assistenza tecnica (CAT) alle imprese, soprattutto quelle della
piccola distribuzione. Con l'istituzione dei CAT si è voluto
stimolare: la diffusione di strumenti, di metodologie e di sistemi
finalizzati a sviluppare i processi di ammodernamento della rete
distributiva; il miglioramento dei sistemi aziendali anche al fine
di ottenere certificati di qualità; l'elevazione del livello
tecnologico; l'intervento, nei limiti del possibile, per la
riduzione dei costi fissi, legati anche ad aspetti di contabilità
che sono quelli che normalmente incidono in percentuale molto alta
in queste piccole attività commerciali.
In data 5 marzo 2001 è stata presentata la domanda di
autorizzazione di un CAT da parte della società consortile a.r.l.
CAT Valle d'Aosta con sede in Aosta; il CAT sopra indicato risulta
costituito in forma consortile tra l'ASCOM, la CONFCOMMERCIO Valle
d'Aosta, il Centro Sviluppo, la CONFIDI commercio, turismo e
servizi Valle d'Aosta e ha come principale obiettivo la
realizzazione di una progressiva semplificazione dei rapporti fra
utenti e pubblica amministrazione. Le attività che i CAT intendono
realizzare possono anche essere raggruppate in quattro
macrocategorie: assistenza, rapporto continuativo fra CAT e cliente
e consulenza, prestazione continuata e approfondita, formazione
alle imprese valdostane ed informazione nell'ambito delle tematiche
di attualità, studi e ricerche e sviluppo della qualità.
Vogliamo inoltre segnalare che con la delibera di Giunta n.
3731/2001 è stato approvato il programma attuativo regionale -
prima infatti l'interpellante ha chiesto informazioni sulla
formazione -, ai sensi della delibera CIPE n. 100/1998, per il
cofinanziamento degli interventi regionali del settore del
commercio e del turismo in relazione ai programmi di formazione.
Voglio elencare alcune delle iniziative assunte in materia di
formazione professionale: corsi di abilitazione professionale per
le attività di somministrazione al pubblico di alimenti e bevande,
due edizioni, ambedue con 25 iscritti: la prima, svolta nel periodo
febbraio-giugno 2002; la seconda, nel periodo settembre-dicembre
2002; un corso di abilitazione professionale delle attività
commerciali del settore alimentare, sempre con 25 iscritti,
svoltasi nel periodo settembre-dicembre 2002; un corso di
formazione professionale di idoneità all'esercizio dell'attività di
agente e rappresentante del commercio, periodo ottobre-dicembre
2002, con 20 iscritti; un corso di preparazione agli esami per
l'iscrizione nel ruolo degli agenti di affari in mediazione, ramo
immobiliare, periodo ottobre-dicembre 2002, con 18 iscritti; questi
ed altri corsi, per un totale di 68.426 euro destinati alla
formazione e un totale di quasi 150 iscritti.
Président
La parole au Conseiller Beneforti.
Beneforti (PVA-cU)
Prendo atto della risposta
dell'Assessore che ha citato una serie di dati a cui non posso
replicare perché non ho il tempo sufficiente per farlo. Nonostante
la panoramica effettuata dall'Assessore, ritengo - avendo
approfondito nei giorni scorsi la questione - che ci siano da
colmare diversi ritardi nell'applicazione delle norme di legge. Non
ho accusato la Giunta, come ha detto l'Assessore, di disattenzione
o di inerzia, ho detto soltanto che bisogna cercare di applicare
queste leggi dato che sono state approvate! Alcune da circa tre
anni! È chiaro che sono a conoscenza di tutta l'attività
legislativa che lei ha indicato, molti di questi provvedimenti li
abbiamo votati, li abbiamo discussi e li conosciamo, come
conosciamo tutto il discorso che riguarda i finanziamenti, la
formazione, l'assistenza tecnica, ma quello che ci risulta,
Assessore, è che si devono colmare i ritardi nell'applicazione di
queste leggi e nel dare le risposte alle domande poste e a coloro
che richiedono benefici.
Noi riteniamo che il commercio in genere, anche il piccolo
commercio, sia una risorsa importante per la nostra economia e per
l'occupazione, come riteniamo che lo sia l'artigianato e altre
piccole categorie che possono contribuire a formare e a reggere la
nostra economia regionale, per cui non si può rimanere con "il
bicchiere mezzo vuoto e mezzo pieno", ma bisogna cercare di
riempire questo bicchiere e di dare applicazione a tutte le
normative di legge che ci siamo dati.
Non posso adesso rispondere a tutte le informazioni che mi ha
dato l'Assessore, pertanto se il Presidente della IV Commissione,
Borre, mi ascolta, gli chiederei di acquisire tutta la relazione
che l'Assessore ha svolto in questa sede e di farne un confronto a
livello di IV Commissione in modo da approfondire e vedere cosa
manca in questo "bicchiere mezzo pieno" e quali leggi devono essere
applicate. Questo lo chiediamo nell'interesse della collettività
che rappresentiamo e anche per poter dare delle risposte a chi ci
pone delle domande su questa normativa di legge che la Regione si è
data. Se l'Assessore è d'accordo, ci ritroviamo in commissione.
Président
L'Assesseur me paraît adhérer à cette
proposition, par conséquent les déclarations qu'il a rendues en
Assemblée feront l'objet d'une discussion plus approfondie en
commission.
