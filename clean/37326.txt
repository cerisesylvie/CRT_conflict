Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico



Oggetto del Consiglio n. 1127 del 8 aprile 2015 - Resoconto
OGGETTO N. 1127/XIV - Interrogazione: "Modalità e tempistica
di assunzione dei candidati risultati idonei al concorso di
coadiutore indetto dall'Azienda USL".
Presidente -
Ha chiesto la parola l'Assessore Fosson, ne
ha facoltà.
Fosson (UV)
- Merci Président.
Rispondo alla prima domanda: con deliberazione della Giunta
regionale 468 dell'11 aprile 2014, è stato approvato il contratto
di programma relativo al 2014; è stata, tra l'altro, approvata la
programmazione di concorsi delle figure professionali del comparto
sanità, tra cui quelle afferenti al ruolo amministrativo, che ha
previsto un posto per coadiutore amministrativo esperto, un posto
per collaboratore amministrativo e un posto per assistente
amministrativo. A seguito di tale approvazione, con deliberazione
del Direttore generale n. 608 in data 19 maggio 2014, l'Azienda USL
ha indetto un concorso pubblico per l'assunzione a tempo
indeterminato di un coadiutore amministrativo esperto. A seguito
dell'espletamento del concorso, con deliberazione del Direttore
generale n. 232 del 25 febbraio 2015, l'Azienda ha approvato la
graduatoria di merito del concorso pubblico di cui trattasi, come
chiede l'interpellanza...sono risultati 105 candidati idonei con
l'assunzione a tempo indeterminato della sola vincitrice, della
quale mi permetto di dire il nome: si chiama Morrocu. La
neo-assunta non è un dipendente precario e l'assunzione non è da
intendersi come una stabilizzazione, ma, appunto, un'assunzione
nuova. Nei 105 idonei ci sono anche dei candidati che non
appartengono a quei contratti flessibili, quindi entrano nei nuovi
contratti da stipulare. Per le aziende sanitarie locali, così come
avviene per le Regioni e gli Enti locali, trova applicazione la
legge n. 104 del 2010, che fissa il termine massimo per eventuali
ricorsi in giorni 60 dalla pubblicazione della graduatoria che non
sono ancora trascorsi. Si precisa, inoltre, che tutti i verbali
redatti dalla commissione del concorso, perché qui si tratta di un
concorso pubblico, in data 27 febbraio 2015, sono già stati inviati
dall'Assessorato al Consigliere Ferrero in risposta ad una
richiesta di documentazione in base all'articolo 116.
Per quanto riguarda la seconda domanda, in relazione
all'utilizzo delle graduatorie di cui trattasi, è necessario
precisare i vincoli di legge che normano strettamente le procedure,
in particolare l'articolo 36 del decreto legislativo 30 marzo 2001,
così come modificato e integrato dall'articolo 4 del decreto-legge
31 agosto 2013 n. 101, convertito con modificazioni della legge,
che prevede che
"per prevenire fenomeni di precariato, le
pubbliche amministrazioni sottoscrivono contratti di lavoro a tempo
determinato
- ho detto: determinato -
con i vincitori e gli
idonei delle proprie graduatorie vigenti per concorsi pubblici a
tempo indeterminato"
. In materia è altresì intervenuto il
Dipartimento della funzione pubblica, che, con circolare del 5
novembre del 2013, ha fornito chiare indicazioni in merito alle
assunzioni a tempo determinato mediante utilizzo di graduatorie. La
graduatoria di cui trattasi verrà pertanto utilizzata da
quest'Amministrazione in applicazione delle suddette disposizioni
normative, così come normalmente avviene solo in caso di
sostituzioni temporanee, fermo restando che, rispetto ai numeri e
alle tempistiche di eventuali contratti, quest'azienda terrà conto
delle disposizioni in materia di contenimento della spesa del
personale relativo all'anno 2015, approvate con deliberazioni della
Giunta, che determineranno le percentuali autorizzate di personale
sostituibile e le deroghe rispetto alle assunzioni di personale,
tra le quali al momento questa figura non è prevista se non nel
caso del vincitore, che, come ho detto, si chiama Morrocu. Voglio
sottolineare alla fine come il numero dei contratti flessibili sia
stato ridotto e sia passato da 312 a 270, come richiesto anche da
diverse organizzazioni sindacali. Alla sua seconda domanda quindi
non posso rispondere con precisione, perché tutto dipenderà dalle
possibilità economiche dell'azienda, soprattutto tenendo conto che
adesso nell'assestamento del bilancio per la sostenibilità del
sistema chiederemo un finanziamento. Grazie.
Presidente
- Grazie Assessore. Per la replica, ha chiesto
la parola il Consigliere Cognetta, ne ha la facoltà.
Cognetta (M5S)
- Grazie Assessore per la puntuale
risposta, ho capito chiaramente l'ultima parte, cioè quella dove
dice che al punto 2 della mia interrogazione non sa rispondere,
quindi di fatto restiamo nel dubbio, perché lei giustamente ha
detto che non sa rispondere. Al di là di tutto quanto quello che è
stato enunciato rispetto alle leggi e rispetto ai regolamenti, che
giustamente vengono da lei applicati...dagli uffici dell'USL
applicati e rispetto anche al fatto che i dati dati al mio collega
non sono stati dati a me, perché sa che il 116 è personale, quindi
lui non può tranquillamente dare a me i dati, questo, voglio dire,
lo sappiamo tutti, non siamo la stessa persona io e lui, quindi
anche questo, magari sarà mia cura chiedere i dati a lei per
averli.
Dicevo, per quanto riguarda, quindi, questo punto, non siamo
ancora sicuri se le persone che io ho enunciato nel mio
post
su
Facebook
saranno assunte oppure no: questa è la realtà
dei fatti al di là di quello che lei ha detto, quindi restiamo
ancora nel dubbio. Io vigilerò, perché chiaramente non sappiamo se
saranno assunte o no, io credo che prima o poi saranno assunte, lei
dice che non lo sa, quindi aspettiamo ancora una risposta e, in
attesa di questa, aspettiamo anche che cosa dirà l'USL rispetto
alle mie giuste richieste di chiarimenti. Grazie.
Presidente
- Grazie Consigliere Cognetta. Punto 8
all'ordine del giorno.
