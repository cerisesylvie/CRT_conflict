Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2949 del 18 dicembre 1991 - Resoconto
OGGETTO N. 2949/IX Richiesta di referendum abrogativo della
legge 13 marzo 1958, n. 296: "Costituzione del Ministero della
Sanità"
(Approvazione di mozione)
.
Presidente
Colleghi consiglieri, penso che su
questi cinque argomenti cioè fino all'oggetto n. 53, che dovremmo
comunque leggere, si possa fare una sola discussione e poi le
votazioni separate.
La discussione è unica e poi faremo la votazione al momento in
cui sono letti. Ha chiesto di illustrare le varie mozioni il
Consigliere Riccarand, ne ha facoltà.
Riccarand (VA)
Si tratta di una iniziativa che
viene portata avanti in modo coordinato da diversi consigli
regionali, in modo da arrivare ad attivare per la prima volta una
procedura prevista dall'articolo 75 della Costituzione della
Repubblica italiana, che prevede la possibilità di sottoporre a
referendum abrogativo delle leggi dello Stato, se lo richiedono
almeno cinque consigli regionali.
Questa procedura non è mai stata utilizzata anche perché la
disciplina del referendum è stata regolata molto tardi, le regioni
a statuto ordinario sono state istituite solo in tempi
relativamente recenti e quindi non c'è stata ancora forse la
capacità di appropriarsi di questo strumento.
Sta di fatto che negli ultimi mesi, proprio sulla base di una
spinta molto forte ad una riappropriazione delle competenze da
parte delle regioni italiane, quindi sulla base di una spinta ad
una maggiore responsabilizzazione e ad un maggiore potere da parte
delle regioni e ad una modificazione significativa dello Stato
italiano nelle sue configurazioni, è emersa in diverse regioni la
necessità di dare un contributo significativo ad una modificazione
dello Stato italiano.
La proposta che è emersa, in particolare in occasione del
recente convegno di Venezia da parte dei presidenti dei consigli e
da parte delle regioni italiane, è stata quella proprio di attivare
un referendum di iniziativa regionale per far sì che una serie di
competenze, che attualmente sono dei ministeri e dello Stato, siano
trasferiti alle regioni e che non ci sia più una duplicità di
competenze.
E da qui quindi la proposta di 4 referendum, proposti da almeno
cinque regioni, che aboliscano una serie di ministeri: il Ministero
della Sanità, il Ministero della Turismo, il Ministero della
Agricoltura e il Ministero della Industria, in modo che sia chiaro
che queste competenze sono strettamente gestibili dalle regioni,
come del resto questo sarebbe già previsto in base agli articoli
della Costituzione che disciplinano le competenze della
Regione.
Dopo una serie di contatti che sono passati attraverso i Gruppi
consiliari, anche attraverso i presidenti dei consigli e attraverso
gli uffici legislativi, si è concordato questa iniziativa.
Questa iniziativa ha ora dei tempi piuttosto ristretti, perché
il deposito delle richieste di referendum deve avvenire prima dello
scioglimento delle camere, prima che sia fatto il decreto di
indizione delle nuove elezioni politiche.
Questo ha portato ad una accelerazione dei tempi di decisione da
parte dei consigli. Oggi stesso, mentre stiamo discutendo questo
argomento, l'argomento è in discussione presso il Consiglio
regionale del Trentino-Alto Adige e presso il Consiglio regionale
del Veneto, e c'è già una procedura avviata, anche se con dei tempi
un po' più lunghi, presso il Consiglio regionale della Emilia
Romagna e credo che ci sia anche un avvio di iniziativa presso il
Consiglio regionale del Piemonte e il Consiglio regionale
dell'Umbria.
Se queste iniziative avviate andassero a buon fine nell'arco di
poche settimane, è possibile arrivare ad un risultato concreto.
Quindi credo che ci troviamo di fronte ad una iniziativa che ha un
valore politico notevole e non a caso credo ha incontrato anche
all'interno del Consiglio regionale una adesione molto ampia.
Per quanto riguarda i quesiti proposti, sono nate alcune
incertezze rispetto al quesito relativo al Ministero
dell'Industria, sono state formulate due ipotesi di quesiti diversi
che sono state sottoposte ad una analisi nel corso di una riunione
degli uffici legislativi delle varie regioni. Si è ritenuto che
era, da una parte, necessario un ulteriore approfondimento, d'altra
parte però che il primitivo quesito proposto fosse quello che
assumeva una valenza maggiore, che quindi fosse opportuno
mantenerlo.
La proposta che è stata depositata, presentata sotto forma di
mozione, rimane con alcune piccole variazioni tecniche che prima
della votazione posso illustrare, che probabilmente sono già a
conoscenza della Presidenza del Consiglio; si tratta di modificare
una data alla mozione allegata all'oggetto n. 52, nella parte
deliberativa si fa riferimento alla legge 13 luglio 1959, n. 617,
la data esatta è non 13 luglio ma 31 luglio. Quindi bisogna, sia
dove c'è scritto "delibera" sia dove è scritto "indica", sostituire
13 luglio con 31 luglio.
Poi c'è una modifica da fare all'oggetto 50, anche qui sia nella
parte deliberativa, sia nella parte dove è scritto "indica": invece
di scrivere
"Volete che siano abrogati gli articoli 1 e 2
eccetera"
bisogna togliere l'articolo 2, per cui rimane:
"Volete che siano abrogati l'articolo 1 eccetera"
.
Con queste due modificazioni la proposta rimane quella che è
stata presentata, poi bisognerà fare un confronto nelle prossime
settimane con le altre regioni per vedere se ci fossero alcune
lievi modificazioni, in quel caso bisognerà correggerle; credo però
che questo sia l'orientamento su cui si attesteranno tutte le
regioni. Del resto è opportuno che oggi procediamo in questa
votazione, perché un ulteriore ritardo potrebbe pregiudicare
l'iniziativa, che invece ritengo abbia una grossa valenza politica:
se riusciremo a raggiungere questo traguardo delle cinque regioni,
nel 1993 sarà possibile con un referendum popolare dare una spinta
notevole ad una trasformazione in senso regionalista da parte dello
Stato italiano.
Presidente
Colleghi consiglieri, prima di dare la
parola a chi volesse intervenire, devo informarvi che per quanto
riguarda l'oggetto 51, cioè il Ministero dell'Industria, dai
contatti che sono in corso con il Trentino-Alto Adige e con la
Regione Veneto, sembra che il testo debba essere modificato non
tanto nella forma, quanto debbano essere apportate variazioni che
diventano sostanziali.
Allora la proposta potrebbe essere questa: di passare alle
votazioni degli oggetti 49, 50 e 52, e rinviare all'8 gennaio
l'oggetto n. 51, perché le comunicazioni che sono state fatte a
livello di Consiglio ci sconsigliano di votare oggi un testo, anche
perché siamo i primi, che poi dovrebbe essere modificato con
un'altra deliberazione. Oppure, se volete, per tranquillità di
procedura, votiamo i 4 testi così come sono, ripromettendoci di
riportare con una nuova mozione il testo che fosse approvato dal
Trentino-Alto Adige e dal Veneto in modo da uniformarci, altrimenti
non servirebbe a niente.
Va bene, votiamoli tutti e quattro, e poi se ci viene un testo
diverso ci dobbiamo adeguare a quello che hanno votato i colleghi
del Trentino-Alto Adige e del Veneto.
Ha chiesto di parlare il Consigliere Bajocco, ne ha facoltà.
Bajocco (PCI-PDS)
Non voglio far perdere tempo al
Consiglio perché le 4 mozioni sono state sottoscritte da tutti i
Gruppi consiliari. Il nostro Gruppo è favorevole proprio guardando
a questi 4 ministeri, specialmente l'ultimo; abbiamo visto infatti
che in questo periodo diverse persone sono morte per non essere
state ricevute nei vari ospedali.
Crediamo che con il trasferimento alle regioni di questi quattro
ministeri, le regioni possono essere maggiormente a contatto con i
problemi e la situazione possa essere migliorata.
Per questo votiamo a favore.
Presidente
Possiamo passare alle votazioni, vi
anticipo che poi dovrete votare per votazione segreta il delegato a
rappresentare la Regione per la presentazione delle varie mozioni.
Se siete d'accordo, la votazione segreta potrebbe essere fatta al
posto.
Do lettura della mozione presentata dai consiglieri Lanivi,
Bich, Milanesio, Gremmo, Agnesod, Rusci, Dolchi, Perrin, Faval,
Viérin, Mafrica, Pascale, Andrione, Rollandin, Monami, Riccarand,
Chenuil, Lavoyer, Martin, Voyat, Stévenin e Louvin:
Mozione Visto l'articolo 75 della Costituzione della
Repubblica;
Vista la legge 25 maggio 1970, n. 352;
Appreso che la maggioranza dei consiglieri della Regione Veneto
ha assunto l'iniziativa di un referendum abrogativo di ministeri
competenti in materie che dovrebbero essere gestite dalle
regioni;
Sottolineato che 1 'iniziativa congiunta di cinque regioni può
consentire di sottoporre a referendum popolare l'abrogazione di
quattro ministeri che svolgono funzioni di competenza delle regioni
(Agricoltura, Industria, Turismo e Sanità);
Evidenziata la necessità che le regioni assumano direttamente
l'iniziativa per una trasformazione in senso sempre più autonomista
dello Stato italiano;
il Consiglio regionale della Valle d'Aosta
delibera
di richiedere, ai sensi dell'articolo 75 della Costituzione, il
referendum per l'abrogazione della legge 13 marzo 1958, n. 296
"Costituzione del Ministero della sanità";
indica
il seguente quesito da sottoporre a referendum: "Volete che sia
abrogata la legge 13 marzo 1958, n. 296 "Costituzione del Ministero
della sanità";?"
dà mandato
all'Ufficio di Presidenza di comunicare ai consigli regionali di
tutte le altre regioni della Repubblica italiana la presente
deliberazione con l'espresso invito all'adozione del medesimo atto,
dandone notizia affermativa di riscontro affinché si dia seguito
all'iniziativa referendaria.
Presidente
Pongo in votazione la mozione in
oggetto.
Esito della votazione:
Presenti, votanti e favorevoli: 29
Il Consiglio approva all'unanimità.
Presidente
Vi vengono distribuite le schede.
Ha chiesto di parlare il Consigliere Bajocco per le proposte, ne
ha facoltà.
Bajocco (PCI-PDS)
Per il delegato effettivo propongo Elio
Riccarand.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Gli uffici legislativi delle varie
regioni nelle loro riunioni hanno consigliato per motivi
procedurali, per semplificare il lavoro, che sia lo stesso delegato
effettivo e supplente per tutti e quattro i referendum. Quindi la
proposta è di nominare la stessa persona come delegato effettivo e
sempre la stessa persona come delegato supplente.
Come delegato supplente propongo il Consigliere Bajocco.
Presidente
Pongo in votazione i nominativi
proposti.
Esito della votazione:
- Consiglieri presenti e votanti: 29
- Schede valide: 29
Hanno riportato voti:
- quale delegato titolare:
Riccarand Elio: 25
Rollandin Augusto: 1
Vallet Franco: 1
- quale delegato supplente:
Bajocco Igino: 27
Bondaz Gianni: 1
Ricco Raffaele: 1
Il Consiglio, ai sensi dell'articolo 29 della legge n. 352/1970,
nomina nelle persone dei consiglieri:
- Riccarand Elio (titolare);
- Bajocco Igino (supplente);
i delegati che, di concerto coi delegati di almeno altre quattro
regioni, provvederanno ad inoltrare la richiesta di referendum.
