Classificazione
AMBIENTE
Inquinamento
INDUSTRIA


Resoconto integrale del dibattito dell'aula
Oggetto del Consiglio n. 1785 del 10 gennaio 2001 - Resoconto
OGGETTO N. 1785/XI Presenza di scorie radioattive nella zona
est dello stabilimento "Cogne". (Interrogazione)
Interrogazione Appreso dagli organi di stampa che nella zona
est dello stabilimento "Cogne" di Aosta, sarebbero state rinvenute
scorie radioattive di alta pericolosità;
Saputo che la magistratura avrebbe aperto
un’inchiesta, incaricando l’ARPA di
eseguire gli opportuni accertamenti;
Ritenuto necessario avere ulteriori informazioni al
riguardo;
il sottoscritto Consigliere regionale
Interroga
l’Assessore competente per sapere:
1) qual è l’entità del fenomeno radioattivo
riscontrato presso lo stabilimento Cogne di Aosta e quali i
pericoli per la popolazione;
2) quali sono le cause del fenomeno e perché solo oggi è stato
rilevato;
3) quali provvedimenti sono stati o saranno assunti a tutela
della salute pubblica.
F.to: Curtaz
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Con verbale del 22 dicembre 2000,
convalidato dalla Procura della Repubblica il 23 dicembre scorso,
sono state sequestrate due zone di terreno nella zona est dello
stabilimento "Cogne". La prima zona si trova
nell’area di deposito temporaneo delle scorie AOD,
autorizzata a suo tempo a favore della "Cogne Acciai Speciali
S.r.l.", che ora è inclusa negli interventi di bonifica e messa in
sicurezza. Tale zona, di circa 100 metri quadrati, è situata ad est
della strada di collegamento fra il fabbricato Trafel e il
fabbricato PRS, in questo caso potrebbe essere utile vedere la
planimetria allegata, in ogni caso è la parte non occupata dagli
impianti produttivi e siderurgici, ma dalla parte in via di
bonifica nella zona più ad est dell’area stessa.
Si tratta, dicevo, di una zona di 100 metri quadrati, ad una
quota di oltre 12 metri superiore a quella del piano stradale e
pertanto con nessuna correlazione con l’alluvione
dell’ottobre scorso, come mi pare sia comparso anche
su alcuni organi di stampa.
Il sequestro è conseguente alla rilevazione di una
contaminazione radioattiva molto localizzata e con emissione
sensibile nel solo raggio di pochi metri. Potrebbe trattarsi di
americio, sostanza in passato usata nei parafulmini.
La seconda zona, avente la superficie di circa 1000 metri
quadrati, è un campo prova interessato dal trattamento per il riuso
di scorie provenienti dal deposito provvisorio e si trova a sud del
fabbricato PAC, quindi nella zona più vicina alla parte che confina
con l’autostrada.
Non si ha notizia per quest'ultima zona della rilevazione di
fonti di contaminazione.
Le aree oggetto di sequestro sono recintate e interdette
all’accesso da parte di chiunque; le cause del
fenomeno non sono ancora note, le indagini della Procura della
Repubblica sono ancora in corso.
Si evidenzia peraltro che Zimatec, incaricata dalla Regione del
1993, ha effettuato sull’area industriale anche le
rilevazioni radiometriche con risultanze rassicuranti, quindi
un'indagine sulla radioattività dell’area era già
stata fatta nel 1993.
In ogni caso la società "Vallée d’Aoste
Structure" opererà un nuovo controllo su tutta
l’area oggetto di riconversione e bonifica, per
verificare l’eventuale presenza di emissioni
radioattive ed attiverà successivamente un monitoraggio costante
nel tempo. Quindi verrà rifatta tutta l’analisi
sulla radioattività dell’area e questa verrà
ripetuta periodicamente, per avere dati di estrema certezza sulla
situazione.
Sulla base di quanto accertato finora non appare necessaria
l’adozione di provvedimenti per la tutela della
salute pubblica.
Président
La parole au Conseiller Curtaz.
Curtaz (PVA-cU)
Anche per questa terza interrogazione
prendo atto delle risposte dell’Assessore, che
voglio interpretare come interlocutorie, in attesa che la
Magistratura, attraverso le analisi e gli studi che risulterebbero
essere stati affidati a dei periti, nominati dalla Procura della
Repubblica di Aosta, accerti le cause e l’entità del
fenomeno.
Anche qui, nelle sedi che verranno ritenute
dall’Assessore più opportune, sarebbe il caso che
l’Amministrazione, a conoscenza di tali risultati,
li rendesse noti quanto meno ai consiglieri, perché siamo in un
periodo in cui l’area Cogne è stata oggetto di
diversi problemi ambientali e credo che i consiglieri, e la
cittadinanza, abbiano diritto ad avere delle risposte trasparenti
e, se del caso, rassicuranti sulla situazione di pericolo
ambientale costituita dallo stabilimento della "Cogne".
