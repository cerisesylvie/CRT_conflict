Classificazione
ISTRUZIONE PUBBLICA
Istituzioni scolastiche



Oggetto del Consiglio n. 2261 del 22 febbraio 2012 - Resoconto
OGGETTO N. 2261/XIII - Proposta di regolamento:
"Modificazioni al regolamento regionale 4 dicembre 2001, n. 3
(Istruzioni generali sulla gestione amministrativo-contabile delle
istituzioni scolastiche. Abrogazione dei regolamenti regionali 5
giugno 1978 e 28 novembre 1978)".
Articolo 1
(Sostituzione dell'articolo 56)
1. L'articolo 56 del regolamento regionale 4 dicembre 2001,
n. 3 (Istruzioni generali sulla gestione amministrativo-contabile
delle istituzioni scolastiche. Abrogazione dei regolamenti
regionali 5 giugno 1978 e 28 novembre 1978), è sostituito dal
seguente:
"Articolo 56
(Esercizio delle funzioni)
1. Ai controlli di regolarità amministrativa e contabile
provvede un revisore dei conti nominato dalla Giunta regionale, con
propria deliberazione. Con la medesima deliberazione, la Giunta
regionale nomina anche un revisore dei conti supplente, per i casi
di assenza o impedimento del membro effettivo. Il revisore dei
conti, dotato di adeguata professionalità, dura in carica tre anni
e può essere rinominato per non più di due volte nello stesso
ambito territoriale.
2. Al revisore dei conti nominato ai sensi del comma 1 è
affidato il riscontro di più istituzioni scolastiche, anche di
diverso ordine e grado, aventi sede in un medesimo ambito
territoriale. L'aggregazione è operata dalla struttura regionale
competente in materia di istruzione tenuto conto:
a) della dimensione complessiva dei flussi finanziari
amministrati;
b) della vicinanza o del facile collegamento tra le diverse
sedi;
c) della situazione geografica o ambientale in cui operano le
istituzioni scolastiche.
3. I revisori dei conti esterni all'Amministrazione regionale
sono nominati tra gli iscritti nell'apposito registro dei revisori
legali. Ad essi spetta un compenso onnicomprensivo, correlato
all'effettiva attività svolta, determinato dalla Giunta regionale
con la deliberazione di nomina e corrisposto dalle istituzioni
scolastiche.
4. I revisori dei conti interni all'Amministrazione regionale
sono nominati tra gli iscritti nel registro di cui al comma 5.
L'attività degli stessi è svolta a titolo gratuito.
5. La struttura regionale competente in materia di istruzione
provvede alla tenuta di un apposito elenco nel quale sono iscritti,
a domanda, i dipendenti appartenenti a qualifica non inferiore alla
categoria D di cui al testo unico delle disposizioni contrattuali
economiche e normative delle categorie del comparto unico della
Valle d'Aosta, nonché i dipendenti di qualifica immediatamente
inferiore che siano iscritti nel registro dei revisori legali.
L'elenco comprende un'apposita sezione nella quale possono chiedere
di essere iscritti i revisori contabili esterni all'amministrazione
per l'attribuzione degli incarichi eccedenti.".
Articolo 2
(Disposizione di coordinamento)
1. Ogni riferimento al collegio dei revisori dei conti,
comunque indicato, contenuto nel r.r. 3/2001, deve intendersi
effettuato al revisore dei conti nominato ai sensi dell'articolo
56, comma 1, del r.r. 3/2001, come sostituito dall'articolo 1 del
presente regolamento.
Articolo 3
(Disposizione transitoria)
1. I collegi dei revisori dei conti, in carica alla data di
entrata in vigore del presente regolamento, continuano a svolgere
le loro funzioni sino alla scadenza naturale del mandato. Alle
nuove nomine si provvede in conformità a quanto previsto
dall'articolo 56, comma 1, del r.r. 3/2001, come sostituito
dall'articolo 1 del presente regolamento.
Presidente
- La parola al relatore, Consigliere
Lattanzi.
Lattanzi (PdL)
- Grazie Presidente.
Con questo provvedimento modifichiamo il regolamento regionale
n. 3/2011. Si tratta di un atto di riorganizzazione e
razionalizzazione che, così come previsto per le istituzioni
scolastiche nazionali, in analogia all'articolo 1 del comma 616
della legge finanziaria del 2007, viene recepito anche per le
istituzioni scolastiche regionali. Viene ridotto il numero dei
revisori dei conti incaricati del riscontro delle irregolarità
amministrative, sostituendo i collegi dei revisori dei conti di tre
membri con un unico organo di controllo monocratico e del relativo
supplente. La riduzione consente un notevole contenimento della
spesa che, stante la situazione economica, si ritiene opportuno,
mantenendo tuttavia alto il livello professionale dei controlli ed
una continuità amministrativa. Il revisore dei conti per le
istituzioni scolastiche, che potrà essere indifferentemente un
professionista esterno all'Amministrazione, regolarmente iscritto
all'apposito albo dei revisori legali, o interno
all'Amministrazione, scelto nell'apposito registro tenuto presso
l'Assessorato competente, al quale sono iscritti a domanda i
dipendenti appartenenti alla qualifica non inferiore alla categoria
D, di cui al testo unico delle disposizioni contrattuali economiche
e normative delle categorie del comparto unico della Valle d'Aosta,
o i dipendenti di qualifica inferiore, ma iscritti al registro dei
revisori legali.
Con il presente atto, votato anche all'unanimità dalla
commissione, si mira a semplificare ed a rendere i controlli di
contabilità e di buona amministrazione nelle istituzioni
scolastiche più snelli e meno costosi.
Ringrazio gli organi dell'Assessorato che hanno predisposto
questa modifica e la commissione che ha accettato questo
miglioramento normativo, ed invito il Consiglio a votarla
all'unanimità.
Presidente
- La discussione generale è aperta.
La parola al Consigliere Louvin.
Louvin (ALPE)
- Grazie Presidente. Abbiamo ascoltato con
attenzione questa appassionata relazione del collega
Lattanzi...
Solleviamo in aula non un problema, ma un quesito di ordine
generale, che abbiamo già accennato in commissione alla presenza
dell'Assessore, ma è opportuno allargarlo all'apporto eventuale
della Giunta, per sapere se questa operazione di restrizione
dell'organo di revisione sarà applicata anche ad altri organismi.
Non abbiamo solo nelle istituzioni scolastiche degli organi di
revisione contabile, ma ne abbiamo anche in altri organismi.
Avevamo anticipato la questione per sapere se sono
in
itinere
altre modificazioni di natura legislativa,
regolamentare o altro, che possano coinvolgere altri rami
dell'Amministrazione oppure organi derivati o società
partecipate.
Condividiamo la necessità di avere una maggiore sobrietà da
questo punto di vista e fare in modo che non ci sia eccesso
nell'appesantimento di questi organi di controllo in sede tecnica.
Anticipiamo sul merito un voto favorevole alla proposta in
oggetto.
Presidente
- Se non vi sono altri interventi, dichiaro
chiusa la discussione generale.
La parola all'Assessore all'istruzione e cultura, Laurent
Viérin.
Viérin L. (UV)
- Merci M. le Président.
Solo per ringraziare intanto il relatore Lattanzi e la V
Commissione per il lavoro svolto. Abbiamo condiviso un
percorso...scusate, la II Commissione, è stato un lapsus...arriverò
alla questione, perché sulla legge sulla DSA abbiamo iniziato in V
Commissione una condivisione di un percorso che è stato enunciato
anche dal collega Louvin.
L'indirizzo del Governo, partendo da questi primi atti, con la
modifica di questo regolamento e con l'iter in corso della modifica
della legge sui disturbi dell'apprendimento, vanno nell'ottica di
razionalizzazione e di snellezza nel funzionamento, quindi sono i
primi atti concreti che si inseriscono in un discorso più generale,
che verrà applicato in generale dal Governo. Abbiamo voluto
iniziare da questi atti, che non sono solo di forma, ma sono anche
di sostanza, direi è forma che diventa sostanza, e che vanno nella
direzione auspicata. La discussione che è emersa nelle commissioni
andava ad analizzare quali possono essere gli ambiti di
applicazione e dove l'Amministrazione può dare dei segnali. Come
Assessorato abbiamo iniziato questo percorso, pensando di agire nel
concreto su questo ambito. Come ricordava il relatore, le modifiche
saranno operative e, a breve, discuteremo anche la legge sui
disturbi dell'apprendimento; abbiamo altri ambiti per quanto è del
nostro settore nelle prossime settimane, dove interverremo
nell'ottica enunciata.
Presidente
- Passiamo all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 35
Il Consiglio approva all'unanimità.
Presidente
- Articolo 2: stesso risultato. Articolo 3:
stesso risultato.
Pongo in votazione il regolamento nel suo complesso:
Consiglieri presenti, votanti e favorevoli: 35
Il Consiglio approva all'unanimità.
