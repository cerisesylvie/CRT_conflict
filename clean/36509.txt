Classificazione
AMMINISTRAZIONE REGIONALE
Ordinamento degli uffici e del personale
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 581 del 26 giugno 2014 - Resoconto
OGGETTO N. 581/XIV - Approvazione di risoluzione:
"Definizione delle iniziative da intraprendere per la soluzione
delle problematiche del personale del Corpo valdostano dei Vigili
del fuoco".
Presidente -
Qualcuno intende illustrarla? La parola alla
collega Certan.
Certan (ALPE) -
Grazie Presidente.
Molto brevemente, due considerazioni. In questi giorni abbiamo
visto il documento che è stato redatto da un'organizzazione
sindacale, della Co.Na.Po, che raggruppa un numero considerevole di
Vigili del fuoco, nel quale sono state elencate tutta una serie di
problematiche legate alla loro professione. Mi dispiace di non
vedere più presente in aula il collega Borrello, perché sicuramente
sarebbe anche più competente di me a trattare questo argomento,
comunque proverò con tutta la mia buona volontà a esporlo nel modo
migliore!
Sono problematiche legate alla loro professione di Vigili del
fuoco. Era una manifestazione di disagio ripetuto, perché da
diverso tempo erano state segnalate all'Amministrazione regionale
delle difficoltà, forse anche solo dei problemi legati al lavoro
quotidiano...
(Voci fuori microfono)
...volevo lasciare finire la discussione, perché mi sembra
giusto!
Dicevo, Presidente Rollandin, che sono state ripetutamente
inviate delle richieste di chiarimenti, di colloqui, di
condivisione di alcuni problemi. A quanto pare non sempre è stata
data risposta o quasi mai è stata data risposta a queste loro
necessità, quindi hanno deciso di proclamare lo stato di agitazione
che è datato 22 giugno.
Pur sapendo che questa mattina il Coordinatore del dipartimento
personale e organizzazione, insieme al Coordinatore del
dipartimento degli Enti locali e al Comandante regionale dei Vigili
del fuoco hanno avuto un incontro e hanno chiarito alcuni problemi,
con questa risoluzione chiediamo e crediamo che sia importante
avere anche una condivisione con la Commissione competente o almeno
con i Capigruppo, o comunque con il Consiglio regionale, perché
sono problemi e argomenti che a mio avviso toccano tutta la
comunità valdostana.
In particolare - poi lascerò la parola al collega Gerandin -
sottolineo l'argomento riguardante la formazione. Credo che tante
volte abbiamo parlato di quanto sia importante la formazione in
ogni professione e per ogni professione, ma questa è forse una di
quelle in cui la formazione è fondamentale, non solo per gli
operatori e quindi per i lavoratori, ma anche per la popolazione.
Credo che ripetutamente sia stato lanciato un grido di aiuto alla
formazione, perché è un tema che necessità di risorse, a volte
importanti, perché sono necessarie formazioni molto
specialistiche.
Noi chiediamo di porre l'attenzione e di poter avere un incontro
nella speranza di chiarire le posizioni.
Presidente
-
Colleghi, un po' di silenzio.
Certan (ALPE) -
Con questa risoluzione, devo dire che
avevamo dato la nostra disponibilità a rivedere insieme e a
condividere. Chiediamo proprio di poter incontrare nel più breve
tempo possibile l'organizzazione sindacale Co.Na.Po ed
eventualmente siamo disponibili anche ad aprire agli altri
sindacati di categoria, perché non crediamo sia una questione di
parte, ma che sia importante riuscire ad allargare il più possibile
questo dibattito. Grazie.
Presidente -
Grazie collega Certan. Altri colleghi? La
parola al collega Gerandin.
Gerandin (UVP) -
Merci Président.
Volevo solo aggiungere che chiaramente ha destato preoccupazione
in tutti noi il fatto che sia stata dichiarata questa agitazione da
parte del corpo valdostano dei Vigili del fuoco. Vogliamo chiarire
subito che noi non intendiamo essere o portare avanti una
controparte sindacale: su questo non c'è ombra di dubbio e noi
vorremmo evitare qualunque tipo di malinteso in merito. Noi siamo
solo preoccupati per il disagio che è stato segnalato, per cui non
entreremo nel merito delle rivendicazioni sindacali, ma vogliamo
mettere l'accento su alcuni aspetti che per noi preoccupano, perché
il corpo valdostano dell'effettivo dei Vigili del fuoco è sempre
stato uno dei punti di riferimento per la collettività valdostana.
È cresciuto negli anni, abbiamo fatto il corpo valdostano, ci siamo
staccati dal corpo nazionale e adesso fa senso apprendere che su un
parco macchine assolutamente di prim'ordine - per la carità, nel
numero e nella qualità; su questo non c'è ombra di dubbio -
apprendere che ci sono circa venti mezzi dei Vigili del fuoco fuori
servizio, tra cui la totalità delle tre autoscale e
dell'autopiattaforma. Penso sia la prima volta: di solito era la
Valle d'Aosta che era di supporto al comando di Torino. Questa
volta, per la prima volta, dobbiamo chiedere la copertura del
territorio valdostano da parte del comando di Torino.
Questi sono dei servizi che non si possono improvvisare, questi
sono dei servizi che vanno mantenuti. L'ho detto prima: abbiamo un
parco macchine di prim'ordine, abbiamo avuto la fortuna di avere
tempi migliori, per cui siamo riusciti a dotarci di questo parco
macchine. Penso che la Regione debba fare delle scelte molto
chiare, molto precise: questo parco macchine, se vogliamo
mantenerlo così, bisogna metterci i soldi per fare le manutenzioni,
per renderlo fruibile, per renderlo utilizzabile, altrimenti forse
è meglio ridurre un po' il parco macchine, ma garantire almeno
l'efficienza dei mezzi.
È assolutamente preoccupante che poi ci siano solo divise
estive, con due pantaloni e una giacca, un completo antifiamma, e a
breve si dovrà garantire comunque la fornitura invernale, di cui in
questo momento non si ha notizia. Ma non solo, tutta una serie di
dispositivi di protezione individuale, i famosi "DPI": beh, quelli
che abbiamo fornito al Comando dei Vigili del fuoco è, io direi, di
scarsa qualità? Completi impermeabili che non sono impermeabili...
Per cui questa è la situazione reale in cui si trovano in questo
momento.
Torno a dire che non vogliamo entrare nel merito delle
rivendicazioni sindacali, sono altri tavoli, ma noi saremmo
veramente contenti di poterci confrontare con una delegazione che
sia rappresentativa di tutto il personale, perché mi risulta che in
questo momento il Co.Na.Po rappresenti oltre il 75 percento. Ma noi
vogliamo che siano presenti tutti i vigili, perché non c'è
sindacato che tenga: i Vigili del fuoco sono un corpo che ha nello
spirito di appartenenza il valore aggiunto e sicuramente la
delegazione che verrà saprà dirci. Noi vorremmo chiedere alcune
cose molto semplici, perché forse qualcuno si è dimenticato che i
Vigili del fuoco, quando indicono uno stato di agitazione e
dichiarano lo sciopero, sono un servizio essenziale, per cui il
servizio lo garantiscono lo stesso e magari la Regione risparmia
pure i quattrini per pagarli. Questa è la differenza rispetto ad
altri che vanno in sciopero. Allora, questi meritano rispetto e chi
merita rispetto noi vogliamo che sia il Consiglio regionale, in
questo caso la Commissione, che ascolti cosa hanno da dirci.
Vogliamo capire quali sono i disagi effettivi che trovano in una
situazione legata alla caserma, che ha fatto la vergogna della
Valle d'Aosta. Fallimenti, progetti, caserma nuova, ritorniamo
indietro: siamo riusciti a creare di tutti e di più. Non parliamo
poi dei distaccamenti, quello della bassa Valle, che adesso, dopo
averlo comprato, lo stiamo svendendo, quello che doveva essere il
futuro distaccamento. Va beh! La situazione economica è questa e
dobbiamo fare buon viso a cattiva sorte. Però noi vogliamo sentire
qual è il disagio effettivo che provano. Non ci vogliamo sostituire
alle organizzazioni sindacali, non vogliamo fare una trattativa
sindacale, vogliamo sentire qual è l'effettivo disagio che hanno i
Vigili in questo momento.
Avrei veramente gradito che a questa discussione avesse
partecipato il collega... Io sono un Vigile del fuoco in pensione,
per cui probabilmente ho ancora una visione vecchio stile.
Peraltro, l'Assessore Perron l'ha fatto anche lui l'ausiliario dei
Vigili del fuoco, ha fatto il militare: io non ero ancora
caposquadra, sono passato caposquadra molto in ritardo. Avrei
gradito che a questa discussione avesse partecipato il collega
Borrello, ma abbiamo visto partire delle telefonate preoccupate,
perché in questo momento, oltre al fatto che qualcuno deve mettere
a tacere le proprie coscienze e i propri pensieri, siete riusciti a
inventare anche quella che viene chiamata la "fuitina", nel senso
di dire che quando qualcuno non riesce a essere coerente, a
prendersi delle responsabilità e magari votare contro... Perché lui
nel corpo dovrebbe crederci, perché lui è ancora dipendente. Lui è
ancora dipendente! Allora è più comodo alzare i tacchi e andarsene!
Avete legalizzato un nuovo sistema per togliervi le responsabilità
di decidere e di schiacciare un pulsante, che in questo caso
avrebbe significato qualcosa, ma avrebbe avuto un significato
soprattutto per lui. A me dispiace per lui, a me dispiace veramente
per lui! E dispiace per i suoi colleghi che magari l'avranno pure
votato. Quando non si ha la coscienza pulita, quando non si ha la
voglia di partecipare e di assumersi le responsabilità, questo
succede.
Noi chiediamo solo ed esclusivamente di avere la possibilità di
sentire una parte assolutamente per noi fondamentale, quella dei
Vigili del fuoco, per capire quali sono le vere ed effettive
esigenze. Poi delle rivendicazioni sindacali discutiamone su un
altro tavolo, a noi non interessa.
Presidente -
La parola al collega La Torre.
La Torre (UV) -
Grazie Presidente.
Intervengo perché veramente quello del collega Gerandin è stato
un intervento su una base di correttezza. Parto anch'io
dall'affermazione "onore al merito dei Vigili del fuoco" e quindi
spero anch'io che le loro questioni si possano risolvere in tempi
brevi. Anche perché Gerandin dice una cosa giusta: noi non siamo la
loro controparte sindacale, e io aggiungo che non siamo neanche il
loro riferimento logistico. Dico anche di più: noi non siamo, ma
non potremmo neanche essere la loro controparte sindacale. Io credo
che nel suo ragionamento ci sia questo che in qualche modo vada
condiviso: il fatto che comunque, tenendo conto che poi tutti
devono essere in qualche modo rappresentanti e quindi anche
ascoltati per quelle che sono le loro sensazioni, riguardo anche a
un'attività di interesse pubblico come quella dei Vigili del fuoco,
fissando però ben chiaro il concetto che noi non siamo una
controparte né logistica né sindacale, io credo che la nostra
Commissione possa e debba in qualche modo sentirli, come ha fatto
altre volte per i dipendenti degli impianti a fune e come è
successo per altre situazioni. Credo però -lo dico da Presidente,
quindi metto anche a disposizione la II Commissione - con questa
logica, che quello è un terreno di informazione, di scambio di
informazione, dove noi, come ha detto bene Gerandin, prendiamo atto
delle sensazioni che loro cercheranno di trasmettere. Ecco, io su
questa base, mi sono consultato col Presidente e penso che si possa
in qualche modo recepire. Quindi io, se ho conferma, penso che si
possa recepire. Grazie.
Presidente -
La parola al collega Donzel.
Donzel (PD-SIN.VDA) -
Grazie Presidente.
Fa piacere che, nonostante la fuga del collega Borrello, fuga
dal campo da combattimento un po' indecorosa, ci sia la sensazione
che forse questo argomento vada trattato in Commissione. Ma mi
permetta di eccepire sul fatto che non condivido questo suo
passaggio - noi siamo la controparte, non siamo la controparte... -
che ha ingenerato un po' di confusione. Si chiede un'audizione che
io personalmente penso vada estesa a tutte le forze sindacali e
penso anche che non sia una questione di controparte: qui si viene
anche a sostenere delle ragioni e delle preoccupazioni. Chiunque
abbia letto quel comunicato rimane colpito da una questione che non
avrebbe meritato l'urgenza di un dibattito, se fosse stato il
classico aumento dello stipendio o qualche giorno in più di ferie.
Qui vengono portate alla nostra all'attenzione due tipi di
problematiche che io giudico gravi: la più grave di tutte è la
questione della sicurezza. Il primo intervento che feci in questo
Consiglio regionale sei anni fu su una questione della sicurezza
del lavoro e penso che sia un argomento delicato. Tutti abbiamo
vissuto la drammaticità di un giovane vigile del fuoco che ha perso
la vita, un giovane valdostano, abbiamo intitolato a lui la
caserma, quindi il tema della sicurezza non è proprio una cosina da
controparti, è una cosina su cui io voglio capire e sapere cosa c'è
dietro questo tema. Se poi hanno raccontato delle bufale, quelli
che hanno firmato questo comunicato si prenderanno le loro
responsabilità, ma hanno posto il tema della sicurezza anche dei
cittadini.
Quindi non è proprio una questione di controparti, qui siamo in
Consiglio regionale... Era per dirle che mi ha fatto piacere,
collega La Torre, che lei con sensibilità dicesse che è aperto, ma
le spiego il ragionamento che c'era dietro al presentare una
mozione di questo tipo: non è la rivendicazione sindacale
tout
court
, qui si parla di sicurezza dei cittadini. È una cosa che
interessa tutti, maggioranza e minoranza, non è una prerogativa
nostra, ma un qualcosa su cui mi permetto di volerci capire di più.
E questa è la parte diciamo più importante.
Poi c'è una parte che non è secondaria, che attiene alla
politica, alle relazioni con le parti sociali e che è stata oggetto
di sei anni, da parte mia, di duri scontri con la maggioranza,
ossia il dialogo con le parti sociali annunciato e mai però attuato
secondo delle modalità. Sappiamo che ci sono parti sociali amiche,
non è un segreto, non c'è neanche bisogno di chiamarli, qualcuno
sale già su al secondo piano prima delle riunioni, prende la velina
e va a far la riunione, quindi c'è di tutto nelle parti sociali!
Però il ragionamento è che qui si denuncia una mancanza di dialogo.
Allora, visto che c'è, invece, una volontà nuova annunciata e
perorata di costruire un modo diverso di fare politica per
affrontare i grossi problemi economici che abbiamo, è chiaro che
bisognerà categoria per categoria andare a spiegare che le
rivendicazioni forti di carattere economico non sono possibili.
Personalmente mi sto facendo antipatico mezzo mondo, perché a tutti
i lavoratori che mi vengono a dire delle cose dico: guardate che ci
sono dei grossi problemi economici. Ma bisognerà capire se i
problemi della sicurezza dei lavoratori, i problemi della sicurezza
dei cittadini non meritano allora un ragionamento più ampio, perché
quelle risorse vanno comunque reperite e bisogna prestare
attenzione a questi problemi. Quindi è con questo spirito che
naturalmente rivolgo un auspicio personale affinché l'incontro sia
esteso a tutte le forze sindacali, per la delicatezza del tema in
questione.
Presidente
- La parola alla collega Certan.
Certan (ALPE
) - Accolgo con piacere, se ho ben capito e
vista l'ora tarda! Non vorrei a quest'ora aver capito male, ma mi
sembra che il collega La Torre abbia fatto questa apertura.
L'avevamo già rimarcato noi, collega La Torre, che chiaramente non
eravamo noi l'interlocutore per un sindacato, ma potevamo essere la
I e la II Commissione che lei presiede può e deve essere invece un
interlocutore per una categoria di lavoratori, così come lo è stato
diverse altre volte. Quindi accolgo con favore questa disponibilità
sua (quindi della maggioranza se ho ben capito,) ad accogliere
questa nostra risoluzione. L'avevamo già detto in introduzione:
chiaramente siamo disponibili eventualmente a valutare le
correzioni, da fare, come l'apertura che ha fatto il collega Donzel
a tutte le rappresentanze. Grazie.
Presidente
- La parola al Presidente della Regione.
Rollandin (UV)
- Le considerazioni che sono state fatte
sulla situazione dei Vigili del fuoco credo che non possano essere
risolte oggi, questa sera in quest'aula, anche se chi è
intervenuto, pur dicendo di non volere entrare nel merito, è
entrato chiaramente nel merito. Io voglio solo far presente due
cose, primo: già oggi come è stato ricordato, secondo quello che è
previsto, è stato fatto un incontro cosiddetto di raffreddamento,
dove sono state spiegate tutta una serie di motivazioni. C'è una
relazione del Direttore del corpo dei Vigili del fuoco che prende
in esame punto per punto e dà tutta una serie di risposte.
Voglio solo sottolineare che, credo, avrete già preso in
considerazione il fatto che non possiamo accettare il "tenuto conto
che non sono state date risposte". Io ho sempre ricevuto tutti e ho
sempre dato le risposte, quindi questo è assolutamente falso!
Benissimo: questo mi sembrava che foste d'accordo di toglierlo. E
io non ho nulla in contrario che ci sia l'incontro, chiaramente
condividendo il fatto che sia con loro e con gli altri sindacati,
perché è giusto che sia così, ma chiederei anche che venga sentito
il responsabile dei Vigili del fuoco, perché è logico sentire chi è
a capo dell'organizzazione, perché quando si parla di sicurezza
tutti concordiamo che non può essere messa in difficoltà la
sicurezza della gente attraverso questi punti di non riferimento.
Concordo con quello che ha detto Gerandin, che i Vigili del fuoco
non hanno mai lasciato in predicato il problema del servizio, al di
là delle contestazioni che potevano fare. Di questo ne siamo grati
e io credo che al di là delle divisioni che ci possono essere
all'interno, su cui io non entro nel merito; questa è una
associazione che ha avuto una sua origine, sappiamo come, noi
rispettiamo l'organizzazione che c'è stata, quindi non c'è nessun
problema.
Quello che vorrei ricordare è che giustamente una serie di
aspetti vanno specificati, non penso a questo livello, prendendo in
esame il tutto. Sicuramente voglio ricordare al collega Gerandin
che il problema del fallimento di una ditta che ha fatto la caserma
non è addebitabile né a questa maggioranza né a quella di prima,
perché se ci addebitate anche il fatto che ci sia il fallimento di
una ditta, capite che andiamo un po' lontano! Se poi ci sono delle
forniture che mancano, andiamo a vedere anche quello; se ci sono i
mezzi... Mezzi come quelli che hanno i Vigili del fuoco della Valle
d'Aosta non li ha nessuno al mondo! Ecco, allora andiamo anche a
vedere quelle cose! Han tutto e di più: nessuno al mondo, nessuno!
Credo che il discorso sia molto chiaro. Ci sono delle difficoltà:
benissimo, andiamo nella Commissione competente.
Quindi con queste modificazioni che non so come dovranno essere
formalizzate: dev'essere tolto il paragrafo "tenuto conto", come mi
sembrava foste d'accordo, e inserito non "il Presidente", ma
"impegna la Commissione competente di convocare nel più breve tempo
possibile la Co.Na.Po, le altre organizzazioni sindacali e il
Direttore del corpo dei Vigili del fuoco". Grazie.
Presidente
- La parola alla collega Certan.
Certan (ALPE)
- Grazie Presidente.
Siamo d'accordo di accettare queste modifiche e avevamo già
dimostrato la nostra disponibilità. Quello che noi abbiamo
riportato, riguardo agli incontri più o meno avvenuti con lei,
erano virgolettati perché noi li avevamo...
(Voci fuori microfono)
...no, no! Li avevamo ripresi dal comunicato. Dopodiché,
precisato questo, abbiamo detto: le togliamo; ma erano
virgolettate.
Lasceremmo il primo paragrafo "visto", il "considerata
l'importanza", "vista la dichiarazione" e "appreso che in data",
con "il Consiglio regionale impegna la Commissione competente a
convocare nel più breve tempo possibile una riunione con le...",
adesso vediamo come metterlo: "aperta a tutti, con l'organizzazione
Co.Na.Po. e le altre organizzazioni sindacali, il Comandante dei
Vigili, per chiarire la situazione e definire eventuali percorsi da
intraprendere". Grazie.
Presidente
- Collega, se ci può portare una proposta così
la leggiamo ai colleghi. Mentre aspettiamo il testo delle
modifiche, passo la parola al collega Gerandin.
Gerandin (UVP
) - Grazie Presidente.
Molto brevemente, solo per dire che mi fa piacere che sia stato
accettato questo incontro con questa rappresentanza dei Vigili del
fuoco. L'ho già detto prima nel mio intervento: a mio modesto
parere dovrebbe essere una rappresentanza che rappresenti l'intero
corpo dei Vigili del fuoco e ritengo del tutto legittimo che la
Commissione senta anche il parere del dirigente, su questo non c'è
ombra di dubbio e mi pare legittimo.
Volevo solo riprendere due suoi passaggi, sui quali
probabilmente non ci siamo capiti. Sul fatto che i Vigili del fuoco
valdostani abbiano un parco macchine invidiabile, mi pare di averlo
detto nel mio intervento, dicendo che hanno un parco macchine che è
veramente di assoluto rilievo e può fare sicuramente concorrenza
coi più grossi comandi italiani.
In merito al discorso del fallimento dell'impresa, io non vi ho
detto che eravate stati voi la causa. Nel mio intervento mi pare di
avervi detto (me lo sono segnato) che, tra fallimenti, progetti di
nuove caserme, ristrutturazioni e appalti nuovi, era interessante
capire come stanno vivendo il disagio della ristrutturazione della
caserma: questo era il mio passaggio; io ho detto questo. È
sicuramente un disagio importante e noi volevamo solo capire qual
era questo disagio. Grazie.
Presidente
- Grazie collega Gerandin. Leggo ai colleghi
quello che sarebbe il nuovo testo. Rispetto a quello che avete
nelle vostre mani il quarto comma viene annullato, il "tenuto
conto", mentre "l'impegna" si trasforma in questa maniera: "il
Consiglio regionale impegna la Commissione consiliare competente a
convocare nel più breve tempo possibile una riunione con
l'organizzazione sindacale Co.Na.Po., le altre organizzazioni
sindacali e il Comandante dei vigili del fuoco per chiarire la
situazione e definire eventuali percorsi da intraprendere". Questo
sarebbe il nuovo testo che è stato depositato in emendamento al
primo presentato dalla collega Certan. Se siamo d'accordo votiamo
su questo testo.
I colleghi sono pregati di votare. La votazione è chiusa.
Presenti: 31
Votanti: 31
Favorevoli: 31
Il Consiglio approva all'unanimità.
Grazie a tutti.
---
L'adunanza termina alle ore 22,04.
