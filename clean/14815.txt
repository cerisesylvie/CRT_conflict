Classificazione
AGRICOLTURA
Fabbricati rurali


Resoconto integrale del dibattito dell'aula
Oggetto del Consiglio n. 1267 del 5 aprile 1995 - Resoconto
OGGETTO N. 1267/X Disegno di legge: "Interpretazione
autentica della legge regionale 6 luglio 1984, n. 30 (Interventi
regionali in materia di agricoltura), e successive
modificazioni".
Articolo 1 1. Nell'ambito delle associazioni di produttori
agricoli di cui all'articolo 6, comma 4 e all'articolo 22, comma 1,
della legge regionale 6 luglio 1984, n. 30 (Interventi regionali in
materia di agricoltura), e successive modificazioni, sono comprese
le forme associative in agricoltura legalmente costituite ai fini
della gestione in comune di latterie turnarie e di forni
frazionali.
Articolo 2 1. Le provvidenze concesse ai sensi dell'articolo 6,
comma 5, della legge regionale 30/1984, e successive modificazioni,
per la ricostruzione e sistemazione di fabbricati rurali sono
riferibili anche a ricostruzioni e sistemazioni parziali del
fabbricato, a condizione che venga garantita la salvaguardia
globale della struttura e ferma restando, in ogni caso, la
necessità che il fabbricato oggetto dell'intervento sia censito
come rurale.
Presidente
Ha chiesto la parola il relatore,
Consigliere Bionaz.
Bionaz (UV)
La gestione in comune dei forni
frazionali delle latterie turnarie esprime una delle forme
associative più tipiche dell'economia agricola valdostana. Per
questo motivo la Regione è sempre intervenuta con forme di
incentivazione, concedendo a tali forme associative gli stessi
contributi previsti per le altre forme associative, quali consorzi,
consorterie, per i seguenti settori: alpeggi, fabbricati rurali,
vedi articolo 6, comma 4, contributi nelle spese di gestione e
costituzione, articolo 22.
Successivamente all'emanazione della legge n. 30/84, che ha
stabilito queste forme di incentivazione, sono intervenute: una
normativa comunitaria, una regionale e una statale, quella
regionale di recepimento della comunitaria, che hanno dato una
definizione tecnica del concetto di associazione e di produttore
molto più restrittiva, in quanto rientra in una diversa ottica
comunitaria, diretta ad incentivare la commercializzazione dei
prodotti agricoli.
Per questo si è ritenuto intervenire con una interpretazione
autentica, che mantenga ferma l'accezione iniziale del concetto,
più collegata alla salvaguardia delle tradizionali gestioni
associative delle strutture agricole valdostane.
Con l'articolo 2 si intende chiarire il concetto di fabbricato
rurale quale ammissibile ai contributi di cui all'articolo 6, comma
5. In particolare, il chiarimento si è reso necessario in quanto a
volte si presentano casi di richiesta di sistemazione parziale, o
perché solo una parte di strutture necessitano di tali interventi,
o perché si tratta di proprietari diversi, dei quali uno solo fa
domanda.
In assenza di indicazioni precise da parte della legge, si è
ritenuto di precisare che anche tali casi sono ammissibili a
contributo, purché gli interventi siano diretti al consolidamento
della struttura globale.
Presidente
É aperta la discussione generale. Qualcuno
chiede la parola? Se nessuno chiede la parola, si passa all'esame
dell'articolato.
Pongo in votazione l'articolo 1.
Presenti, votanti e favorevoli: 25
Presidente
Pongo in votazione l'articolo 2.
Presenti, votanti e favorevoli: 25
Presidente
Pongo in votazione la legge nel suo
complesso.
Presenti, votanti e favorevoli: 25
Il Consiglio approva all'unanimità
