Classificazione
ASSISTENZA SANITARIA E OSPEDALIERA



Oggetto del Consiglio n. 2496 del 25 maggio 2023 - Resoconto
OGGETTO N. 2496/XVI - Approvazione di risoluzione:
"Interventi per il sostegno ai soggetti che necessitano di
assistenza sanitaria fuori dal territorio regionale e alle loro
famiglie".
Bertin (Presidente) -
Per l'illustrazione, consigliere
Manfrin.
Manfrin (LEGA VDA) -
Passiamo ora al punto n. 71.02. Al
pari della risoluzione precedente, con quest'iniziativa andiamo a
parlare di una altra proposta di legge, la proposta di legge n. 89,
che si poneva l'obiettivo di fornire un sostegno a quei Valdostani
che necessitano di assistenza sanitaria fuori dal territorio
regionale e ovviamente alle loro famiglie.
Il testo nasce dal combinato disposto dell'esigenza di tutela e
dell'erogazione di una prestazione sanitaria adeguata alle
necessità del paziente e ai costi che il paziente e la sua famiglia
sono costretti a sostenere quando deve spostarsi fuori dei confini
regionali.
Come sappiamo, infatti il nostro sistema sanitario regionale è
quotidianamente impegnato per garantire un servizio che sia
efficace e umano e in prima battuta possa rispondere alle esigenze
che vengono a crearsi; questa risposta però non è sempre possibile:
accade che la nostra Regione non riesca a dare quelle soluzioni in
termini appunto di visite e di cure e che il paziente debba
ricercare, in accordo con il nostro sistema sanitario, gli adeguati
servizi in regioni differenti.
Dagli approfondimenti effettuati e dal confronto con le
associazioni che si occupano di questo tema, anche solo
incidentalmente, possiamo rilevare che i centri specializzati e le
cliniche fuori Valle sono oggetto di numerosi spostamenti da parte
di chi dedica amore e attenzione verso chi ha problemi di salute o
verso chi è disabile, e questo trasferimento non è vissuto in
maniera positiva sia in termini di tempi sia in termini di
costi.
È sufficiente confrontarsi con i parenti, i caregiver, le
associazioni che si occupano di seguire i malati o soggetti con
disabilità per capire che, per chi accompagna i propri parenti,
amici o assistiti in queste cliniche, questi viaggi richiedono
tempo, denaro e organizzazione, basti pensare ai vari pernottamenti
in alberghi e ostelli, agli spostamenti sulle autostrade, ai pasti
e al tempo che si deve sacrificare rispetto al lavoro e al proprio
tempo libero per assistere un proprio caro.
Le motivazioni di tali spostamenti possono essere molteplici:
dall'esigenza di una prestazione specialistica non presente nella
nostra Regione, o non erogabile nei tempi dovuti, alla ricerca di
un centro specializzato in una determinata patologia, o ancora
delle analisi specialistiche i cui strumenti non sono presenti in
Valle d'Aosta.
Tutto questo però porta con sé, come detto, inevitabilmente dei
costi che spesso il paziente o la sua famiglia, soprattutto se si
tratta di un minore o di un disabile, fatica a sostenere. La
garanzia per questi soggetti di vedersi riconosciuto il diritto
alla salute senza un aggravio di costi deve però essere perseguita
con ogni strumento.
Chi ha problemi di salute, in particolare le persone fragili
infatti, non può essere escluso o sentirsi svantaggiato in nessun
modo, anzi, deve essere facilitato nel suo percorso di controlli o
di cure.
La Regione autonoma Valle d'Aosta non ha certo la possibilità di
restituire il tempo speso durante gli spostamenti, ma ciò che può
fare è facilitare almeno economicamente questi viaggi e questi
soggiorni, motivo per cui si iscrive la necessità della proposta di
legge che abbiamo presentato.
Come sappiamo, anche qui durante il confronto in V Commissione,
tanto il Presidente Lavevaz quando l'Assessore Barmasse avevano
espresso condivisione verso il provvedimento in discussione.
Come abbiamo però rilevato precedentemente, anche per l'altra
risoluzione, durante le audizioni relative alla legge è stato
comunicato che il percorso legislativo non è considerato quello
ottimale, nonostante esistano specifiche disposizioni legislative
sul tema, ad esempio, ed è uno degli ultimi, quella del Molise.
La nostra azione era però stata condotta nella speranza che
potesse essere patrimonio di tutti e potesse fornire un valido
aiuto, al di là degli spaccati ideologici e partitici.
Ecco perché, a fronte di quanto rilevato dal confronto in
Commissione e nelle interlocuzioni che sono avvenute, riteniamo sia
utile recuperare - pur rimanendo convinti che lo strumento
legislativo sia quello migliore per rendere stabile e duratura una
disposizione - quanto di buono previsto nel testo e chiediamo, per
tramite di questa risoluzione, di dare attuazione agli articoli 1,
2, 3, 4, 5 e 6 della proposta di legge regionale 89 concernente gli
interventi per il sostegno ai soggetti che necessitano di
assistenza sanitaria fuori del territorio regionale e alle loro
famiglie.
Presidente -
La risoluzione è stata presentata. Per il
Governo l'assessore Marzi.
Marzi (SA) -
Come maggioranza sosterremo questa
risoluzione e fondamentalmente aggiungo un pezzo a quanto
esplicitato rispetto alla P.L. 77. Perché se la P.L. 77
evidenziava, da un punto di vista politico amministrativo, anche
una questione di opportunità rispetto all'utilizzo di uno strumento
come le leggi per dare tutela e quindi iscrivere dei LEA aggiuntivi
in merito a una patologia che di fatto va ad aggiungersi alle altre
comunque attraverso uno strumento amministrativo diverso dalla
legge, quindi con una delibera di Giunta regionale, per quanto
riguarda invece la P.L. 89 va dato merito al gruppo della Lega e
delle minoranze in genere di aver esplicitato un tema politicamente
rilevante che deve essere sostenuto ma, di fatto, nel caso
specifico sulla P.L. 89 a maggior ragione questa risoluzione ha un
assoluto senso perché la P.L. 89 - ed è stato anche oggetto di
confronto con le minoranze, in particolar modo con il collega
Manfrin che ha presentato la risoluzione, - così come strutturata
con difficoltà avrebbe potuto superare il vaglio di tutta una serie
di aspetti, compreso quello della quantificazione finanziaria della
stessa, rimanendo però assolutamente valido il principio di
riferimento per cui la P.L. 89 era stata rappresentata.
Concetti come quelli di prestazioni non adeguate, di prestazioni
in tempi incompatibili e di particolari patologie sono in termini
lessicali e anche di buon senso qualcosa di rilevante ma
sicuramente, da un punto di vista finanziario, avrebbero creato una
serie di problematiche, per cui la scelta fatta dal collega di
presentare la risoluzione - quindi rispondo anche in parte per la
P.L. 77 - di dare mandato alla Giunta di muoversi nel minor tempo
possibile andando ad agire sugli articoli richiamati da entrambe le
risoluzioni; soprattutto per ciò che concerne la P.L. 89
costituisce la differenza tra agire e non agire.
Per cui, nel chiedere naturalmente alla maggioranza di sostenere
questa risoluzione, e, di conseguenza, anche di dar corso, almeno
parzialmente, nella maniera migliore possibile alle due P.L.
presenti in V Commissione, la 77 e la 89, in un confronto che
comunque mi ha visto confrontarmi con tutti quanti i Commissari, a
partire dal Presidente della V Commissione, io ritengo che,
soprattutto sul tema trattato dalla 89, noi di fatto stiamo facendo
la differenza rispetto a sensibilità espresse dal gruppo della Lega
e dalle minoranze in generale... fare la differenza tra sostenere
il tema politico-amministrativo o non sostenerlo.
Presidente -
Si è prenotato il consigliere Chatrian, ne
ha facoltà.
Chatrian (AV-VdA Unie) -
Solo due piccole brevi
considerazioni. Negli ultimi mesi, in V Commissione, abbiamo avuto
modo, con i colleghi, , di approfondire bene le due tematiche che
oggi stiamo discutendo e pensiamo che questa sintesi, questo punto
di equilibrio, sia un buon punto di equilibrio da un punto di vista
soprattutto amministrativo, anche perché non solo va a far
funzionare meglio la macchina ma a oggi c'è a monte una copertura
legislativa, ecco perché oggi noi possiamo sostenere queste due
risoluzioni che vanno a meglio arricchire le necessità in questo
caso delle due tematiche che abbiamo appena affrontato e meglio
ancora vanno a condire ulteriormente i sorteggi di conseguenza.
Quindi cosa vuol dire tutto questo? Noi oggi, sostenendo le due
risoluzioni, andiamo a dare mandato al Governo di meglio
arricchire, quindi dare delle risposte migliori alla nostra
comunità, in modo che poi l'Azienda USL possa mettere finalmente a
terra meglio le esigenze, di conseguenza dare delle risposte
puntuali alle due tematiche che oggi il collega Manfrin ha messo in
evidenza.
Ecco che quindi non solo sono sufficienti le due risoluzioni che
noi oggi ci aggiungiamo a chiudere, la prima l'abbiamo già fatta, e
la seconda adesso, ma da un punto di vista amministrativo il
Governo regionale e l'assessore Marzi potranno in brevissimo tempo
modificare quelli che sono a oggi non solo gli aiuti, ma i sostegni
e, dall'altra parte, l'Azienda USL potrà meglio mettere a terra
quelli che sono invece proprio gli elementi fondanti le due
tematiche che abbiamo appena affrontato.
Io penso che sul piano politico, e non sul piano amministrativo,
si sia fatto un buon lavoro al di là degli impegni che sono stati
assunti in precedenza per meglio far funzionare la nostra macchina
a questo punto amministrativa.
Quindi sosterremo la seconda risoluzione, come ha messo in
evidenza poc'anzi l'assessore Marzi.
Presidente -
Consigliere Rollandin, ne ha facoltà.
Rollandin (PA) -
Per dire che, anche per quanto ci
riguarda, la valutazione di questa proposta sicuramente va nella
direzione giusta, e purtroppo arriviamo forse persino un po' tardi,
perché su questo tema, come sappiamo, regolarmente ogni anno si
doveva fare qualche intervento per sostenere... con questo andiamo
nella direzione di non obbligare qualcuno a fare tutta una serie di
strutture, perché c'è ed è previsto, quindi credo che sia
un'agevolazione importante per chi è interessato. Quindi voteremo
questa risoluzione.
Presidente -
Altri? Non vedo altre richieste. Mettiamo in
votazione la risoluzione. La votazione è aperta. La votazione è
chiusa.
Presenti, votanti e favorevoli: 34
La risoluzione è approvata all'unanimità.
