Classificazione
DEMANIO E PATRIMONIO REGIONALE



Oggetto del Consiglio n. 3974 del 2 ottobre 2024 - Resoconto
OGGETTO N. 3974/XVI - Interrogazione: "Informazioni in ordine
all'iter della procedura di permuta immobiliare tra un fabbricato
sito in corso Padre Lorenzo e alcune unità di proprietà regionale
all'interno dell'edificio 'Palazzo Ansermin' ad Aosta."
Bertin (Presidente) -
Passiamo al punto successivo, punto
n. 13. Per la risposta, il Presidente della Regione.
Testolin (UV) -
Io risponderò alla prima delle quattro
domande, alle altre tre risponderà il collega Guichardaz.
La prima domanda chiede "Quale sia lo stato d'attuazione della
procedura di permuta di cui alla deliberazione in oggetto": con
deliberazione n. 808 in data 15 luglio 2024, la Giunta regionale ha
approvato la permuta immobiliare senza conguaglio tra il
fabbricato, ubicato in Corso Padre Lorenzo, di proprietà della
società Au Coeur d'Aoste S.r.l., da destinare ad attività
didattica, e alcune unità immobiliari di proprietà regionale
ubicate all'interno dell'edificio denominato Palazzo Ansermin, in
Via Porta Pretoria ad Aosta, inserite nel piano delle alienazioni,
valorizzazioni immobiliari relativamente alle quali le precedenti
aste esperite nel 2018 e nel 2022 sono andate deserte.
In data 25 settembre 2024 si è provveduto alla stipula dell'atto
di permuta.
A ciò farà seguito, entro massimo 90 giorni, l'atto di
avveramento della condizione sospensiva.
Le unità immobiliari ubicate all'interno dell'edificio Palazzo
Ansermin costituiscono infatti beni vincolati, ai sensi del decreto
legislativo 22 gennaio 2004 numero 42, "Codice dei beni culturali e
del paesaggio". Il contratto, pertanto, è sospensivamente
condizionato al mancato esercizio entro 60 giorni dalla notifica
dell'atto da parte del notaio e della prelazione di acquisto da
parte del Ministero della cultura e degli enti territoriali
eventualmente interessati.
Presidente -
Assessore Guichardaz per i minuti restanti,
ne ha facoltà.
Guichardaz J. (FP-PD) -
La domanda n. 2, "Se ne sia stata
valutata la congruità rispetto alla necessità di spazi manifestata
dall'istituzione scolastica vicina, a fronte delle ipotesi
edificatorie fatte nell'ambito della già richiamata deliberazione":
la risposta è un compendio dei contributi anche dell'Assessorato
del collega Sapinet, oltre che del patrimonio, quindi io leggo ciò
che deriva da un'azione fatta e raccolta sulle diverse
strutture.
Come evidenziato nella citata deliberazione della Giunta
regionale n. 808/2024, l'Assessorato opere pubbliche, territorio e
ambiente ha effettuato, sulla base della documentazione reperita,
gli opportuni approfondimenti con gli uffici preposti al rilascio
dei necessari titoli abilitativi e ha verificato l'effettiva
possibilità di realizzare, previa demolizione dell'attuale
fabbricato, un edificio con caratteristiche tali da soddisfare i
fabbisogni manifestati dalla dirigente scolastica dell'ITPR Corrado
Gex, previo accordo con il Comune di Aosta, formalizzato con atto
d'intesa ai sensi dell'articolo 29 della legge regionale
11/1998.
Domanda n. 3, "Quale sia l'attuale fabbisogno di spazi mancante
alle istituzioni scolastiche valdostane, con particolare
riferimento a quelle insistenti nel Comune di Aosta": alcune
istituzioni scolastiche secondarie di secondo grado, site nel
Comune di Aosta, ad esempio il Corrado Gex e il Manzetti, lamentano
la carenza di spazi.
Al momento la maggior parte degli edifici scolastici dispone di
un numero di aule pari al numero di classi attivate; tuttavia, al
fine di migliorare l'offerta formativa e di permettere agli alunni
più fragili un percorso maggiormente personalizzato, in base alle
iscrizioni e alla situazione di fatto di fine giugno-inizio luglio
- che tiene conto delle ripetenze dei numerosi trasferimenti tra
indirizzi, in particolare verso gli istituti tecnici e
professionali - si cerca di ridurre il numero di studenti per
classe, sdoppiando per esempio classi da 27-28 alunni e costituendo
classi "miste" per attivare percorsi affini anche con 10-12-13
studenti.
A tal proposito, si fa presente che quest'anno sono state
accolte tutte le richieste proposte dalle scuole, ricordando allo
stesso tempo di valutare attentamente gli spazi a disposizione,
perché esiste la normativa che fissa gli spazi minimi per ciascun
studente.
Può quindi accadere che - al fine di accogliere studenti anche
in corso d'anno, ad esempio nel biennio fino a gennaio, in
un'ottica di riorientamento e prevenzione della dispersione - le
aule a disposizione per attività didattiche laboratoriali di
potenziamento e recupero attività alternative di IRC, così come gli
spazi dedicati agli studenti con disabilità, risultino non sempre
rispondenti ai bisogni dell'utenza.
Alcune istituzioni, in particolare l'ICAM, inoltre sono
dislocate su più sedi, non sempre vicine tra loro, situazione che
comporta un disservizio dal punto di vista anche organizzativo.
Vorrei inoltre sottolineare la situazione del centro regionale
per l'istruzione degli adulti, il CRIA: dal primo settembre 2024,
l'istituzione scolastica autonoma, che, allo stato attuale, non
avendo ancora una sede definitiva, si trova ospitata presso il
Convitto Chabod, al mattino dalle ore 08:00 alle ore 13:00, quando
non ci sono i convittori e i semiconvittori e, nel pomeriggio e
alla sera, in Via Chambery, presso la sede del CAT, ex Geometri,
dove sono presenti anche i laboratori.
L'Amministrazione sta valutando dove collocare temporaneamente
il CRIA, in attesa degli interventi di ristrutturazione delle
scuole, al fine di creare il minor disagio possibile agli
utenti.
La programmazione relativa agli interventi da effettuare sul
patrimonio edilizio di proprietà regionale, destinata alle scuole
secondarie di secondo grado e contenuta nel DEFR, è volta a
sopperire a queste carenze e si pone come obiettivo quello di
garantire, a ogni istituzione scolastica, idonei spazi per
l'apprendimento in linea con i contenuti delle linee guida fornite
dal Ministero dell'Istruzione e Merito e l'accorpamento, ove
possibile, di ciascuna istituzione in un'unica sede.
Questa è un po' la prospettiva che ci si pone attraverso il
piano lavori al quale adesso accenno rispondendo alla domanda n.
4.
"A fronte dei prospettati interventi riguardanti l'istituto
Manzetti e la scuola media San Francesco, quali valutazioni sono
state fatte al fine di poterne trasferire temporaneamente le
attività per consentire lo svolgimento dei lavori?": la
programmazione degli interventi relativi alle scuole secondarie di
secondo grado, inseriti nel DEFR, tiene conto dell'avvicendarsi dei
lavori sulle varie sedi e delle conseguenti necessità di
delocalizzare l'attività didattica volta per volta, quindi si fanno
delle operazioni di delocalizzazione man mano che si avvicendano i
lavori nelle sedi, questo per quanto riguarda - ripeto - le
secondarie di secondo grado.
Per quanto riguarda l'istituto Manzetti, in particolare, si è
ipotizzato l'utilizzo dell'intera sede sita in Via dei Cappuccini,
l'ala est ora occupata dall'ICAM, e l'ala ovest ora occupata dagli
uffici dell'UNIVDA.
"Quando verrà resa disponibile": dopo lo spostamento del liceo
classico nella nuova sede di Via Conseil des Commis e degli uffici
dell'Università presso la Caserma Giordana.
Per quanto attiene alle valutazioni relative al trasferimento
degli alunni della scuola media San Francesco, si ricorda che la
stessa è di proprietà del Comune, che definirà, nell'ambito della
propria programmazione, le modalità, i tempi d'intervento e le
soluzioni logistiche da adottare.
Presidente -
Per la replica, consigliere Aggravi.
Aggravi (RV) -
Sull'ultimo passaggio, Assessore, mi
consenta una battuta, speriamo che si metta d'accordo con le
strutture regionali, ma solo perché noi abbiamo giustamente citato
anche la scuola media San Francesco, proprio perché in più
iniziative - in realtà anche in un'iniziativa successiva, che poi
discuteremo, se non sbaglio, con il collega Sapinet - le
interrelazioni tra Regione e Comune di Aosta sono molteplici.
Prendo atto della risposta alla prima domanda da parte del
Presidente, che aggiorna sostanzialmente quello che era a nostra
conoscenza della deliberazione di Giunta.
Sulle altre due domande, - sulla seconda anche qui forse non
siamo stati, con il collega Lucianaz, pienamente parlanti nella
definizione -, si voleva capire se, al di là di quanto
rappresentato nella 808, ci fosse qualche valutazione in più e
dall'altro lato, lo collego al tema del fabbisogno complessivo,
avremo modo di discutere e di valutare meglio la parte del DEFR che
lei citava, anche perché purtroppo questa volta in Commissione con
lei non c'è stata possibilità di approfondirlo, ma, come ho detto
in quella sede, lo farò poi in aula, per capire un po' meglio il
termine dell'avvicendamento sulla base dei lavori, perché sappiamo
che, al di là di quello, un piano complessivo - se n'era già
parlato con l'assessore Caveri in realtà - sia in tema di palestre,
sia in tema di spazi e di aule, forse, al di là dei vari
avvicendamenti, sarebbe anche necessario.
Io ho anche preso atto della sua risposta sul CRIA, tra l'altro
avevo fatto un elenco di quelle che sono oggi le strutture, anche
per cercare di ordinare un po' meglio i pezzi, ed effettivamente,
in alcuni casi, l'utilizzo è frastagliato ed è un po' disperso nel
territorio del Comune di Aosta.
Il tema della disponibilità degli spazi, dell'utilizzo a vario
titolo e anche - come in questo caso - di permuta di strutture che
non sono più funzionali all'Amministrazione è un tema sicuramente
complesso, perché comunque bisogna sempre intervenire.
Sul tema di Corso Padre Lorenzo si prevede, da quello che ci è
stato detto, una demolizione dell'attuale per fare un'altra
struttura, non so perché non si possa magari anche valutare di
potenziare la struttura che c'è già adesso in quella sede, come
anche in altri casi, considerate comunque le possibilità che la
legge dà alle strutture e agli edifici che ospitano delle
istituzioni scolastiche.
Forse è da valutare e da considerare nel complesso anche delle
linee d'indirizzo che lei ha citato al termine della risposta della
domanda n. 3, quindi lo do come spunto e poi avremo modo di
ritrattare il tema forse durante la discussione del DEFR.
