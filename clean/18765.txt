Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 1871 del 7 marzo 2001 - Resoconto
OBJET N° 1871/XI Communications du Président du Conseil
régional.
Presidente
Informo il Consiglio
dell’attività svolta dalla Presidenza e dagli organi
consiliari dopo l’ultima riunione
dell’Assemblea:
Disegni di legge presentati:
Disegno di legge n. 113, presentato dalla Giunta regionale in
data 1° marzo 2001: "Ulteriori modificazioni della legge regionale
29 maggio 1996, n. 11 (Disciplina delle strutture ricettive
extralberghiere), già modificata dalla legge regionale 4 agosto
2000, n. 23";
Riunioni:
Ufficio di Presidenza: 1
I Commissione: 1
II Commissione: 1
IV Commissione: 1
V Commissione: 2
Conferenza Capigruppo: 1
Il Presidente del Consiglio Roberto Louvin e i Consiglieri
Leonardo La Torre e Carlo Curtaz non parteciperanno ai lavori
dell’Assemblea in quanto impegnati al primo
Congresso delle regioni che si tiene a Roma oggi e domani.
Si ricorda che i delegati del Consiglio regionale al Congresso
delle regioni sono stati nominati, in data 1° febbraio,
dall’Ufficio di Presidenza sentita la Conferenza dei
Capigruppo consiliari.
Scusa inoltre l’assenza per malattia il
Consigliere Andrea Lanièce.
È mancato nei giorni scorsi all’età di 93 anni
Giovanni Chabloz, nota figura di antifascista intransigente,
militante della Sinistra, componente, in rappresentanza del PCI,
del primo Consiglio Valle nominato dal CLN e primo Sindaco di Nus
dopo la Liberazione.
Con Giovanni Chabloz scompare dunque uno degli ultimi esponenti
della classe politica valdostana tra le due guerre mondiali
impegnata in una dura lotta contro il Fascismo per
l’affermazione dei valori di libertà, di democrazia
e di autonomia.
Il Presidente Louvin ha inviato, a nome del Consiglio regionale,
un messaggio di cordoglio alla famiglia del defunto ricordandone:
"? il grande impegno politico svolto attraverso una costante
passione e un grande senso civile delle istituzioni"
.
Ai familiari di Giovanni Chabloz rinnoviamo le più sentite
condoglianze di questa Assemblea.
La parola al Consigliere Fiou sulle comunicazioni del Presidente
del Consiglio.
Fiou (GV-DS-PSE)
Mi voglio associare al Presidente Marco
Viérin nel formulare le condoglianze ai familiari per la scomparsa
del loro congiunto Jean Chabloz.
Ho avuto modo di conoscere Jean parecchi anni or sono perché
frequentavamo la stessa sezione del PCI, la Lexert, dedicata alla
memoria del suo compagno di lotta partigiana ucciso dai
Nazifascisti nel 1944.
Nella "Lexert" si incontravano parecchi partigiani e qualche
volta si aveva occasione di sentire ripercorrere le vicende della
Resistenza in Valle d’Aosta, ma anche vicissitudini
di emigranti valdostani all’estero.
Questi ricordi mi hanno indotto, alla notizia della sua
dipartita, a riprendere in mano il suo libro: "Les temps ont
changé" per rileggere ancora in quelle pagine la storia di un
diciassettenne che nel 1924 lascia famiglia, casa, patria per
cercare in Francia le opportunità di emancipazione.
È la storia emblematica di molti emigranti valdostani:
l’attraversamento avventuroso della montagna, la
difficile ricerca del lavoro, la costruzione di nuovi rapporti
umani e sociali, ma con nel cuore sempre la Valle
d’Aosta.
Jean Chabloz dell’emigrante valdostano incarna
tutte le caratteristiche: la caparbietà
nell’affrontare le difficoltà, la dedizione al
lavoro come elemento di riscatto delle difficoltà stesse e di
promozione sociale. Ed è dalla considerazione della centralità del
lavoro nei processi di riscatto della dignità umana che attinge i
primi orientamenti politici che diventeranno presto scelta di vita
al di là e al di sopra di ogni altra cosa.
Nel 1935 aderisce al Partito comunista francese, allora
clandestino, vive le esperienze del Front populaire français e le
vicissitudini dell’occupazione tedesca.
Molto attivo nella Comunità degli immigrati a Parigi, collabora
fin dal 1934 a "La voix des Valdôtains", giornale dell'opposizione
al Fascismo degli esuli valdostani e dal 1937 a "La voce degli
Italiani" alla cui redazione partecipano anche Togliatti, Di
Vittorio, Baldini ed altri, cosa che evidenzia i crescenti legami
di Chabloz con il Partito comunista italiano.
Nel 1941, designato per ricostruire
l’organizzazione del Partito comunista in Valle
d’Aosta, ritorna nella sua terra di origine.
Organizza con Pepelin e Lexert i primi nuclei comunisti
all’interno della Cogne e mantiene i contatti fra i
Comunisti valdostani e il Comitato nazionale e regionale piemontese
del PCI.
Dopo l’8 settembre viene nominato Responsabile
dell'organizzazione dei gruppi comunisti della Resistenza in Valle.
Nasce così la componente comunista della Resistenza valdostana che
fa capo a Chabloz e a Lexert e che viene poi affiancata dalla
componente che fa capo a Emile Chanoux.
Nel 1944 Chabloz viene arrestato, torturato, poi condannato a
morte. Si salva dalla fucilazione con un tentativo di fuga durante
il quale si lancia da una finestra al terzo piano della caserma in
cui è imprigionato, si rompe una gamba per cui viene ricoverato in
ospedale e sfugge alla condanna a morte. Verrà poi trasferito in
carcere a Torino e rilasciato in seguito ad un accordo di scambio
di prigionieri.
Nel 1945 il CLN lo nomina Consigliere regionale come
rappresentante del PCI, ricoprirà questa carica fino al 1949. Fu
anche Sindaco di Nus fino al 1946.
Nel 1991, ormai ultraottantenne, non condividendo la
trasformazione del PCI in PDS, fonda insieme a Luciano Lillaz il
partito di Rifondazione comunista in Valle
d’Aosta.
Con questa storia di vita Jean Chabloz è sicuramente uno dei
protagonisti della storia della Valle d’Aosta del
secolo appena concluso, un protagonista fuori dagli schemi con cui
viene letta la storia valdostana del ?900 e perciò non sempre
valutato per il ruolo che ha svolto, un protagonista scomodo dalla
coerenza spinta forse fino alle estreme conseguenze.
La sua formazione in un susseguirsi di lotte prima per la
sopravvivenza poi nella lotta antifascista lo hanno forse portato a
guardare dubbioso all'evoluzione del mondo del dopoguerra, non
sufficientemente rigoroso se rapportato alle sue aspettative.
Questo può aver ingenerato in lui un atteggiamento duro rispetto
a scelte che portavano a percorsi diversi da quelli tracciati
quando l’elaborazione politica veniva fatta in
trincea.
A me pare di intravedere un po' di amarezza nel titolo del libro
biografico che ho già citato "Les temps ont changé"; mi sembra di
vederlo scuotere la testa mentre pronuncia appunto con amarezza
questa considerazione.
La sua vita, la sua attività sono comunque una fonte di
insegnamento da approfondire ancora a cui attingere per ridefinire
quel sistema di valori e convinzioni rinnovati di cui oggi sentiamo
il bisogno e che fatichiamo ad individuare.
