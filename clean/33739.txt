Classificazione
LAVORO
Infortunistica - Previdenza - Tutela della salute



Oggetto del Consiglio n. 1819 del 18 maggio 2011 - Resoconto
OGGETTO N. 1819/XIII - Interpellanza: "Implementazione dei
dati inseriti nel Registro delle persone esposte ai rischi
dell'amianto".
Interpellanza
Con Deliberazione del Consiglio regionale n. 3188/XI del
15/04/2003 è stata disposta l'istituzione del Registro delle
persone esposte ai rischi derivanti dal possibile contatto con
materiali contenenti amianto ai fini della sorveglianza sanitaria
dei lavoratori esposti ed ex-esposti all'amianto.
L'acquisizione di informazioni da parte del gruppo consiliare
ALPE ha portato alla luce il fatto che in tale registro
risulterebbero attualmente iscritti 523 lavoratori.
Sorprende peraltro il fatto che fra essi 490 appartengono
alla categoria degli operatori delle cave, marmisti e commercio
lapideo, mentre solo 10 rientrano fra i lavoratori del settore
siderurgico.
A fronte di una palese incongruenza di tali dati, rispetto
alle realtà e al rilevante numero di procedure avviate per il
riconoscimento di mansioni operative esposte all'amianto per cui
354 lavoratori risultavano già nel 2010 aver ottenuto il
riconoscimento dall'INAIL della posizione di esposizione ad
amianto.
I sottoscritti Consiglieri regionali
Interpellano
la Giunta
regionale per sapere:
1) secondo quali modalità si è proceduto alla rilevazione del
numero degli esposti o ex-esposti all'amianto nell'ambito delle
aziende siderurgiche che hanno operato o operano ancora nella
Regione;
2) come spieghi il numero palesemente irrisorio di persone
che invece risultano iscritte nel registro regionale degli esposti
ed ex-esposti;
3) se ritiene, alla luce dei dati sopra richiamati, che il
mantenimento in essere di un registro quale quello istituito abbia
caratteri di effettiva utilità in ordine ad attività di prevenzione
e di monitoraggio di categorie di lavoratori effettivamente
soggette a condizioni di rischio per asbesto e materie
asbesto-correlate;
4) se intenda impartire precise disposizioni per una corretta
implementazione dei dati sopra richiamati registrati presso il
servizio di medicina del lavoro dell'U.S.L.
F.to: Louvin - Bertin - Giuseppe Cerise
Presidente
- La parola al Consigliere Louvin.
Louvin (ALPE)
- Grazie Presidente. Quando qualche mese fa
abbiamo ripreso, e non era tema inconsueto in quest'aula, la
questione dell'esposizione al rischio amianto, lo abbiamo fatto -
il Presidente della Regione lo ricorda sicuramente perché diede una
risposta articolata - sul versante dell'adozione di provvedimenti
di tipo indennitario per quanto riguarda le situazioni di
esposizione. Nel dare questa risposta fece riferimento molto
puntualmente al piano di protezione dell'ambiente, di
decontaminazione, smaltimento e bonifica dei siti e alla delibera
consiliare del 2003, che è una delibera molto corposa e articolata
e che contiene questo piano di protezione e degli allegati, in
particolare l'allegato 2, che dà una serie di indicazioni non solo
per quanto riguarda la parte degli accertati casi di mesotelioma e
di malattie correlate all'asbesto, ma anche alla questione della
sorveglianza sanitaria, al giusto seguito che devono avere le
situazioni di possibile esposizione ad amianto o ex esposizione,
quindi non solo per i dipendenti ancora in forze nelle nostre
aziende, ma anche a quelli che vi hanno prestato servizio in anni
passati. Siamo andati ad approfondire la questione del registro
degli esposti ed ex esposti, anche perché ricorderà che era stata
evocata in relazione alla vicenda del Friuli Venezia Giulia e le
sue indicazioni e devo dire che abbiamo avuto una sorpresa
assolutamente inattesa, perché partivamo da un dato che abbiamo
discusso in quest'aula e che anche lei ci ha confermato
dell'esistenza di un numero molto rilevante, erano all'inizio
dell'anno 354 i lavoratori dello stabilimento Cogne di cui ancora
50 in forza all'azienda, che hanno riconosciuto dei benefici di
legge per esposizione all'amianto. Siccome abbiamo istituito nel
2003 questo registro per seguire complessivamente le
persone...l'attenzione sanitaria, quindi le visite regolari, gli
accertamenti che devono essere posti in essere - qui ci stiamo
occupando della salute, non della questione, ovviamente altrettanto
importante, indennitaria, che riguarda l'INAIL, ma questo segue un
altro filone, che stiamo seguendo ugualmente con attenzione - sul
versante della prevenzione e del monitoraggio di una situazione che
tocca la salute di migliaia di persone che hanno lavorato o
lavorano nelle nostre aziende, siamo andati allora a chiedere lumi
a chi gestisce il servizio di documentazione della situazione degli
esposti e la risposta ci ha fatti un po' "cadere dalla seggiola".
Dal 2003 al 2008 il registro è stato costituito acquisendo i
registri che i datori di lavoro avevano nelle varie aziende e che
dovevano inviare ogni tre anni all'organo di vigilanza dell'azienda
USL. È stato fatto il censimento delle aziende e ne sono risultate
due essenzialmente: quelle di bonifica di manufatti contenenti
amianto (tre ditte) e quelle di estrazione di pietra, attività di
cava; poi nelle attività a basso rischio - ma credo che 350
posizioni indennizzate difficilmente potrebbero essere considerate
a basso rischio - si inseriscono i marmisti e una sola ditta
metallurgica. Stiamo parlando, ricordo, di esposti ed ex esposti, i
quali ultimi credo siano nelle industrie siderurgiche della Valle
anche i lavoratori dell'ex Ilssa Viola, perché non credo possiamo
dimenticare che ci siano stati decenni di attività siderurgica
anche in comune di Pont-Saint-Martin. La nostra sorpresa è stata
particolare nel vedere che abbiamo 523 lavoratori complessivi
considerati esposti ed ex esposti per le due situazioni (alto e
basso rischio), ma che le industrie metallurgiche e siderurgiche ne
presentano 10, contando 10 fra lavoratori attivi e non attivi,
ossia i 350, che sono stati già riconosciuti dall'INAIL come
persone da indennizzare per esposizione ad amianto, non sono
considerati dal registro degli esposti persone da seguire dal punto
di vista delle attività di monitoraggio per quanto riguarda la loro
condizione di salute; questo, in base al decreto legislativo n.
81/2008, è demandato al medico competente della ditta, ma credo che
manchi qualcosa di collegamento: o questo registro non serve
all'azienda... Questi 10 lavoratori della Cogne Acciai Speciali
sono lavoratori, ci viene precisato, potenzialmente esposti in
quanto parte di una squadra addestrata ad operare in situazioni di
emergenza su manufatti contenenti amianto; sono una squadra ad hoc:
qualora c'è da fare una rimozione...hanno fatto un corso, quindi su
di loro di concentra l'attività di monitoraggio della salute e ben
venga che ci sia dell'attenzione su queste 10 persone! Ma troviamo
curioso che non siano considerate interessanti dal punto di vista
della cura, del
suivi
della loro posizione medica e
sanitaria queste altre centinaia di persone - ripeto - in parte già
uscite dal ciclo lavorativo e in parte tuttora presenti. Su questo
noi rivolgiamo una pressante sollecitazione per capire quali
modalità siano state seguite per rilevare tale numero degli ex
esposti o degli esposti, ma in particolare per sapere perché non
figurino qui dei lavoratori di questa azienda Cogne Acciai
Speciali.
"Come spieghi il numero palesemente irrisorio..."
non congruente rispetto alla dimensione del rischio, potrà essere e
anzi sicuramente sarà meno grave che in altre situazioni, ma
oggettivamente presente e anche ampiamente certificato; volevamo
poi sapere se ritiene che il registro abbia quel senso di
prevenzione e monitoraggio che gli abbiamo affidato in relazione al
rischio per asbesto e materie asbesto-correlate. Se eventualmente
sono allo studio delle iniziative da parte del Governo o delle
sollecitazioni, chiediamo all'Assessore la cortesia di darcene
conto. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. È l'occasione per fare
alcune precisazioni sui dati che ha richiesto il Consigliere
Louvin. Per quanto riguarda la rilevazione degli esposti ed ex
esposti, è stata attuata secondo tre direttive: mediante i dati dei
registri degli esposti inviati dall'azienda USL ai sensi del
decreto legislativo n. 277/1991; mediante una richiesta specifica
alle ditte che dagli archivi della Camera di commercio rientravano
nei comparti a rischio identificati dalla deliberazione del
Consiglio regionale n. 3188/2003, tra i dati richiesti vi era il
libro matricola dai quali risalire alle persone che svolgevano la
mansione a rischio e il tempo in cui tale mansione è stata svolta.
Lo svolgimento della mansione veniva suddiviso in due gruppi:
lavoratori attualmente esposti e quindi attivi e lavoratori ex
esposti, non attivi; mediante un protocollo siglato tra
l'Amministrazione regionale, l'INAIL e l'ISPESL (deliberazione
della Giunta regionale n. 3122/2006) per l'ottenimento dei dati
riguardanti le pratiche degli ex esposti che avevano fatto
richiesta dei benefici previdenziali previsti dalla legge n.
257/1992. I dati riportati nella comunicazione precedente, su
richiesta inoltrata dal Consigliere Louvin a marzo 2011 ai sensi
dell'articolo 116, si riferiscono unicamente ai punti n. 1 e n. 2;
ricordo che la richiesta era: quante persone risultano attualmente
iscritte al registro degli esposti ad amianto, comunque adesso c'è
occasione per fare un chiarimento su tutti gli aspetti. Per quanto
riguarda i lavoratori delle aziende siderurgiche valdostane ai
quali, ai sensi della legge n. 257/1992, hanno avuto riconosciuti i
benefici previdenziali per l'esposizione all'amianto e che sono
considerati a tutti gli effetti ex esposti, l'Ente titolare dei
dati è l'INAIL, la quale, in caso di insorgenza di malattia
professionale dovuta ad esposizione ad amianto dei soggetti ex
esposti, invia una comunicazione all'Azienda USL, perché questa
inizi gli accertamenti del caso e inserisca il lavoratore nel
registro delle malattie professionali. Dai dati acquisiti dalla
Regione presso l'INAIL, risulta che gli esposti ed ex esposti che
hanno presentato richiesta per il riconoscimento dei benefici
previdenziali presso la sede INAIL di Aosta sono 2.038 casi e
riguarda tutte le aziende che a quella data erano attive e inattive
dal 1992, anno in cui è entrata in vigore la legge n. 257. Delle
2.038 richieste sono state accolte 1.367 indennizzate dall'INAIL,
così ripartite: 1.263 Nazionale Cogne e Fintecna, 50 Ilssa Viola,
20 Verrès S.p.A., 3 ex Finsider Centro sviluppo materiali, 31 altre
ditte. Per quanto riguarda le aziende siderurgiche che hanno
operato nella Regione, come noto, vi erano praticamente due
aziende: l'Ilssa Viola, che ha chiuso l'attività nel 1980, e la
Cogne, che nel 1994 ha cambiato proprietà passando all'attuale
gestione. Nei dati di cui al punto due, per l'Ilssa Viola, non
essendo più attiva da alcuni decenni, nel 2006 non è stata avanzata
alcuna richiesta; la Cogne invece, a fronte della richiesta
pervenuta, inviava i soli dati riguardanti le persone attualmente
esposte, facenti parte di una squadra di manutenzione che
potenzialmente poteva intervenire anche su manufatti contenenti
amianto. Non evidenziava ulteriori lavoratori in quanto, dall'anno
di inizio gestione, non aveva più fatto uso di amianto come
materiale di consumo che implicasse un'esposizione professionale
superiore a 100 fibre/litro per un minimo di 8 ore nella giornata
lavorativa.
"Come spieghi il numero palesemente irrisorio..."
: il
dato in possesso all'USL di 523 persone comprende: quelle esposte
derivanti dai settori della bonifica di materiali contenenti
amianto nelle cave, nelle lavorazioni di materiale lapideo e della
siderurgia e quelle ex esposte dei predetti settori, escluso il
siderurgico, in quanto l'unica ditta dal 1992 non aveva più
lavoratori con esposizione superiore a 100 fibre/litro. Gli ex
esposti del settore siderurgico che non sono contemplati nei 523
sono quelli che hanno avanzato a INAIL la richiesta di ottenimento
di benefici previdenziali, ai sensi della legge n. 257/1992, che
INAIL ha definito e che hanno un'utilità solo dal punto di vista
statistico.
Terza domanda:
"se ritiene, alla luce dei dati sopra
richiamati, che il mantenimento in essere di un registro..."
,
il registro ha la funzione di mantenere aggiornato il censimento
delle ditte che operano attualmente con materiali contenenti
amianto e che possono esporre i propri lavoratori ad inalazioni di
polveri di amianto; ciò permette di poter attuare azioni mirate di
prevenzione e permettere con il monitoraggio dei lavoratori esposti
di verificare l'efficacia di tali azioni. Relativamente agli
attuali esposti ad amianto, si ricorda che tutti i lavoratori
vengono sottoposti a sorveglianza sanitaria periodica a cura del
medico competente aziendale, al fine di evidenziare precocemente
problematiche di salute causate dall'esposizione ad amianto e di
verificarne l'idoneità specifica alla mansione. Dubbi si hanno
invece sull'utilità del registro per gli ex esposti, in quanto le
azioni di prevenzione negli ex esposti riguardano esposizioni che
possono risalire anche a trent'anni prima, quindi non esistono
attività di prevenzione utili a ridurre il rischio. Relativamente
alla possibilità di intraprendere una periodica sorveglianza
sanitaria specifica per tutti gli ex esposti, anche alla luce delle
esperienze similari avviate in altre realtà, si evidenziano delle
perplessità in quanto tale attività non ridurrebbe la comparsa di
patologie asbesto-correlate. Allo stato attuale i risultati della
sorveglianza degli ex esposti non ha portato vantaggi in termini di
guadagno di salute per la diagnosi di mesoteliomi, né ha portato un
reale guadagno di aspettative di vita per diagnosi precoce di
malattie amianto-correlate. Rimangono quindi allo stato attuale
perplessità sull'introdurre una sorveglianza sanitaria periodica su
tutti gli ex esposti vista la scarsa efficacia di un tale
intervento. La registrazione di ex esposti potrebbe permettere
invece di acquisire dati epidemiologici utili a conoscere
l'incidenza e la prevalenza delle patologie asbesto-correlate,
dalla conoscenza di tali dati potrebbe quindi essere presa in
considerazione l'ipotesi di una sorveglianza per un ristretto
gruppo selezionato di lavoratori ex esposti ad elevate
concentrazioni di amianto o che avevano mansioni particolarmente a
rischio. Tale gruppo andrebbe però selezionato sulla base di
informazioni lavorative, che attualmente non sono disponibili
presso l'USL.
Per quanto concerne l'ultimo quesito:
"se intenda impartire
precise disposizioni...",
in relazione ai mutamenti avvenuti
negli ultimi anni con l'emanazione del decreto legislativo n.
81/2008 (Testo unico sulla sicurezza del lavoro), per assicurare la
completezza dei dati a disposizione dell'Azienda USL,
l'Amministrazione regionale ritiene utile le seguenti azioni:
ridefinizione, dando corso ai contatti già avvenuti con la nuova
direzione INAIL, dei criteri per la condivisione dei dati utili al
monitoraggio del fenomeno in Valle d'Aosta, alla luce della nuova
normativa e del nuovo quadro organizzativo; ridefinire alla luce
dell'esperienza fin qui maturata, l'attribuzione dei compiti, le
finalità e le modalità di tenuta del registro. Naturalmente ricordo
come dal 2006 ad adesso ci sia stato il cambio di 4 direttori
INAIL, questo ha contribuito a non radicare tutta una serie di
procedure, che sarà nostra cura cercare di definire in modo
migliore con la nuova direzione.
Presidente
- La parola al Consigliere Louvin.
Louvin (ALPE)
- Dire che sono perplesso, Assessore, è un
po' poco, perché intanto, per quanto puntuale nella ricostruzione
del quadro, la sua risposta ci lascia sorpresi. Riassumo e
condenso. Gli ex esposti non vengono presi in considerazione perché
non si è attivata da parte delle aziende in questione la richiesta
di inserimento nei registri degli ex esposti; l'Ilssa Viola non
esiste ormai da 20 anni, quindi nessuno dei lavoratori dell'epoca è
mai stato inserito in questo registro. La Cogne Acciai Speciali ha
ritenuto utile segnalare questa eventualità di esposizione solo per
10 dei suoi lavoratori, nonostante 350 lavoratori siano già
riconosciuti indennizzati dall'INAIL per esposizione all'amianto,
ossia ci sono degli ex esposti che sono indennizzati, ma che non
sono ex esposti in base al nostro registro. Io sono un po'
sconcertato da questo, ma credo che se il Consiglio ha ritenuto nel
2003 di dover attivare tale forma di rilevazione, sia stata
un'incongruenza affidarla esclusivamente all'iniziativa delle
aziende e non andare a bussare in più alla porta e farsi comunque
mandare dall'INAIL la lista dei 350 indennizzati, per dire: se gli
avete riconosciuto che erano esposti a questa situazione, almeno
teniamo sotto controllo la cosa! Questo però apre un altro
versante. L'Assessore ha dimostrato sul piano tecnico...e lei è un
medico, avrà probabilmente anche dei buoni motivi per farlo, ma
questo apre dal nostro punto di vista un enorme interrogativo...lei
ha espresso dei dubbi sull'utilità di avere questo registro degli
ex esposti - ma ex esposto è anche chi ha lasciato lo stabilimento
da pochi mesi, qualcuno da molti anni - e dice di avere perplessità
e sostanzialmente che non ci siano vantaggi nelle diagnosi precoci
del mesotelioma. Ora io ricordo che, analizzando la questione
qualche mese fa, ci siamo detti come dal mondo dell'industria
siderurgica emergessero casi di mesotelioma maligno e anche
conclamati in ambito industriale valdostano. Ci sono anche delle
relazioni in merito che sono state emesse...dal registro dei
mesoteliomi, che sono abbastanza pertinenti su questo. Non serve,
mi pare di capire...lei può avere tutte le ragioni sul piano
scientifico, ma credo che la cosa debba coinvolgerci sul piano
politico nel fare una valutazione, lei ha detto:
"questo non
serve a niente, ha solo uno scopo statistico, tanto, anche se
"teniamo aperta una porta" ad una costanza di "seguito" nei
confronti di queste persone
- non so con quali tecniche,
radiologiche o altro, si possa andare ad individuare se ci sono
forme in sviluppo di questo tipo di malattie -,
tutto sommato,
non serve
.
Andiamo piuttosto ad identificare un gruppo più
selezionato in funzione delle attività lavorative e concentriamo lì
il nostro sforzo"
. È possibile magari farne oggetto anche di
discussione con i rappresentanti dei lavoratori, con le categorie
interessate? Qui è in gioco la salute di una fetta non indifferente
dei nostri concittadini. Il problema dell'esposizione all'amianto è
riconosciuto come un problema di dimensioni enormi e dirci che:
"sì lo abbiamo istituito tanto perché faceva parte della
procedura che allora si seguiva, ma abbiamo capito che non serve a
niente"
, mi consenta, è una risposta oltremodo deludente sugli
ex esposti, ma mi pare una risposta molto preoccupante alla luce
delle necessità che invece noi ravvisiamo, che si mantenga molto
alta la guardia sotto questo versante. Ripeto: qui non parliamo
della problematica degli indennizzi, ma delle preoccupazioni che
abbiamo in funzione della salute dei lavoratori ed ex lavoratori di
questo comparto. Grazie.
