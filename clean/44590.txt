Classificazione
ASSISTENZA SANITARIA E OSPEDALIERA



Oggetto del Consiglio n. 1563 del 26 maggio 2022 - Resoconto
OGGETTO N. 1563/XVI - Interpellanza: "Azioni volte ad
assicurare l'efficienza del servizio offerto dall'ambulatorio per i
disturbi dello spettro dell'autismo nell'adulto a seguito delle
dimissioni del referente medico".
Bertin (Presidente) -
Punto n. 43. Illustra il
consigliere Baccega.
Baccega (FI) -
Con quest'interpellanza vogliamo tornare
ad affrontare il problema dell'ambulatorio per i disturbi dello
spettro dell'autismo nell'adulto a seguito delle informazioni avute
nel Consiglio scorso dall'Assessore che ha risposto a un'attività
ispettiva del collega Manfrin. Il medico referente, dottor D.M., ha
evidenziato alcune incompatibilità e un radicale disaccordo con le
modalità di gestione dei servizi e del personale da parte
dell'attuale Direttore del Dipartimento di salute mentale.
Capite che, sulla base di quest'affermazione, avendo sostenuto
in prima persona l'avvio e l'apertura dell'ambulatorio per
l'autismo, come aver dato l'indirizzo che la struttura del centro
Myosotis passasse sotto la gestione dell'Azienda USL trasferendola
dai servizi sociali dove era... questo cambio repentino e questo
inciampo ha suscitato in me non poche preoccupazioni ma anche
nell'Associazione ANGSA, anche perché all'epoca si era valutata la
soddisfazione dell'Associazione per gli indirizzi operativi che
erano stati assegnati al medico referente, quindi ritengo che sia a
questo punto da parte mia doveroso fare i necessari
approfondimenti. Si parla di incompatibilità e di radicale
disaccordo con le modalità di gestione dei servizi e del personale
e già nel 2019 il dottor referente aveva rassegnato le dimissioni
dall'Azienda USL della Valle d'Aosta per andare a lavorare in
un'azienda sanitaria del Piemonte.
Con le giuste motivazioni si riuscì a farlo ritornare proprio
sulla base del nuovo progetto ambulatoriale che si era voluto
avviare indicando anche la volontà di trasferire il centro Myosotis
da gestione dei servizi sociali a gestione sanitaria sotto la
gestione dell'Azienda USL, che era l'atteggiamento più corretto da
fare, poi è stato fatto correttamente e ne siamo contenti.
Un atteggiamento di grande soddisfazione anche da parte
dell'associazione che era da anni che chiedeva questo percorso e
anche con il consenso del Direttore del Dipartimento di salute
mentale, però mi chiedo, dopo tutta questa condivisione, in un
momento così complicato nella ricerca di medici specialisti e
soprattutto di specialisti della patologia dell'autismo, che cos'è
realmente successo, cos'è stato fatto eventualmente per trattenere
il dottor referente o cos'è successo perché il referente si sia
dimesso in modo così repentino.
C'è un altro aspetto che deve preoccuparci che è, com'è stato
sottolineato, che nel mese di agosto 2021 il Ministero ha stanziato
65 mila euro per la realizzazione di un progetto sull'autismo ad
alto funzionamento, progetto Valatypical. Il dottor referente era
addirittura responsabile scientifico del progetto e si dimette
anche da questo incarico di responsabile scientifico.
La preoccupazione quindi è doppia, come si costruisce un
servizio a misura e secondo le sue indicazioni, parlo
dell'ambulatorio, vengono assegnati nel 2021 da parte del Ministero
65 mila euro per un progetto di cui si è responsabili scientifici e
questo medico si dimette... siamo preoccupati.
Si parla di attrattività in tutti gli ambiti, in tutti i
contesti soprattutto in questo periodo, ma noi abbiamo la
sensazione che su questa questione ci sia ben altro. Per questo
quindi chiediamo all'Assessore quali sono le reali motivazioni che
hanno portato alle dimissioni del dottor D.M., se esistono fattori
esterni che hanno provocato queste dimissioni e se intenda
rassicurare le famiglie che si rivolgono all'ambulatorio per i
disturbi dello spettro dell'autismo nell'adulto sul perdurare
dell'efficienza e della qualità del servizio.
Presidente -
Risponde l'assessore Barmasse.
Barmasse (UV) -
Con riferimento all'oggetto
dell'interpellanza: "quali siano le reali motivazioni". Questo,
come ha già ricordato lei, era già stato un quesito della
precedente interpellanza del consigliere Manfrin, ho già riferito
sul medesimo tema, quindi voglio anzitutto esprimere il mio
dispiacere per le dimissioni rassegnate dal referente
dell'ambulatorio per i disturbi dello spettro dell'autismo. In
questi anni l'Assessorato e l'Azienda USL hanno lavorato con molto
impegno per dare risposte concrete ed efficaci ai soggetti con
autismo e l'ambulatorio ha rappresentato un'importante azione per
una seria presa in carico delle problematiche personali dei singoli
assistiti al fine di individuarne i più appropriati piani
terapeutici individualizzati.
Il referente dell'ambulatorio ha anche svolto un determinante e
apprezzabile lavoro in qualità di
case
manager
per
l'inserimento degli utenti presso il servizio semiresidenziale
Myosotis per costruire insieme al servizio stesso e alla famiglia
degli utenti delle risposte adeguate che si sono tradotte in
efficaci progetti terapeutici riabilitativi personalizzati. Il
referente dell'ambulatorio, nel comunicare le proprie dimissioni,
ha spiegato che le medesime sono dovute a motivi strettamente
professionali, oltre a questo, io non sono riuscito ad andare
perché sono questioni tecniche professionali in cui tra
professionisti dello stesso ramo è difficile dire chi abbia ragione
o no, però non possiamo neanche legare uno specialista.
A quanto riferito dallo specialista, questi motivi strettamente
professionali lo hanno visto in radicale disaccordo con le modalità
di gestione dei servizi del personale da parte dell'attuale
Direttore del Dipartimento di salute mentale, quindi c'era un
formale disaccordo tra i due specialisti, tra il Direttore del
Dipartimento malattie mentali e lo psichiatra in questione.
Alla luce delle suddette dimissioni, l'Associazione ANGSA ha
chiesto un incontro con l'Azienda USL, come avevo già riportato, e
l'Assessorato, si sono tenuti due incontri, con l'ANGSA abbiamo dei
rapporti direi molto stretti, ravvicinati e frequenti: il primo ha
avuto luogo il giorno 23 marzo presso l'Azienda sanitaria con il
Direttore del Dipartimento di salute mentale, il secondo si è
svolto il giorno 30 marzo in Assessorato alla presenza anche del
Direttore generale dell'Azienda USL. Nell'incontro all'Assessorato
abbiamo condiviso che sarebbe stato importante incontrare il
referente dell'ambulatorio autismo dimissionario per meglio
comprendere le sue istanze e capire se vi potessero essere dei
margini per evitare le dimissioni. L'incontro ha avuto luogo in
data 8 aprile ultimo scorso, ma non ha purtroppo portato alla
revoca delle dimissioni del medico, il quale ha confermato il
permanere delle ragioni che lo avevano portato a tale scelta, cioè
un disaccordo formale dal punto di vista clinico con il Direttore
del Dipartimento di salute mentale. Ad oggi l'Azienda USL ha
informato che l'ambulatorio autismo adulti è stato preso in carico
direttamente dal Direttore del Dipartimento salute mentale, che nel
2021 ha conseguito l'attestato del corso di alta formazione,
analisi del comportamento applicata al disturbo dello spettro
autistico adulti, un anno di corso accreditato per 50 crediti.
L'ambulatorio continua a svolgersi il lunedì e al momento non si
sono verificate liste d'attesa.
L'Azienda USL ha informato, inoltre, che è in corso di
organizzazione una collaborazione con il dottor K., che è un
esperto di riferimento nazionale dei DSA per una formazione e
supervisione, perché ovviamente il dottor K. non può venire a
svolgere l'attività direttamente nella nostra azienda, quindi per
una supervisione e una formazione a frequenza mensile che il
Direttore del Dipartimento di salute mentale segue e garantisce una
presenza almeno mensile presso la struttura semi-residenziale del
Myosotis per visitare gli utenti, incontrare gli operatori e
collaborare ai progetti.
Come dicevo prima, con l'Associazione ANGSA abbiamo dei
frequenti rapporti, questa è la nuova strutturazione
dell'ambulatorio per l'autismo. In questo momento non paiono
esserci delle particolari criticità, ma su questo aspetto
monitoreremo in maniera significativa perché il progetto
dell'autismo, così come giustamente ha ricordato lei, è un progetto
che ha radici prima di me, comunque è un progetto molto importante,
è una patologia con delle caratteristiche e peculiarità particolari
al quale teniamo molto.
Presidente -
Per replica, ha chiesto la parola il
consigliere Baccega.
Baccega (FI) -
Dalla sua risposta mi pare di capire che
la nuova strategia vada a migliorare l'attenzione nei confronti dei
pazienti delle varie strutture, avendo preso in carico la
dottoressa B. il percorso e l'ambulatorio, avendo anche un
possibile sostegno del dottor K., che è un luminare in questo
ambito e soprattutto avendo creato questa sinergia, che sicuramente
non provoca problematiche tra le due figure che si
interfacciavano.
Ancora non ho capito bene per quale motivo ci siano state queste
dimissioni e volendo fare chiarezza fino in fondo, perché prima si
dà le dimissioni, poi si ritorna, poi gli si mette a disposizione
tutto quanto è possibile per arrivare ad avere contezza delle
strategie che il referente voleva adottare portando il Myosotis in
gestione USL... queste dimissioni sono in qualche modo sospette.
Per questo io le ho mandato un 116 nel quale richiedo tutta la
corrispondenza intercorsa anche via
mail
tra l'Assessorato
della sanità, l'Azienda USL e il Dipartimento di salute mentale
perché bisogna fare chiarezza e tutta la documentazione riguardante
la gara per l'affidamento del progetto Valatypical. Credo che
questi documenti ci potranno meglio chiarire il motivo delle
dimissioni del referente dell'ambulatorio dell'autismo.
