Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 2653 del 21 marzo 2017 - Resoconto
OGGETTO N. 2653/XIV - Presa d'atto della cessazione dalla
carica per decesso del Consigliere regionale supplente Orfeo Cout e
sua sostituzione con il Signor Paolo Cretier. Convalida e
giuramento del neo-Consigliere.
Rosset (Presidente) -
Punto n. 1 dell'ordine del giorno.
Il Consiglio regionale è chiamato a prendere atto della cessazione
dalla carica per decesso, avvenuto il 12 marzo scorso, del
Consigliere regionale supplente Orfeo Cout. Si tratta di una mera
presa d'atto, non si procede alla votazione.
Dobbiamo ora procedere alla convalida dell'elezione del nuovo
Consigliere regionale supplente. Dal verbale dell'Ufficio
elettorale regionale presso il Tribunale di Aosta riguardante
l'elezione del Consiglio regionale della Valle d'Aosta avvenuta il
26 maggio 2013 risulta che nella lista n. 6 avente il contrassegno
"Partito Democratico" il successivo candidato non eletto è il
Signor Centoz Fulvio con una cifra individuale di 459. Il Signor
Centoz Fulvio, con nota in data 17 marzo 2017, ha comunicato di
rinunciare a ricoprire la carica temporanea di Consigliere
regionale. Dal predetto verbale dell'Ufficio elettorale il
successivo candidato non eletto nella lista n. 6 con contrassegno
"Partito Democratico" è il Signor Paolo Cretier con una cifra
individuale di 452. Ci sono richieste di intervento? Non ci sono
richieste, posso porre in votazione la convalida dell'elezione del
nuovo Consigliere supplente Paolo Cretier. Votazione a scrutinio
palese. Dichiaro aperta la votazione. La votazione è chiusa.
Presenti: 33
Votanti: 33
Favorevoli: 33
Il Consiglio approva all'unanimità.
Invito il Consigliere Paolo Cretier a prendere posto nel suo
scranno.
Possiamo procedere ora al giuramento dopo la convalida. Ai sensi
dell'articolo 23 dello Statuto speciale e dell'articolo 6 del
Regolamento interno, il Consigliere supplente Paolo Cretier presta
giuramento. Do lettura della formula per il giuramento e invito il
Consigliere Paolo Cretier ad alzarsi. "Giuro di essere fedele alla
Costituzione della Repubblica ed allo Statuto speciale per la Valle
d'Aosta e di esercitare il mio ufficio al solo scopo del bene
inseparabile dello Stato e della Regione Autonoma della Valle
d'Aosta". "Je jure d'être fidèle à la Constitution de la République
et au Statut spécial de la Vallée d'Aoste et d'exercer mes
fonctions dans le seul but du bien inséparable de l'État et de la
Région Autonome de la Vallée d'Aoste". Il Consigliere può
rispondere: "giuro" o "je le jure".
Cretier -
Giuro. Je le jure.
Il Consiglio prende atto.
Presidente -
Porgo al nuovo Consigliere gli auguri
sinceri di un proficuo lavoro. Chiedo se eventualmente intende
prendere la parola. Ha chiesto la parola il Consigliere Cretier, ne
ha facoltà.
Cretier -
Preferirei leggere un breve messaggio. Egregio
Signor Presidente del Consiglio, Presidente della Giunta, Assessori
e tutti i Consiglieri regionali, entro in Consiglio regionale in un
momento difficile, a seguito della sostituzione dei Consiglieri
eletti nel 2013 nella lista del PD-Sinistra Valdostana e per il
lutto che ricorderò alla fine del mio breve intervento.
Sono stato catapultato in questo Consiglio, da oggi inizia il
mio percorso di responsabilità verso i 452 elettori che mi hanno
sostenuto e votato, ma anche di fronte a tutta la comunità
valdostana. Ringrazio profondamente i circoli Champdepraz e
Mont-Rose che mi hanno indicato come candidato nel 2013. Sono stato
eletto raccogliendo la fiducia in modo trasversale ai partiti.
Eletto Indipendente nella lista PD-Sinistra Valdostana, sostenuto
da persone che volevano il cambiamento nel modo di fare politica e
per loro devo impegnarmi a dare risposta ai problemi.
Ho avuto una piccola esperienza amministrativa nel comune di
Champdepraz nel 2005, dove ho vissuto per tanti anni. Ho iniziato
con molta modestia, infatti il primo passo fu di prendere un
dizionario e cercare il significato della parola "politica". In
quel quinquennio la mia esperienza è stata direi positiva, aperta e
franca, con certi valori ma sensibile a specifiche questioni. Forse
sono un idealista, ma con molta speranza di fare buona politica per
i cittadini, soprattutto per i giovani: il nostro futuro. Era stato
difficile allora e lo sarà oggi poter incidere sulle scelte e sulle
priorità del programma di governo. Mi interessa quel famoso "bene
comune" tanto usato in campagna elettorale anche dal sottoscritto.
La mia campagna non è stata contro qualcuno, ma per fare qualcosa
per cambiare gli obiettivi e stabilire delle priorità. Le mie
decisioni saranno prese a seconda dei provvedimenti che il Governo
in carica presenterà.
Non manca il lavoro da fare per rendere più vivibile questa
nostra Valle. In particolare, sarò attento alle scelte in merito ai
servizi, sanità e trasporti, alle politiche del lavoro,
all'agricoltura, proprio perché provengo da questo settore, e al
territorio. Giornalmente anche personalmente mi sono scontrato con
queste problematiche. Sono ormai più di 30 anni che lavoro nella
pubblica amministrazione nel dare un concreto servizio al
territorio. Quel famoso decentramento che ora è impossibile attuare
visto che il personale è al minimo di organico e le competenze sono
in aumento, in particolare nei rapporti con il Ministero e la
Comunità europea.
Lasciatemi salutare i colleghi dell'Agricoltura, con cui ho
diviso alcuni importanti passaggi lavorativi e cambiamenti
strutturali, sia esso personale dipendente che precario, come gli
impiegati e operai forestali. Ho lavorato in un ufficio distaccato
sul territorio in Bassa Valle, questa porzione di territorio sotto
la Montjovetta, giornalmente a contatto con le aziende. Anno dopo
anno ho visto il lento declino del settore agricolo, la decimazione
delle aziende, a cui non sempre si riesce a far capire la
complessità dell'applicazione delle norme comunitarie e garantire
un pagamento puntuale degli aiuti alle aziende. Sarà mio compito
seguire e controllare le scelte del Governo regionale in qualsiasi
situazione mi trovi, eventualmente anche fuori dalle logiche di
partito per il bene di tutti, magari conti solo sempre per uno.
Rimango coerentemente nel Partito Democratico, mia collocazione
naturale e ideologica.
Se permettete, vado fiero di aver avuto un padre che ha militato
nei partigiani, che ha lavorato alla Cogne Acciai Speciali, mia
madre era titolare di una piccola azienda agricola in affitto.
Questo per ricordare che c'è stato un tempo in cui il lavoro ha
prodotto dignità e la possibilità di sostenere in modo decoroso una
famiglia. A loro e alla mia attuale famiglia dedico la mia presenza
qui oggi.
Infine il mio pensiero va ad Orfeo, che troppo presto ci ha
lasciati, e ai suoi familiari che in questo momento soffrono, per
me era doveroso ricordarlo. Grazie del tempo e del rispetto dei
miei sentimenti.
