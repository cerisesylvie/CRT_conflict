Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 1327 del 24 febbraio 2022 - Resoconto
OGGETTO N. 1327/XVI - Approvazione di risoluzione:
"Solidarietà al popolo ucraino attraverso la condanna
dell'invasione russa e richiesta, nelle sedi opportune, di porre
fine alla guerra in corso".
Bertin (Presidente) -
Il ritardo, lo dico per chi ci
segue, è dovuto alla stesura comune di una risoluzione sui gravi
fatti in Ucraina di oggi. Alla presenza di 35 Consiglieri possiamo
riprendere i lavori.
Come detto, è stata realizzata, da parte di tutti i gruppi del
Consiglio regionale, una risoluzione che metto in iscrizione.
Apriamo la votazione. La votazione è aperta. La votazione è
chiusa.
Presenti, votanti e favorevoli: 35
La risoluzione è iscritta all'unanimità.
Come convenuto nella Conferenza dei Capigruppo, procedo alla
lettura della risoluzione che in seguito verrà votata:
"Richiamato l'articolo 11 della Costituzione nel quale si
sancisce che "l'Italia ripudia la guerra come strumento di offesa
alla libertà degli altri popoli e come mezzo di risoluzione delle
controversie internazionali"; ricordato che dal 6 aprile 2014 è in
atto un conflitto tra Russia, Ucraina e altre forze paramilitari
che ad oggi ha causato migliaia di morti e feriti fra militari e
popolazione civile, nonché lo sfollamento di un milione e mezzo di
persone; preso atto con viva preoccupazione dei gravi eventi in
corso in Ucraina che hanno portato all'invasione di uno Stato
sovrano, con la scelta della Russia di utilizzare la guerra come
strumento di risoluzione delle controversie internazionali;
sottolineato come questi eventi avvengano in aperta violazione del
diritto internazionale e aprano scenari inquietanti per l'intera
umanità, con gravi ripercussioni sociali ed economiche che ci
vedono tutti coinvolti; ribadito che dalla guerra nascono solo
odio, distruzioni e rovine; evidenziati i principi e i valori
comuni su cui si basa la vita nell'Unione europea: libertà,
democrazia, uguaglianza e Stato di diritto, promozione della pace e
della stabilità; confermato più che mai il proprio sostegno al
popolo ucraino e a tutte le minoranze ovunque minacciate, che, come
in tutte le guerre pagheranno il conto con morti, sofferenze e
povertà; ricordato come spetti alla Commissione e al Consiglio
europeo aprire al più presto la strada della diplomazia per fermare
questa guerra nel continente europeo; impegna il Presidente della
Regione di concerto con il Presidente del Consiglio: a manifestare
la propria solidarietà al popolo ucraino presso l'Ambasciata
dell'Ucraina in Italia e a presentare presso le Autorità statali ed
europee la viva preoccupazione dei Valdostani per l'azione bellica
e per le sue ripercussioni, chiedendo una ferma condanna di questa
guerra nelle sedi opportune e che si attivino tutti i canali
diplomatici affinché si ponga immediatamente fine all'attacco in
corso e allo spargimento di sangue; a chiedere ai nostri
Parlamentari un impegno concreto in tal senso presso tutte le sedi
opportune; a esprimere solidarietà e vicinanza a tutti i cittadini
ucraini residenti in Valle d'Aosta".
Questa è la risoluzione, come d'accordo, la mettiamo in
votazione. La votazione è aperta. La votazione è chiusa.
Presenti, votanti e favorevoli: 35
La risoluzione è approvata all'unanimità.
