Classificazione
BENI CULTURALI
Musei, biblioteche, archivi storici e aree di interesse archeologico


Resoconto integrale del dibattito dell'aula
Oggetto del Consiglio n. 1174 del 22 febbraio 1995 - Resoconto
SEDUTA ANTIMERIDIANA DEL 22 FEBBRAIO 1995
OGGETTO N. 1174/X Aggiudicazione della fornitura di opere su
disegno per la nuova Biblioteca regionale. (Interrogazione)
Interrogazione Vista la delibera n. 158 del 20 gennaio 1995, con
la quale veniva aggiudicata alla ditta Nobili Arredamenti S.p.A. di
Saronno, la fornitura delle opere su disegno per la nuova
Biblioteca regionale;
Considerato che esistono anche in Valle d'Aosta ottime ditte in
grado di fornire, a seguito di gara d'appalto, qualsivoglia tipo di
arredamento e opere su disegno;
Verificata la crisi del settore artigianale ed industriale del
legno in Valle d'Aosta, che costringe gli artigiani e le piccole
aziende a puntare i loro sforzi quasi esclusivamente sulla Fiera di
S. Orso;
Preso atto dell'ingente spesa complessiva prevista (un miliardo
e trecentocinquantamilioni IVA compresa ed eventuali integrazioni
della fornitura);
il sottoscritto Consigliere regionale
Interroga
la Giunta regionale per conoscere:
1) i criteri in base ai quali la Regione ha deciso di estendere
la gara a ditte provenienti da fuori Valle;
2) se la Regione stessa si è adoperata al fine di individuare
una ditta valdostana in grado di soddisfare i requisiti
richiesti;
3) i motivi che hanno indotto la Giunta regionale a valutare
equo un simile importo di spesa per ulteriori arredi destinati alla
nuova Biblioteca.
F.to: Lanièce
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) L'interrogazione del Consigliere Lanièce ha
una risposta abbastanza semplice.
Per quanto riguarda i criteri in base ai quali la Regione ha
indetto la gara di appalto per la realizzazione delle opere su
disegno per la nuova biblioteca, questi sono esclusivamente il
rispetto delle leggi esistenti in materia, che prevedono in
particolare che qualora l'importo della fornitura superi i 200mila
ECU (circa 350 milioni di lire) vi è l'obbligo per le pubbliche
amministrazioni di procedere indicendo la gara di appalto nel
rispetto di quanto disposto dal decreto legislativo 358/92 e dalla
direttiva 93/36 della CEE, che impongono procedure di massima
trasparenza ed apertura alla concorrenza europea.
Tale normativa tra l'altro impone l'obbligo di pubblicare il
bando di gara sulla Gazzetta Ufficiale della CEE, sulla Gazzetta
Ufficiale della Repubblica italiana, su almeno due quotidiani a
rilevanza nazionale e su almeno un quotidiano a rilevanza
regionale. Pertanto, senza una gara, l'individuazione da parte
della Regione di una ditta valdostana sarebbe stata assolutamente
illegittima e contraria a tutte le leggi in materia di appalti.
Va detto, d'altro canto, che le ditte valdostane hanno avuto la
stessa possibilità di partecipare rispetto alle altre ditte
italiane e straniere, tanto è vero che oltretutto il bando di gara
è stato anche pubblicato sulla pagina locale del quotidiano "La
Stampa".
Infine, non comprendo le perplessità che traspaiono
dall'interrogazione in ordine all'equità dell'importo considerato,
dato che l'importo fissato a base d'asta è stato fissato in seguito
al computo metrico eseguito dall'architetto De Bernardi, incaricato
della progettazione e dell'arredo della nuova Biblioteca. L'importo
a base d'asta era pari a 1,5 miliardi, quindi ben oltre il limite
della soglia CEE, e il prezzo di aggiudicazione è stato di 1.058
milioni, entrambi IVA esclusa.
Infine nell'interrogazione si parla di una spesa per ulteriori
arredi; di fatto non sono ulteriori arredi, ma sono tre lotti di
fornitura messi in gara, uno per gli arredi su disegno (ed è questo
lotto), uno per gli arredi standardizzati (cioè prodotti esistenti
e già finiti), un terzo per i sistemi di videosupporto.
Presidente Ha chiesto la parola il Consigliere Lanièce.
Lanièce (GA) Ringrazio l'Assessore per le delucidazioni che mi
ha dato.
Quest'interrogazione è nata più che altro dalla curiosità di
verificare il fatto che in una delibera di un certo importo
elevato, circa 1.350 milioni, non fosse presente nessuna ditta
valdostana. Ritengo che se vogliamo risollevare l'economia, sia
giusto verificare e fare in modo che le ditte valdostane abbiano la
possibilità di lavorare e quindi di eseguire prestazioni che
l'Amministrazione concede tramite appalto.
Il fatto stesso che comunque si sia seguito la legge è corretto;
devo però notare che fra le ditte che hanno presentato domanda per
eseguire queste opere non figura nessuna ditta valdostana. Questa è
una cosa sulla quale dobbiamo riflettere, perché stiamo vivendo un
momento di grave crisi economica, soprattutto in Valle d'Aosta,
come dimostrano gli ultimi dati sull'occupazione, per cui penso sia
opportuno da parte dell'Amministrazione regionale, ma anche da
parte degli operatori, e cioé delle ditte, cercare di dimostrare
con i fatti di voler superare questo momento. Quindi il fatto
stesso che non abbiano presentato la domanda, mi ha posto l'obbligo
di fare quest'interrogazione. Mi sono chiesto come mai questo è
avvenuto: forse non hanno avuto i tempi sufficienti, oppure non
sono state invitate, oppure è proprio perché non esistono ditte che
sono in grado di eseguire questi lavori, o magari non sono
interessate a svolgere lavori di un certo importo.
Questo è un aspetto su cui bisogna riflettere, ed è più che
altro un interrogativo che va al di là del fatto contingente, dato
che se vogliamo risollevare l'economia, bisogna mettersi tutti
d'accordo, le amministrazioni, ma anche i singoli operatori,
cercando di invogliare tutti gli operatori valdostani a partecipare
a questi bandi di concorso perché il lavoro non cade dal cielo, ma
bisogna partecipare alle gare perché solo così si può anche
vincerle.
Invito quindi la Giunta a cercare di operare sempre in tale
direzione, cioè a cercare di invogliare le ditte valdostane a
partecipare alle varie gare di appalto, se si vuole veramente che
la nostra economia non rimanga sempre in questa fase di stallo.
