Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 390 del 12 luglio 1982 - Resoconto
OGGETTO N. 390/VII - PROBLEMI CONCERNENTI LA PROSSIMA ENTRATA
IN FUNZIONE DEL NUOVO CARCERE GIUDIZIARIO DI BRISSOGNE -
(Interpellanza).
PRESIDENTE:
Do lettura dell'interpellanza presentata dal
Consigliere Carlassare.
INTERPELLANZA
APPRESO che in tempi abbastanza ravvicinati entrerà in funzione
il nuovo carcere giudiziario di Brissogne, con una capienza
notevolmente superiore alla "Torre dei Balivi", e che
prevedibilmente ciò comporterà un notevole aumento del numero dei
detenuti nelle strutture carcerarie regionali, con la conseguente
necessità di rinforzare le strutture logistiche e di vigilanza
dell'apparato di guardia;
VERIFICATO che la dislocazione del nuovo carcere appare alquanto
decentrata dalla città di Aosta, in un area particolarmente poco
servita da collegamenti e servizi;
RITENENDO che questa condizione di "isolamento" del nuovo
istituto carcerario può comportare notevoli disagi per i parenti
dei detenuti, per gli agenti di custodia e per le loro
famiglie;
NELLA CONVINZIONE che queste condizioni di disagio possono
rendere più difficile il recupero e la riabilitazione dei detenuti
e causare tensioni e turbolenza all'interno del carcere;
INTERPELLA
la Giunta regionale per conoscere:
1)
se è prevista la costruzione di una strada che
renda facilmente accessibile il carcere dalla Statale 26 e
dall'autostrada;
2)
se è prevista la realizzazione di un regolare
servizio di trasporto pubblico con la città di Aosta;
3)
come si intende operare per dare alloggio alle
guardie carcerarie che dovranno trasferirsi in Valle per integrare
gli attuali organici, assolutamente insufficienti per coprire i
servizi previsti dalla nuova casa di pena.
PRESIDENTE:
Ha chiesto di illustrare l'interpellanza il
Consigliere Carlassare, ne ha facoltà.
CARLASSARE - (Dem. Prol. - Nuova Sin.):
Verrà costruito
in quel di Brissogne un nuovo carcere mandamentale che dovrebbe
essere fatto con tutti i crismi della moderna "scienza carceraria",
ma che dovrebbe anche aumentare notevolmente la disponibilità di
ospitare reclusi rispetto alla capienza attuale della "Torre dei
Balivi". Si parla di 150 posti per cui, essendo stato progettato
questo edificio in modo da mettere a disposizione di ogni carcerato
quei tanti mq. secondo quei canoni di cui parlavo prima, avremo con
ogni probabilità un carcere mandamentale modernissimo,
sovradimensionato, rispetto a quella che è la reale esigenza della
Regione, ma in ogni caso non sovraffollato rispetto ad altri
carceri situati nel resto del paese. E' probabile, stando agli
addetti alla sorveglianza, che nonostante tutte le assicurazioni
date dal Ministero di Grazia e Giustizia, vengano trasferiti in
loco altri detenuti.
Un altro aspetto che viene sollevato è che questo carcere per il
posto in cui sorge è poco servito per quanto riguarda i
collegamenti stradali; questo non per i carcerati, ma per i
carcerieri ed i parenti dei detenuti. Ciò comporta una situazione
di disagio notevole per queste due categorie di persone che non
devono essere penalizzate per il fatto che ci sono dei malandrini
che devono essere rinchiusi nelle carceri.
Per queste ragioni ritengo necessario che l'Amministrazione
regionale si proponga fin d'ora per quanto le compete - per quanto
invece non le compete se ne faccia interprete - di sollecitare la
risoluzione dei problemi agli organi competenti, quali
l'Amministrazione carceraria ed altri Enti statali.
Chiedo con questa interpellanza:
se è prevista la costruzione di una strada che renda facilmente
accessibile il carcere dalla statale 26 all'autostrada; questo non
per favorire eventuali evasioni, ma, in senso contrario, per
agevolare l'accesso alle persone che vi si debbono recare;
se è stata prevista la realizzazione di un regolare servizio di
trasporto pubblico con la città di Aosta;
se è stata presa in esame la difficoltà di trovare alloggio,
lamentata dalle guardie carcerarie sposate - essendo previsto dal
regolamento che i non ammogliati devono avere a disposizione un
posto letto all'interno dello stabilimento penale - perché dal
momento che aumenterà la capienza di questo stabilimento, aumenterà
anche il personale di custodia e quindi anche l'esigenza di trovare
alloggi facilmente accessibili dal carcere.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
A settembre sarà discussa in Consiglio
la proposta di legge che rende regionali un certo numero di strade
ed anche il tronco in questione. Esiste già un servizio di pullman,
ma se come penso, il traffico aumenterà, la linea potrà essere
prolungata.
Per quanto riguarda gli alloggi delle guardie carcerarie
sposate, questi fanno parte di quel 15% di riserva degli edifici
pubblici; inoltre con la costruzione della Questura, e la
sistemazione degli agenti non ammogliati, una certa pressione di
questi Istituti pubblici sugli alloggi diminuirà, per cui dovrebbe
essere più facile reperire un alloggio.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (Dem. Prol. - Nuova Sin.):
Mi auguro che
siano realizzate le prime due cose; non ritengo però che quel 15%
di disponibilità all'interno degli edifici pubblici sia sufficiente
a risolvere il problema, che spero invece sia risolto con la
costruzione della nuova Questura.
