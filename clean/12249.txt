Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3165 del 28 febbraio 1992 - Resoconto
OGGETTO N. 3165/IX - Concessione di un contributo alla
Associazione commercianti di Ayas per l'effettuazione di
un'indagine sulla clientela estiva.
Presidente
Do lettura della deliberazione in
oggetto.
Deliberazione Il Consiglio Regionale
Visto il parere della IV Commissione consiliare permanente;
delibera
1) di approvare la concessione, a favore dell'Associazione dei
commercianti di Ayas di un contributo di lire 65.000.000
(sessantacinquemilioni) per l'effettuazione di un'indagine sulla
clientela estiva;
2) di approvare ed impegnare la spesa complessiva di lire
65.000.000 (sessantacinquemilioni), con imputazione della stessa al
capitolo 46860 del bilancio di previsione della Regione per
l'esercizio finanziario 1991 ("Contributi per iniziative e
manifestazioni economiche e per il potenziamento delle attività
economiche") che presenta la necessaria disponibilità;
3) di stabilire che alla liquidazione della spesa si provveda ai
sensi dell'art.58 della legge regionale 27 dicembre 1989, n.90,
previa acquisizione della certificazione di cui alla legge 19 marzo
1990, n.55, e successive modificazioni ed integrazioni, recanti
nuove disposizioni per la prevenzione della delinquenza di tipo
mafioso e di altre gravi forme di pericolosità sociale e
presentazione del rendiconto delle spese sostenute con copie del
rapporto finale.
Presidente
La parola all'Assessore Mafrica.
Mafrica (PCI-PDS)
Si tratta di un provvedimento che era
già venuto in Consiglio e per chiarimenti si era richiesto che
andasse in Commissione, in Commissione sono stati dati i
chiarimenti richiesti, dicendo che non c'erano intersezioni con
l'attività della Orsa et Orse e l'attività dell'Associazione
commercianti ed anche le spese erano tra loro separate.
Era sorta in Commissione una questione su cui ancora non avevo
potuto rispondere, perchè era stata sollevata da alcuni
Consiglieri, l'Associazione commercianti di Ayas è sezione
periferica dell'Associazione regionale del commercio della Valle
d'Aosta ed è normalmente istituita con proprio regolamento e propri
organi sociali.
Era l'ultimo chiarimento che, credo, dovevo fornire.
Si dà atto che alle ore 11,27 riassume la presidenza
dell'adunanza il Presidente Cout.
Presidente
-Faccio presente che è stato distribuito
l'emendamento presentato dall'Assessore alle finanze che chiede
disostituire il punto 2). I Consiglieri hanno ricevuta copia
dell'emendamento del quale do lettura.
Emendamento Il punto 2 della parte dispositiva è così
sostituito:
"2) di approvare ed impegnare la spesa complessiva di lire
65.000.000 (sessantacinquemilioni), con imputazione della stessa al
capitolo 47806 del bilancio di previsione della Regione per
l'esercizio finanziario 1992 ("Contributi per iniziative e
manifestazioni economiche e per il potenziamento delle attività
economiche") che presenta la necessaria disponibilità."
La parola al Consigliere Bich.
Bich (Ind)
Io, a differenza delle certezze
dell'Assessore, devo dire che questa deliberazione mi sembra
assolutamente oscura, sembra di addentrarsi in una selva non solo
oscura, ma impenetrabile.
A parte la fraseologia sibillina, non si capisce bene dove vuole
andare a finire questa indagine, non si identificano nè i fini nè
gli obiettivi dell'indagine sull'attività del commercio, nè di che
tipo di commercio si tratta, siamo assolutamente nella
generalizzazione dei temi, poi nel preventivo della spesa non
riesco a capire alcune cose.
Si presume che questo tipo di accertamento demoscopico che deve
fare questa società Orsa et Orse di Aosta sia compiuto prima su una
modulistica che già ha un suo prezzo - 5.400.000 - poi c'è la
distribuzione della modulistica - e va bene, 13 milioni -
l'istruzione degli addetti al computer - 9.900.000 - l'attività di
segreteria che dovrebbe raccordare, eccetera, l'organizzazione
della pubblicizzazione dell'iniziativa - e questo comporta anche la
copertura di un altro aspetto dell'intervento - la stampa del
documento finale, le varie, eccetera, poi c'è l'attività Orsa et
Orse.
Io vorrei sapere qual'è l'attività specifica, quali sono i
moduli di azione di questa società.
Adesso va molto di moda la trasparenza delle società di
capitale, d'intervento, non di produzione, vorrei sapere chi c'è
dietro la Orsa et Orse, qual'è il fine che si prefigge e poi
l'attività di per se stessa, di 56.977.200 in cosa consiste, perchè
qui non è specificato per niente, dal momento che tutte le
operazioni concernenti il sondaggio sono già comprese nella parte
precedente del preventivo.
Un ultimo punto, vorrei sapere quali sono gli obiettivi reali di
questo sondaggio e perchè l'Associazione commercianti si avvale del
concorso dell'Amministrazione comunale di Ayas, dell'Azienda di
soggiorno e ulteriormente chiede un appoggio dell'Amministrazione
regionale per 65 milioni.
Vorrei anche sapere qual'è la partecipazione che dà
l'Associazione stessa; quanto ci mette sui 111.282.200, qual'è la
sua quota d'intervento?
Queste sono le spiegazioni che volevo chiedere.
Presidente
La parola al Consigliere Riccarand.
Riccarand (VA)
Io non so quali informazioni sono
state date dall'Assessore competente in sede di quarta Commissione,
è però chiaro che per chi esamina in Consiglio questo provvedimento
non è assolutamente comprensibile il perchè di questo preventivo, o
consuntivo di spesa, di 111 milioni, per un'iniziativa che, tutto
sommato, mi sembra essere particolarmente modesta, con un costo
invece molto elevato.
E' vero quello che diceva il Consigliere Bich, cioè tutti i
punti che qui sono presentati come spese per l'organizzazione di
questa iniziativa sono legate all'organizzazione ed
all'elaborazione di questi dati e non si capisce per quale motivo
poi si aggiunga a tutte queste voci, già di organizzazione ed
elaborazione dati, un'ulteriore voce cospicua di 56 milioni a
favore di questa società Orsa et Orse per generiche attività.
Credo che dovrebbe essere data un'esposizione più dettagliata
rispetto a cosa consista questa attività della Orsa et Orse, cos'è
questa società, che competenza ha, che esperienza ha, quali
ricerche precedenti ha fatto in questo campo, che risultati ha dato
questa ricerca.
Sembra tutta una cosa un pochino improvvisata e fatta più che
altro per spillare quattrini all'Amministrazione regionale, quindi
io vorrei avere dei chiarimenti rispetto a questo rendiconto che mi
sembra ripeta continuamente le stesse voci per gonfiare un
preventivo fino ad arrivare a 111 milioni.
Presidente
La parola all'Assessore Mafrica.
Mafrica (PCI-PDS)
Era andato in Commissione appunto
con l'intento di chiarire domande che vengono ribadite, io cerco
sempre di rispondere alle domande, quindi cerco nuovamente di
chiarire.
I fini di questa indagine: nell'anno 1990-91 era stato fatto un
corso di formazione professionale, la cui parte tecnica era già
affidata a Orsa et Orse e all'interno di questo corso era stata
effettuata un'indagine sulla clientela invernale, indagine che è
disponibile, pubblicata, illustrata.
Questa indagine aveva lo scopo di illustrare la provenienza
della clientela, le osservazioni della clientela sui servizi, i
desiderata della clientela; cose ritenute utili dall'Associazione
commercianti i cui operatori avevano partecipato a quel corso.
All'interno di questo corso Orsa et Orse aveva avuto la sua
parte di finanziamento nell'ambito delle spese del corso.
Poichè l'iniziativa era risultata interessante per i
commercianti, per il Comune e per la pro-loco, l'Associazione
commercianti non ha più richiesto un secondo corso, ha richiesto di
continuare lei autonomamente l'indagine e si avvale di Orsa et Orse
che è la società che era stata incaricata di fare la prima parte,
quindi la scelta è di continuità.
Orsa et Orse è una società specializzata in gestione aziendale
ed in informatica, che è amministrata da un Amministratore unico
che si chiama Federico Gai e si avvale di persone che hanno
competenza nel campo della gestione aziendale e
dell'informatica.
L'altra domanda, quali sono le spese dell'Associazione. Il
preventivo è di 111 milioni, il contributo della Regione di 65, i
46 milioni sono tutti a carico dell'Associazione.
Quali sono i compiti svolti dalla società. La società svolge i
seguenti compiti: impostazione generale della ricerca, compreso
l'adeguamento alla clientela estiva dei questionari utilizzati per
la clientela invernale; istruzione degli operatori.
La parte istruzioni degli operatori a carico dell'Associazione
commercianti è quella riferita alle persone che materialmente poi
distribuiscono i moduli, mentre la parte a carico della società è
l'istruzione. Quindi bisogna distinguere l'istruzione e invece il
tempo impiegato e la retribuzione degli operatori.
Realizzazione del programma di imputazione. E' stato realizzato
un programma di imputazione che poi è stato affidato agli operatori
del posto che l'hanno imputato su dei dischetti; la società
interviene poi dopo per l'analisi dei dischetti che sono stati
invece per 300 ore caricati dagli operatori dell'Associazione
commercianti.
(...interruzione fuori microfono...)
No, non rientra nelle spese della società, la società una volta
ricevuti i dischetti con i dati fa l'analisi e l'elaborazione,
incrociando questi dati con quelli esistenti sulla clientela
invernale per avere il quadro su base annua; interpreta i dati e
redige il documento finale; illustra poi i dati in riunione con gli
operatori commerciali di Ayas e con gli altri interlocutori locali,
la Pro-loco e l'Azienda di soggiorno che sono coinvolte
nell'iniziativa per l'interesse, ma non partecipano alle spese.
La differenza delle spese è tra il contributo regionale e la
parte spettante all'Associazione commercianti.
Non so se ho risposto a tutte le domande, sono comunque sempre
disponibile.
Presidente
-La parola al Consigliere Bich.
Bich (Ind)
Mi spiace Assessore, ma non ha diradato
il buio, anzi mi sembra che questo sia uno scippo di 65 milioni
all'Amministrazione regionale.
Per attività che non sono di competenza dell'Amministrazione
regionale, che si riversano su un Associazione privata, che ha tra
l'altro una sua finalità specificamente corporativa, legata al
riordino del commercio, non appare chiaramente quali sono le
specificità della società Orsa et Orse, non basta dire che è una
società di gestione aziendale e di informatica.
Occorre acquisire il supporto di una società di gestione
aziendale e di informatica per rielaborare dei dati che sono
alfanumerici, sono una serie di elenchi, il grosso lavoro viene
proprio fatto dagli addetti alla distribuzione, compilazione e
raccolta dei moduli e poi all'attività di istruzione degli addetti
ed il caricamento del computer; è questo il grosso lavoro di
elaborazione, poi per il resto agisce automaticamente il computer
attraverso dei suoi schemi di software che non hanno bisogno di
essere abbondantemente pagati con 57 milioni di lire.
Secondo me questo è un esempio di gaspillage di pubblico denaro
ed era proprio quella giusta critica che il suo gruppo, Assessore,
in passato infliggeva a chi interveniva in questi settori
appoggiandosi a finanziamenti pubblici per finalità che sono
private, mescolando i ruoli.
E le dico anche di più, l'acquisizione di questi dati e
l'acquisizione di questo studio sarà di supporto - vedrà se io sono
un profeta armato in questa materia, non lo sono proprio per niente
- per il futuro piano commerciale di Ayas.
L'Associazione commercianti, con finalità sue, specifiche,
quindi privatistiche, formulerà il piano commerciale di Ayas con il
finanziamento di pubbliche Amministrazioni, il riordino dei dati
attraverso le pubbliche Amministrazioni e con questo stabilendo
quindi degli indirizzi che sono puramente di categoria.
Questo modo di agire, secondo me, inoltre è un modo scorretto,
non moderno neppure nella sua qualità e non servirà certamente allo
sviluppo della zona perchè, come si evince dall'esperienza e
dall'esame dei piani commerciali, quando questi sono formulati e
forniti dall'Associazione commercianti, sono piani che non
producono, sono piani chiusi in sè stessi, condizionati dalle
rendite di posizioni e quindi al di fuori dalla logica della
legge-quadro sul commercio che di fatto vorrebbe evitare queste
cristallizzazioni.
Io in Commissione, dove non avevo avuto assolutamente nessun
tipo di informazione concernente questa delibera, avevo votato
contro, per coerenza torno ad esprimere il mio voto contrario
ribadendo che questa delibera non è altro che una delibera
d'intervento clientelare, senza alcuna giustificazione e senza
alcuna dignità politico-amministrativa.
Spero solo Assessore - mi lasci concludere - che per delibere
concernenti magari il comparto industriale, dove c'è una
complessità un po' più strabordante, non si usino gli stessi
criteri e gli stessi indirizzi.
Presidente
Ha chiesto la parola l'Assessore
Mafrica.
Mafrica (PCI-PDS
)Io rifiuto tutte le illazioni fatte
dal Consigliere Vice Presidente Bich e credo che questa
deliberazione abbia alla base una sola motivazione, che è quella
che mi ha indotto a portarla in Giunta, vale a dire un intervento
verso una delle poche associazioni che si muove, che cerca di fare
delle proposte, di indagare il campo in cui opera, per dare dei
suggerimenti alla sua associazione generale, agli interlocutori
amministrativi.
Quindi ritengo che sia positivo che le associazioni prendano
delle iniziative.
Noi in effetti in tutti gli altri campi, nel campo del turismo,
nel campo dell'artigianato, abbiamo iniziative molteplici che
sosteniamo, quindi il mio intervento si è limitato a dire
"l'iniziativa mi sembra giusta".
Non credo che sia utilizzabile direttamente per il piano
commerciale, ma anche fosse credo che sarebbe una cosa che rientra
nell'interesse dello sviluppo generale di quel comune e quindi
della valle, se avesse questo fine.
Non c'è assolutamente nessuna questione clientelare perchè è
stata richiamata la società scelta dagli uffici l'anno precedente
per fare il corso, non c'è stata nessuna particolare influenza da
parte della Giunta nella scelta della società.
Mi pare di dover ribadire quindi che si possa dare questo
giudizio, se lo si ritiene, ma che non sia giustificato e credo
che, essendo stati impiegati nel preventivo - poi ci sarà la
verifica nel consuntivo - 35 giornate/uomo da parte della società
per elaborare i dati, i costi siano quelli compatibili con le spese
nel settore.
Presidente
Ha chiesto la parola il Consigliere
Riccarand.
Riccarand (VA)
Io intanto vorrei chiedere
all'Assessore se è possibile poi avere copia di questi due studi,
quello invernale e quello sulla clientela estiva fatto
successivamente.
Inoltre vorrei sapere il primo corso chi lo aveva organizzato e
quanto era costato, in modo da poter avere anche un raffronto tra i
costi delle due iniziative.
Per quanto riguarda il preventivo qui indicato, io anche dopo
quello che ha detto l'Assessore continuo a non capire perchè sono
111 milioni, perchè mi pare evidente che l'elenco dettagliato che
abbiamo fino a "varie" comprende già tutte le spese - attività di
segreteria, organizzazione, istruzione, pubblicizzazione - che sono
poi nient'altro che quelle dell'attività Orsa et Orse, che poi
l'Assessore ha ripetuto, perciò mi sembra che il costo reale siano
quei 52-53 milioni del primo elenco, a cui si aggiungono
impropriamente gli altri 56 milioni, perchè tutte le cose che sono
state dette sono già contenute nella prima parte dell'elenco.
A me pare che non stia in piedi questo preventivo, che ci sia
qualcosa che non funziona, vorrei avere un elenco dettagliato delle
voci che compongono queste spese dell'attività Orsa et Orse.
Presidente
La parola all'Assessore Mafrica.
Mafrica (PCI-PDS)
Il corso organizzato in
precedenza, nel 90-91, era costato 210 milioni.
Io torno a ripetere che le attività elencate prima di quelle di
Orsa et Orse sono attività dell'associazione, Orsa et Orse ha fatto
attività di impostazione, attività di analisi dei dati, attività di
redazione del documento, in collaborazione alle attività
dell'associazione stessa.
Comunque sono disponibile a fornire copia dello studio
pubblicato che per il momento è quello invernale, soltanto dopo
l'approvazione della delibera potrà essere continuata l'attività e
ci sarà la pubblicazione di quello estivo.
Presidente
Se non ci sono altre richieste
d'intervento possiamo passare a votazione sull'oggetto n.42
all'ordine del giorno.
Consideriamo il deliberato già emendato secondo l'emendamento
presentato dall'Assessore alle finanze?
Allora consideriamo la deliberazione emendata al punto 2) con
l'emendamento sostitutivo e votiamo sulla delibera nel suo
complesso.
Esito della votazione:
Presenti e votanti: 26
Favorevoli: 17
Contrari: 9
Il Consiglio approva.
