Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2738 del 1° aprile 1987 - Resoconto
OGGETTO N. 2738/VIII - INTERVENTI A FAVORE DELLA COOPERATIVA
"LA GROLLA". (Interpellanza).
PRESIDENTE:
Do lettura dell'interpellanza in oggetto
presentata dal Consigliere Sandri:
INTERPELLANZA
APPRESO da organi di informazione che il Presidente della
Cooperativa "La Grolla", Luigi Dayné ha dichiarato che se la
Regione non darà una risposta entro fine aprile, quando cioè andrà
presentato il bilancio e scadrà il suo mandato, non accetterà un
eventuale reincarico, peggiorando ulteriormente la già precaria
situazione ambientale;
RICORDATO che più volte è stata richiamata in Consiglio
l'assurda situazione di una attività remunerativa che non riesce ad
ottenere dalla Regione gli aiuti finanziari necessari a sanare
vecchie pendenze;
INTERPELLA
l'Assessore all'Industria, Commercio, Artigianato e Trasporti
per conoscere gli intendimenti dell'Esecutivo:
- sul soddisfacimento delle richieste fatte dalla Cooperativa
"La Grolla";
- sull'eventuale predisposizione di un piano occupazionale
straordinario nel caso che la Regione neghi i finanziamenti
richiesti.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Pur essendo da pochi mesi in Consiglio, mi
sono già occupato diverse volte della "Grolla", perché questa
cooperativa sta ormai arrivando al"terminal" senza che, almeno a
quanto se ne sa, l'Assessorato abbia fatto alcun intervento. Ciò
forse è dovuto anche a problemi di tipo legale che hanno
ingarbugliato ancora di più la situazione della cooperativa. Da
dichiarazioni rilasciate alla stampa dal presidente della
cooperativa "La Grolla", Luigi Dayné, sembra che la situazione
della cooperativa sia quanto mai preoccupante: entro la fine di
aprile la "Grolla" praticamente dovrebbe chiudere, perché il
presidente abbandonerà il mandato e non accetterà alcun eventuale
reincarico. Ciò porrà ovviamente la parola "fine" alla gestione di
questa cooperativa.
Il problema è che esistono delle possibilità abbastanza concrete
di identificare sia la soluzione verso i vecchi creditori che verso
i soci che non hanno più partecipato all'attività della "Grolla" in
forma cooperativistica. Per quello che ci è dato sapere, le cifre
in questione non sarebbero molto elevate. Si parla infatti di circa
un centinaio di milioni che potrebbero risolvere il 30% circa delle
pendenze dei vecchi soci.
A nostro parere, quindi, esistono degli spazi finanziari grazie
ai quali sarebbe possibile sanare la situazione dell'azienda per
consentirle di continuare la propria attività.
Pertanto, sentite le dichiarazioni piuttosto allarmate ed
allarmanti del presidente della cooperativa, noi vorremmo sentire
dall'Assessore all'Industria, Commercio, Artigianato e Trasporti,
se gli impegni, che egli aveva assunto in Consiglio, di verificare
le possibilità di intervento nella "Grolla", sono stati tutti
soddisfatti.
Comunque, nel caso ci fossero pendenze insuperabili, chiediamo
all'Assessore se sono previste eventuali alternative occupazionali
nella sede di St. Pierre.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Intanto vorrei precisare che il
riferimento alle dichiarate o alle presunte affermazioni del
presidente della cooperativa "La Grolla" non ha alcun fondamento.
Dico questo anche per illustrare la situazione e l'impegno della
Regione e per precisare che eventuali rapporti diretti con
l'Assessorato, che non sono mai stati negati possono aiutare a
capire meglio tutte queste vicende.
Il presidente della Cooperativa a noi, non solo non ha riferito
di sue intenzioni di lasciare la Cooperativa ma anzi ha ribadito la
sua ferma intenzione di adoperarsi per il suo rilancio.
In questo momento - e sottolineo quanto è già stato evidenziato
dallo stesso Consigliere interpellante - vi è necessità di superare
la vertenza tra la Cooperativa e gli ex soci, nel senso che il
presidente della Cooperativa ha fatto delle proposte che sembra
possano ottenere un riscontro positivo. In questa vertenza, però,
l'Amministrazione regionale non può intervenire perché essa
riguarda rapporti tra la Cooperativa ed i suoi ex soci, e pertanto
si tratta di problemi interni.
Però, proprio gli ultimi avvenimenti ci fanno sperare in una
soluzione positiva e cioè ci si augura, come del resto sembra, che
l'offerta avanzata dal presidente della Cooperativa agli ex soci
sia (anche se non voglio essere così ottimista, come potrò esserlo
solo dopo la conclusione della vertenza) abbastanza praticabile e
possa giungere ad un risultato positivo. Ai dipendenti non soci
verrà assicurato il pagamento del credito al cento per cento.
Superata questa fase, rimangono valide le dichiarazioni che ho
già fatto e cioè ribadisco la disponibilità dell'Amministrazione
regionale ad intervenire. Attendiamo solo il superamento della
vertenza tra la cooperativa e gli ex soci.
Nel merito dei problemi occupazionali c'è da precisare che noi
ci riferiamo agli attuali occupati, perché tutti gli ex soci hanno
già da tempo trovato una diversa occupazione. Quindi, la Regione,
che ha già predisposto un piano di intervento ed una ispezione (che
rientra tra i suoi obblighi e tra le sue competenze) sui risultati
economici del 1986, ha già dichiarato la propria disponibilità ad
intervenire dopo la definizione della vertenza tra la "Grolla" ed i
suoi ex soci.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Spero che le dichiarazioni dell'Assessore
portino fortuna a questa azienda di St. Pierre e che le proposte di
transazione tra gli attuali soci e gli ex soci della cooperativa
giungano in porto.
Sono abbastanza soddisfatto perché dalle parole dell'Assessore
mi sembra di capire che la "Grolla" sia entrata tra le
preoccupazioni dell'Assessorato e che su questa azienda, in futuro,
si dovrebbe espletare l'impegno dell'Amministrazione, come del
resto è già avvenuto in altri settori.
