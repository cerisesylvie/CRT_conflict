Classificazione
AGRICOLTURA



Oggetto del Consiglio n. 2296 del 27 luglio 2016 - Resoconto
OGGETTO N. 2296/XIV - Disegno di legge: "Nuova disciplina
degli aiuti regionali in materia di agricoltura e di sviluppo
rurale". (Reiezione di un ordine del giorno)
Rosset (Presidente) -
Proseguiamo con l'ordine del giorno
considerato il fatto che fino a mezzogiorno è possibile presentare
emendamenti, affronterei il punto n. 13.02. Ha chiesto la parola il
Consigliere Follien, ne ha facoltà.
Follien (UV) -
Il presente disegno di legge ha una
duplice finalità: da un lato, prevede un'unica e organica
disciplina degli aiuti regionali in materia di agricoltura e di
sviluppo rurale in sostituzione del titolo III (Disciplina degli
interventi regionali in materia di agricoltura e di sviluppo
rurale) della legge regionale 12 dicembre 2007 n. 32 e delle leggi
regionali 4 settembre 2001, n. 21, e 2 aprile 2002, n. 3, recanti
rispettivamente: "Disposizioni in materia di allevamento zootecnico
e relativi prodotti" e "Incentivi regionali per l'attuazione degli
interventi sanitari a favore del bestiame di interesse zootecnico".
Dall'altro lato rappresenta l'adeguamento della disciplina
regionale di settore alla nuova normativa europea di riferimento,
costituita: dagli orientamenti dell'Unione europea per gli aiuti di
Stato nei settori agricolo e forestale e nelle zone rurali; dal
nuovo regolamento di esenzione n. 702/2014 della Commissione del 25
giugno 2014, che dichiara compatibili con il mercato interno, in
applicazione degli articoli 107 e 108 del Trattato sul
funzionamento dell'Unione europea, alcune categorie di aiuti nel
settore agricolo e forestale e nelle zone rurali; dai nuovi
regolamenti
de minimis
generale, agricolo e per la pesca e
l'acquacoltura, rispettivamente n. 1407 e n. 1408 del 18 dicembre
2013 e il n. 717 del 27 giugno 2014.
Per quanto riguarda la tipologia di aiuti previsti, si evidenzia
che gli aiuti per il sostegno agli investimenti nel settore della
produzione primaria, della trasformazione e commercializzazione dei
prodotti agricoli saranno concessi sotto forma di mutui a tasso
agevolato in linea con l'indicazione politica a suo tempo approvata
dal Governo regionale. In alternativa ai mutui sarà possibile
stipulare contratti di
leasing
a canone agevolato. Nelle
medesime forme sono previsti aiuti agli investimenti anche per il
settore dell'acquacoltura. Sono previsti nuovamente, sotto forma di
aiuti a fondo perso, contributi per la ricomposizione fondiaria, la
gestione dei consorzi di miglioramento fondiario, il settore
zootecnico (tenuta dei libri genealogici, controlli funzionali,
organizzazione delle rassegne, prevenzione controllo ed
eradicazione di epizoozie), il pagamento di premi assicurativi, la
formazione e i servizi di consulenza, la promozione e infine le
spese per il funzionamento nel settore della trasformazione e
commercializzazione dei prodotti agricoli (canoni di locazione
degli immobili e spese di trasporto del siero residuo delle
lavorazioni al centro essiccamento di Saint-Marcel).
Tra le principali novità troviamo: l'istituzione di uno
sportello unico per l'agricoltura, anche al fine di garantire una
corretta informazione agli utenti circa le opportunità offerte
dalla normativa regionale in materia di aiuti al settore agricolo;
una gestione informatica unitaria delle domande e il coordinamento
tra gli aiuti agli investimenti previsti dalla presente legge e le
corrispondenti misure cofinanziate nell'ambito del programma di
sviluppo rurale. Si sottolinea infatti che la legge oggetto di
esame e il PSR rappresenteranno gli strumenti di attuazione della
politica di sviluppo rurale regionale. Sono inoltre disciplinati in
maniera più dettagliata e funzionale rispetto alle precedenti leggi
i casi di revoca delle agevolazioni e le modalità di restituzione
degli aiuti a fondo perso erogati, del capitale residuo del mutuo o
delle somme erogate nel periodo di pre-ammortamento. Tali
previsioni rispondono all'esigenza di garantire una normativa
chiara e puntuale sia per i soggetti beneficiari degli aiuti, sia
per gli uffici chiamati a vigilare circa il rispetto dei vincoli e
dei divieti cui sono soggetti i beni oggetto di agevolazione.
Presidente -
Ci sono richieste di intervento? Siamo in
discussione generale. È pervenuto un ordine del giorno in merito al
disegno di legge, che verrà distribuito. Ha chiesto la parola il
collega Roscio, ne ha facoltà.
Roscio (ALPE) -
Aspettavamo che ci fosse l'annuncio della
presentazione dell'ordine del giorno da parte del gruppo ALPE e del
Gruppo Misto; ad ogni modo su questo DL n. 88 che disciplina gli
aiuti regionali a favore dell'agricoltura noi rileviamo, anche dopo
aver audito nella commissione diversi soggetti interessati da
questo mondo, che sostanzialmente non ci sono grandi novità,
semplicemente si tratta di una ratifica di decisioni che ormai
risalgono a un paio di anni fa, precisamente a ottobre 2014, nelle
quali si passa da una logica contributiva a una logica del mutuo,
per cui, sotto questo punto di vista, anche gli operatori del
settore hanno ravvisato l'opportunità di operare in questa sede;
tuttavia, cooperare in questo modo è solo per il vincolo che c'era
a monte, cioè la scelta di non finanziare più le leggi regionali di
settore, spostando tutti gli aiuti all'agricoltura sugli aiuti
provenienti dalla Comunità europea, quindi tutto sul PSR, il che,
ad oggi, come abbiamo già avuto modo di discutere quando il PSR è
stato approvato, con i nuovi bandi mostra tutta la complessità e la
difficoltà a carico di chi intende avvalersi di questa opportunità
per accedere veramente agli aiuti, direi addirittura che si
disincentiva in parte chi vuole operare in questo settore.
Sul DL n. 88 noi rileviamo che esiste ancora una minima parte di
quello che una volta era il fondo perso, ma sostanzialmente è tutto
sbilanciato a favore di un settore, che è quello zootecnico, che
pure merita attenzione, ma altrettanta attenzione meritavano gli
altri settori, che invece sono stati tralasciati completamente;
questo è stato riportato in commissione, dove si è detto che anche
altri settori partecipano alle rassegne, puntano sulla qualità,
hanno bisogno di fare formazione, hanno bisogno di servizi di
consulenza e pagano premi assicurativi, ma vengono completamente
estromessi da qualunque tipo di aiuto a fondo perso; inoltre la
consistenza dei fondi e l'ordine di grandezza è decine di volte
inferiore rispetto al passato; in più c'è una lamentanza da parte
dei soggetti che però non è relegata solo a questo DL, ma è un
leitmotiv che ricorre in ogni disegno di legge e cioè che non vi è
stato alcun coinvolgimento tra le strutture e l'Assessorato e chi
opera nel settore, ma sembra che ormai questo succeda a ogni
livello e che si vada comunque avanti senza ascoltare nessuno,
convinti di fare il meglio della società.
Le richieste avanzate in quella sede non erano relative solo ai
contributi, è stata sottolineata la complessità del PSR,
soprattutto a carico dei soggetti più piccoli, che vengono però
quasi completamente estromessi da questi aiuti, ma che sono
numerosi e importantissimi per il nostro territorio...una cosa
denunciata da chi opera nel settore è stata la grande mancanza di
dinamicità, perché è stato portato come esempio che non solo si
potevano ottenere contributi, ma esistevano anche aiuti a costo
zero che però non sono stati minimamente presi in considerazione,
si è parlato di agevolazioni sull'IVA, snellimento delle procedure.
Inoltre una preoccupazione è stata espressa in merito alla
sburocratizzazione, perché questo rimane comunque una spada di
Damocle che grava su chi lavora in questo settore e in parte lo
sportello unico cerca di dare una risposta e l'intento,
riconosciuto da tutti, è lodevole; purtroppo, come spesso succede,
agli intenti non seguono i fatti, per cui qualcuno è arrivato a
parlare di rischio di aggravio della burocrazia a carico di chi
deve operare, ma questo non possiamo conoscerlo, solamente il
futuro ci dirà se la linea è corretta, certamente però le
perplessità rimangono.
Anche gli emendamenti presentati in seguito dalla commissione
sono un po' in linea con il DL; noi oseremo parlare di interventi
di buon senso, ma alla fine sono tutti a euro zero perché non
trovano alcun finanziamento se non attraverso i mutui. Un
intervento molto interessante e che vale la pena cogliere anche dal
punto di vista politico è che forse manca una visione di dove si
vuole portare l'agricoltura di montagna, perché, com'è stato detto,
non costituisce una semplice attività, ma è proprio un modo di
vivere diverso rispetto alle esigenze e a quanto accade in pianura;
su questo forse manca ancora oggi una risposta definitiva in grado
di chiarire sia dal punto di vista degli aiuti che della
diversificazione che bisogna dare rispetto alla taglia delle
aziende, ma anche rispetto a questo peso che grava su chi opera nel
settore, ovvero la burocrazia.
Presidente -
Ha chiesto la parola il collega Nogara, ne
ha facoltà.
Nogara (UVP) -
Io volevo un po' chiarire il motivo della
presentazione di questa legge, sulla quale abbiamo discusso
ampiamente in commissione. Su un punto ci siamo trovati tutti
d'accordo, ovvero questa non è una legge di modifica
dell'agricoltura in Valle d'Aosta; io sono pienamente d'accordo con
il Consigliere Roscio sulle cose che ha detto, ma quanto ha
espresso non fa parte della legge oggetto di discussione, che
invece mira a fare il punto della situazione sull'agricoltura in
questo momento.
L'agricoltura in questo momento aveva bisogno di un po' di
chiarezza; è chiaro che non si tratta di una legge migliorativa per
il mondo agricolo, perché si è passati dai contributi ai tassi a
mutuo agevolato, questa è la prima pecca, ma è la situazione che
viviamo attualmente, non è che si possono fare dei miracoli. Se
vogliamo che questa legge, grazie agli aiuti e ai mutui, si
intersechi con il PSR, c'è anche il grosso problema della
burocrazia, che è un altro punto su cui abbiamo discusso in
commissione. Grandi novità in questa legge non ce ne sono; come vi
dicevo, questa legge mira a inquadrare la situazione degli aiuti
all'agricoltura; si vuole poi avere in futuro una legge che dia
degli obiettivi all'agricoltura, ma non è certo questa la
mission
della legge che viene presentata oggi.
Rimangono, tuttavia, degli aspetti positivi, che sono quelli
degli aiuti che vengono dati ai consorzi di miglioramento
fondiario; purtroppo, tali aiuti non arrivano immediatamente,
perché fino al 2018 non possono partire, partiranno più avanti. È
chiaro che si tratta di punti che vengono a supporto del lavoro che
bisognerà fare in questo settore.
Altre cose importanti sono relative al settore zootecnico, è
vero che con questa legge non si danno aiuti a tutti in generale.
Noi siamo favorevoli al fatto che rimangano ancora questi aiuti per
le manifestazioni, soprattutto i contributi che vengono dati
all'AREV e vengono girati direttamente al mondo zootecnico
valdostano.
Per quanto riguarda il resto, ci auguriamo che lo sportello
unico sia più efficace rispetto ad altri sportelli e che sia in
grado di fornire assistenza agli agricoltori al momento della
presentazione delle domande, evitando di farli andare da un ufficio
all'altro, come accade attualmente; questo potrebbe essere un
grande aiuto a questo settore.
Come vi dicevo, aspettiamo e ci impegniamo alacremente per fare
una legge di riforma dell'agricoltura; non dobbiamo confondere le
cose, questa infatti non è assolutamente una legge di riforma: è
una legge che ti dà l'inquadratura di come in questo momento
l'agricoltura può accedere ai contributi. È chiaro, come dicevo
prima, che, quando si intersecano aiuti regionali ed europei, la
burocrazia certamente non diventa più snella, ma anzi aumenta.
Non abbiamo da dire altre cose, anche perché ne abbiamo parlato
ampiamente in commissione, dove forse il Consigliere Roscio ha un
po' sottovalutato gli emendamenti che sono stati presentati, ma
sono emendamenti che hanno tenuto conto delle persone audite in
commissione e delle diverse sensibilità all'interno della stessa.
Al Consigliere Roscio, che continua a parlare di risorse, vorrei
dire che se possiede la formula per trovare dei contributi a fondo
perso da elargire a tutto il settore, l'accettiamo volentieri, come
l'accetterebbero tutti gli agricoltori; è facile parlare di
contributi, noi siamo i primi a dire che il mondo agricolo è in
grossa difficoltà e che dovrebbe essere supportato in tutti i modi;
ci sono dei sistemi che si possono dare a costo zero, ma tutte
queste cose devono essere portate a una legge regionale
sull'agricoltura, questo glielo riconosco.
Presidente -
Ha chiesto la parola il Consigliere
Grosjean, ne ha facoltà.
Grosjean (UVP) -
L'agricoltura è un argomento importante,
basilare per la nostra Regione, ma sicuramente non è questa legge
che va a rilanciare il settore. Il mio richiamo è semplicemente a
quello che abbiamo sentito nel corso delle audizioni da parte delle
organizzazioni di categoria, che chiedono con forza un confronto
molto più serrato. La nostra agricoltura deve cambiare marcia, non
è sufficiente cambiare il sistema finanziario, non è sufficiente
dire ai nostri agricoltori: "non vi do più il contributo, vi
permetto di prendere il mutuo", "oltre il contributo potrai avere
anche il mutuo", perché credo che in questo momento gli agricoltori
provino repulsione nei confronti del mutuo, perché va poi
restituito e se noi non riusciamo a trovare delle soluzioni per
aumentare il valore aggiunto del prodotto, con il mutuo andiamo a
complicare ulteriormente le condizioni.
Approfitto di questo intervento per ribadire all'Assessore il
concetto espresso nella mozione del 29 settembre scorso, che
chiedeva l'attivazione di un tavolo di lavoro per l'agricoltura,
perché dobbiamo parlare di agricoltura, non solo di soldi. La parte
finanziaria non risolve alcuna problematica, ma abbiamo bisogno di
valutare nuove possibilità, nuove tecniche, nuove opportunità di
produzione e se ci limitiamo ad affrontare solo la parte
finanziaria, non risolveremo mai le problematiche del settore. Non
è possibile che dopo un anno non mi abbia ancora dato delle
risposte, quindi approfitto di questo momento per chiederle un
impegno in questa nuova sfida, che deve contemplare una legge per
il rilancio dell'agricoltura, affrontando l'organizzazione delle
aziende agricole, la valorizzazione delle produzioni agricole,
perché se non riusciamo a valorizzare la produzione, non so dove
andremo a finire.
Ieri ho vissuto un'esperienza interessante: sono passati in
azienda dei giovani della Val di Non, hanno visitato la cantina,
poi siamo scesi nel vigneto, abbiamo discusso di tutte le
problematiche: dalla flavescenza alla drosophila, a tutte le
tecniche di coltivazione, abbiamo anche parlato dell'aspetto
economico e abbiamo visto che anche loro hanno il problema delle
mele pagate solo 40-50 centesimi al chilogrammo, ma è altrettanto
vero che noi facciamo 300 quintali per ettaro, mentre loro ne fanno
da 700 in su, quindi la resa è nettamente diversa. A un dato
momento questi giovani hanno chiesto il motivo per cui ci sono
tanti terreni destinati esclusivamente alla produzione di erba e
non all'agricoltura, si tratta di una riflessione pesante. Ho già
detto una volta che un ettaro di prato produce tra i 3 mila e i 4
mila euro, mentre un ettaro di frutteto può produrre 30 mila euro,
quindi probabilmente è proprio su questi concetti che dobbiamo
valutare l'agricoltura. È finito il tempo in cui si facevano delle
bonifiche per fare dei prati, salvo poi per fare la fontina vedere
arrivare i camion pieni di fieno da fuori, dobbiamo cambiare marcia
se vogliamo veramente valorizzare il prodotto finale e
l'agricoltura la salveremo solo ed esclusivamente valorizzando la
produzione. Sono pertanto d'accordo con questa legge, che
finalmente semplifica e finalmente raggruppa tutte le possibilità
di mutui e quei pochi finanziamenti, che erano dovuti perché forse
altrimenti rimaneva bloccata anche la possibilità di finanziamento
queste associazioni, ma è urgente iniziare a lavorare concretamente
e seriamente sul rilancio dell'agricoltura.
Presidente -
Ha chiesto la parola la Consigliera Morelli,
ne ha facoltà.
Morelli (ALPE) -
Dopo l'intervento del Consigliere
Grosjean mi pare che l'occasione sia ghiotta per ribadire alcuni
concetti, che per noi sono particolarmente importanti e ribadire
l'importanza del settore agricolo della nostra Regione; il
Consigliere Grosjean lo ha fatto con cognizione di causa, ma credo
che anche da altri punti di vista si possa condividere la sua
visione. Il settore agricolo è importante in primo luogo per il
sostentamento di tante famiglie, perché l'agricoltura è un'attività
che contribuisce in maniera importante agli equilibri
idrogeologici, perché è un settore che deve procedere di pari passo
con il turismo. Tutti continuiamo a ribadire l'importanza del
turismo, ma in Valle d'Aosta un turismo che non prevede al proprio
fianco uno sviluppo agricolo diventa un turismo che coinvolge
pochissime località di altissima montagna. Credo che non sia questo
lo sviluppo turistico che immaginiamo per la nostra Regione, questo
perché l'agricoltura contribuisce al mantenimento del paesaggio,
produce cibi, vini di grande qualità, che diventano un fattore di
attrazione importante e l'attività agricola diventa complementare
per l'identità, per la diffusione della nostra identità culturale,
sociale e sappiamo quanto anche in ambito turistico questi aspetti
siano diventati interessanti e importanti. L'agricoltura di
montagna però, a dispetto delle tecnologie, rimane un'agricoltura
eroica e va sostenuta. Questa legge, lo diceva il collega Nogara,
era una cornice necessaria, ma si ferma lì alla cornice, mentre è
veramente importante una riflessione approfondita sulla direzione
che l'agricoltura valdostana deve imboccare, sulle attività da
incentivare, da sviluppare maggiormente e questo non lo fa
certamente questa legge, che se da un lato è una legge onesta e
prova a proporre alcune semplificazioni, dall'altro non affronta in
modo reale il problema della sburocratizzazione, che regolarmente
viene evocato dagli operatori quando si parla di agricoltura.
Qualche giorno fa ho letto un comunicato del Presidente della
Provincia di Trento, il quale ha affermato: "ci sono tre territori
in Italia in cui è stato evitato lo spopolamento delle montagne: il
Trentino Alto Adige, il Friuli Venezia Giulia e la Valle d'Aosta,
perché sono state fatte politiche per la montagna, nelle quali
l'agricoltura fa la parte del leone; in montagna si resta, se ci
sono le condizioni per farlo". Io credo che il Presidente Rossi ha
giustamente utilizzato il verbo al passato, perché sicuramente in
Valle d'Aosta l'agricoltura non fa più la parte del leone; lo
dicono regolarmente i bilanci regionali, che hanno visto i
finanziamenti per l'agricoltura precipitare. È vero che non è
facile reperire i fondi, ma bisogna che l'agricoltura rientri in un
discorso generale di riorganizzazione, di riallocazione, di
riprogrammazione, di ricerca delle priorità reali all'interno del
bilancio regionale e questo è un lavoro impegnativo, che richiede
ben altre energie e soprattutto una volontà ben più forte rispetto
a quella che rileviamo in questo pur onesto disegno di legge.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Mi associo a quanto già detto dai
colleghi; infatti mi sembra che il DL n. 87 faccia più cose per
l'agricoltura rispetto al disegno di legge attualmente in
discussione, soprattutto per quanto riguarda la sburocratizzazione,
perché va a toccare delle cose che sono migliorie che si fanno
all'interno dell'agricoltura, ad ogni modo avremo occasione di
riparlarne più avanti.
Certamente il problema della qualità dei prodotti agricoli è un
aspetto che abbiamo discusso tantissime volte in questo Consiglio
e, nonostante i grossi proclami, nonostante le prese di posizioni,
tutte favorevoli a migliorare, a sistemare, a gestire e a valutare
tutto quanto dovrebbe avere a che fare con il miglioramento
dell'agricoltura anche in funzione turistica, di difesa del
territorio e via dicendo, poi si svilisce all'interno di un
provvedimento che riguarda esclusivamente delle questioni di mera
burocrazia. Vede, Assessore, ci aspettavamo, da un lato, un po' più
di coraggio e di programmazione e, dall'altro, un indirizzo
politico più importante, perché i problemi dell'agricoltura in
Valle d'Aosta sono problemi che ormai si protraggono da tempo e che
non è più possibile rimandare. Non possiamo più aspettare che
qualcuno ci venga a dire come dobbiamo valorizzare il nostro latte,
come migliorare la qualità della nostra fontina o come premiare le
aziende che lavorano in maniera corretta, tralasciando invece
quelle che non lo fanno; tutti questi elementi non vengono affatto
presi in considerazione in questo DL e lo stesso vale per
l'Assessorato in questa sua lunga gestione che si protrae da più di
tre anni. Se abbiamo deciso di non elargire più risorse - e giudico
questa decisione corretta perché non vedo il motivo di elargire
fondi a fondo perso come sono stati dati fino ad oggi -, forse però
bisognava puntare sulla qualità, forse bisogna decidere quali
strategie intraprendere per migliorare la qualità dei nostri
prodotti. È una questione politica quella che viene posta in questo
momento, ovvero se lei, Assessore, non riesce a dare queste
indicazioni, di fatto non svolge il suo ruolo. Mi rendo conto che
non ci sono risorse e che il suo Assessorato ha subito un drastico
taglio, tutto quello che vuole portare come giustificazione può
portarlo, ma manca la base, manca quello che dovrebbe essere un
indirizzo politico rispetto a ciò che l'agricoltura dovrebbe fare
per migliorare sia lo
status
di chi ci lavora sia l'immagine
complessiva della Valle d'Aosta. In diverse occasioni è stato
previsto, anche in accordo con altri Assessorati, di fare una serie
di operazioni che puntualmente non si sono sviluppate.
Allora, Assessore, credo che insieme agli uffici competenti, e
in particolare alla sua Giunta, debba portare avanti un
ragionamento, ovvero chiedersi la direzione che l'agricoltura deve
intraprendere in questa Regione. Abbiamo detto che non esiste più
il mero assistenzialismo, ben venga, d'altro canto non abbiamo
nemmeno intrapreso la strada del miglioramento del prodotto,
dell'efficienza e dell'efficacia del prodotto, della valorizzazione
degli operatori. Assessore, pertanto, se lei alla fine ci porta a
un compendio di quella che dovrebbe essere la gestione dei fondi
riferiti all'Europa, in fondo si tratta dei soldi che l'Europa ci
ha sempre dato, che ci dà e che continuerà a darci, ma di fatto non
sviluppiamo nulla. È inutile poi lamentarsi esclusivamente della
scarsa capacità o delle frammentazioni che ci sono all'interno del
mondo agricolo e che sono numerose. Il punto è che non si danno
indicazioni e questa è una colpa politica che lei deve assumersi,
Assessore, lei dovrebbe fare di più, meglio e dovrebbe dare una
direzione precisa alle politiche che dovrebbero essere messe in
atto in questa Regione relativamente all'agricoltura. Questo vale
per la questione dei cinghiali, per la questione dei riordini e di
tutto ciò che è stato oggetto di discussione in tantissime riunioni
di questo Consiglio e in merito alle quali non si è fatto
nulla.
Allora, Assessore, per quanto mi riguarda, questa proposta di
legge non troverà il mio voto favorevole, cosa abbastanza ovvia, ma
soprattutto non fornisce alcuna risposta, è questa la mancanza più
importante, perché non dando alcuna risposta, lei, di fatto, non
risolve alcun problema e questo ci consente di interrogarci sul suo
ruolo, che potrebbe tranquillamente essere assunto in delega da
qualcun altro, dal momento che non lo svolge con completezza e con
cognizione di causa.
Presidente -
Ha chiesto la parola il Consigliere Restano,
ne ha facoltà.
Restano (UV) -
L'inversione dei punti all'ordine del
giorno mi porta a intervenire adesso su questo disegno di legge,
prendendo spunto da quanto dichiarato dal collega che mi ha
preceduto, vale a dire il riferimento al DL n. 87.
Questa norma è una norma obbligata perché abbiamo in finanziaria
una scelta ben precisa: quella di non continuare sulla linea dei
contributi, ma di procedere con il finanziamento e quindi bene ha
fatto il Governo regionale a proporre questa norma. Certamente
nelle audizioni che abbiamo fatto qualcuno tra gli auditi ha
sollevato l'opportunità di essere un po' più coraggiosi e di avere
un po' più di fantasia, come già sottolineato da qualche collega
che mi ha preceduto. Quello che invece voglio dire in questa sede è
che probabilmente servirebbe un testo coordinato che metta insieme
tutte le normative. Appare un po' particolare il fatto che nel
disegno di legge n. 86 si trovi una cosa a me ben gradita, che più
volte avevo sottolineato, ovvero le normative che riguardano
l'agricoltura, la zootecnia e non ultimo l'aspetto sanitario,
quando in un analogo disegno di legge, quello che discutiamo
adesso, avremmo tranquillamente potuto trattarlo e discuterlo
preventivamente in commissione. Ciò non toglie che il mio parere è
positivo sia rispetto alla norma che stiamo discutendo, sia
rispetto alle iniziative che seguiranno e riguarderanno gli stessi
argomenti. Quello che sottolineo e chiedo per il futuro è di
continuare su questo percorso, di andare avanti e di cercare di
mettere insieme le leggi, perché a volte, mettendo insieme le cose,
discutendole insieme in un contesto più organizzato si riescono a
ottenere dei risultati migliori.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
I colleghi Roscio e Morelli hanno già
evidenziato lo stato dell'arte su questa proposta che oggi viene
discussa in aula. Si tratta di una proposta che appare quasi
surreale e dalla quale tutti un po' prendono le distanze e che non
ha una paternità se non quella di riordinare, perché obbligati, la
legge n. 21 del 2001 e la legge n. 3 del 2002.
Al fine di portare qualche elemento alla discussione, provo a
illustrare l'ordine del giorno che abbiamo presentato e a fare
qualche esempio perché mi sembra che le normative non siano
cambiate in queste ultime settimane, anche se ascoltando i colleghi
sembra quasi che tutto sia stato azzerato in seno a questo settore.
Anche per chi ci ascolta credo sia corretto fare delle precisazioni
- se poi vado fuori dal seminato, il Governo mi riprenda e mi
riporti pure sulla strada maestra -: per esempio, collega Restano,
non è vero che non ci sono più gli aiuti diretti, infatti la misura
4 sul PSR, presentata qualche settimana fa, elenca punto su punto
tutti gli aiuti diretti possibili, per un ammontare di circa 18
milioni di euro, di cui le aziende agricole e non solo possono
usufruire. Qual è la criticità e l'elemento di discussione di
questa misura e che i colleghi sostengono non essere una riforma -
ne parleremo più avanti -? Nessuno prende la paternità di questo DL
88, penso che nessuno abbia le soluzioni in tasca spendibili nel
giro di poche settimane. Noi, come gruppo ALPE, pensiamo che il
minimo...non il minimo, ma quello che si deve fare sia coordinare e
mettere insieme a livello di complementarietà gli strumenti legati
al PSR e quello che invece possiamo attuare subito noi legiferando
delle normative come Regione autonoma Valle d'Aosta.
Quali le criticità quando è stata presentata la misura 4? Tra le
criticità riscontrabili c'è la burocrazia e le lungaggini dovute
alle normative europee; inoltre, ci sono dei costi obbligatori,
così come inserito nella misura 4; infatti, Assessore Testolin,
avete deciso politicamente che la soglia per poter accedere agli
aiuti diretti del 35 percento - non è vero che non ci sono più
aiuti diretti - è di 10 mila o 20 mila euro a seconda della
dimensione dell'azienda. Cosa vuol dire questo? Che così com'è
stato scritto il bando - ma ci sarà stata un'approvazione dal punto
di vista politico, non penso che siano stati i funzionari a
decidere il percorso della misura 4 -, probabilmente così com'è
stato incasellato l'impianto, le aziende medie, medio-piccole ma
anche quelle un po' più strutturate, al di sotto di quella cifra,
non presenteranno neanche la domanda, perché è stato inserito
probabilmente come volontà... È un ragionamento a voce alta che
facciamo. Il PSR pertanto è stato considerato lo strumento per fare
medi e grandi investimenti e ci può anche stare e noi siamo
d'accordo su questo. Qualcuno sostiene che si tratta solo di un
problema di natura economica o finanziaria, di capire dove reperire
le risorse. Mi sembra che in questa legislatura, in occasione di
altre leggi, abbiamo visto che le risorse ci sono e si possono
anche reperire. Qual è la proposta che avanziamo senza pretendere
alcuna primogenitura? La domanda giunge dal settore agricolo e da
chi interviene e investe ancora in questo settore, che comunque va
rivisto, che necessita di un quadro di insieme, che in alcuni
aspetti non presenta utili d'impresa, che mostra una differenza
molto risicata se non in negativo e che vede l'intervento pubblico
solo in caso di necessità e in cambio di un buon prodotto che deve
essere immesso sul mercato e veicolato dal punto di vista turistico
e agricolo, perché ricordiamoci che le azioni che vengono messe in
campo fanno anche da prevenzione sul nostro territorio perché nel
momento in cui succederanno certe cose...ad oggi comunque in media
e alta montagna il territorio è ancora coltivato. Diciamo questo
perché con pochi milioni di euro - questa è una proiezione che
abbiamo condotto con i nostri piccoli strumenti, il Governo, la
maggioranza allargata hanno altri strumenti sicuramente più pesanti
dei nostri - si può subito dare un segnale diretto; pertanto chi
decide di reinvestire e rimettere mano al portafoglio su cose medie
e medio-grandi accede a questo PSR, misura 4, sapendo che è
complicato, che la burocrazia è alta, che ci sono dei costi che la
media e la piccola impresa non possono sobbarcarsi, ma noi
dall'altra parte dobbiamo essere più rapidi. Collega Grosjean,
certamente lei conosce meglio di me la situazione e allora mettiamo
subito in atto. Se ci sono le condizioni, creiamo le condizioni per
l'aiuto diretto che c'è ancora, non è vero che il sistema è a
mutuo, ma questo riordino che avete messo in campo riprende la
legge n. 21 e la legge n. 3, finanzia ancora l'AREV, giustamente,
finanzia ancora le rassegne - e noi diciamo giustamente - ma poi si
ferma lì perché i buoni propositi che lei ci ha illustrato con
l'Assessore Testolin in commissione sono solo buoni propositi e lei
sa che la scadenza rispetto alla misura 4 è del 30 settembre.
Noi oggi avremmo voluto discutere del fatto di presentare una
proposta di legge subito e di far dialogare in maniera
complementare il grande e medio investimento con il PSR e subito la
nostra parte, cioè c'è spazio. Oggi invece stiamo discutendo di una
legge che...i colleghi ci dicevano: "sui riordini c'è un articolo",
sì, ne parleremo a partire dal 2018. In merito alla domanda del
collega Grosjean che chiedeva di sapere chi restituisce i mutui,
però qua sopra non c'è trippa, però dall'altra parte sul PSR c'è
l'aiuto al 35 percento. Allora il ragionamento per il momento è
sicuramente una pezza, perché la situazione va rivista nel suo
insieme, ci deve essere la possibilità di far dialogare i due
strumenti: quello del PSR, che è vigente perché il bando è aperto e
scade il 30 settembre, oggi sarebbe stato bello aprire l'altro
fronte: sotto quelle soglie ci mettiamo noi l'aiuto, facciamo noi
le cose più rapide, avete deciso di mettere lo sportello unico per
essere più rapidi? Benissimo, ma poi diamo gambe allo sportello
unico! Diamo la possibilità alla media azienda di investire sotto i
10 mila euro qualcosa di modo che il margine operativo lordo anche
dell'azienda agricola rimanga in piedi e ci sia reddito sul
territorio della vallata centrale, ma anche su quello della media e
dell'alta montagna. Questo è lo spirito con il quale abbiamo
predisposto l'ordine del giorno, che può essere forse semplice ma è
il principio, è il dato politico che noi, Assessore Testolin,
abbiamo voluto
cibler
con quest'ordine del giorno.
Lei insieme al collega Grosjean ha presentato degli emendamenti
che vanno verso una direzione...come possiamo essere contrari
rispetto agli emendamenti che ci avete messo in campo? Tuttavia,
non sono sufficienti, perché, da un lato, costituiamo lo sportello
unico per l'imprenditore agricolo, dall'altro, non diamo gambe
rispetto agli aiuti diretti, in modo da passare da uno
spot
elettoralistico o dallo slogan a quello che potrebbe essere il dare
corso e gambe a degli aiuti diretti, rapidi al fine di valorizzare
quello che già c'è, senza escludere una riflessione più d'insieme,
che dovremmo fare al più presto perché ne va della nostra regione,
dei nostri agricoltori, ma anche dal punto di vista turistico - lo
diceva molto bene la collega Morelli prima - perché, senza un
territorio coltivato, soprattutto d'estate l'
appeal
delle
nostre potenzialità sarebbe molto ridotto. Questo è lo spirito con
cui abbiamo presentato quest'ordine del giorno; se è necessario un
tempo più lungo, va bene, se 60 giorni sono troppo pochi,
mettiamone pure 90, però la sfida, l'auspicio di quest'ordine del
giorno è...da una parte c'è il bando aperto sul PSR, scadenza 30
settembre...riusciamo magari, entro il 30 settembre, a legiferare e
ad approvare una legge che finanzi da quell'asticella, da quel
livello dei 10-15, se dobbiamo abbassarlo o rialzarlo...siamo molto
laici, l'unico obiettivo è quello di mettere in atto un secondo
strumento, che non è quello del PSR, che abbiamo giudicato lungo,
burocratico, costoso e al quale le piccole e medie aziende non
possono accedere, di conseguenza non dobbiamo gambe alle
necessità.
Presidente -
Ha chiesto la parola il collega Marquis, ne
ha facoltà.
Marquis (SA) -
Prima di addentrarmi in qualche
considerazione di carattere personale, mi pare opportuno dare conto
del lavoro svolto in commissione, un lavoro sul quale si sono già
soffermati alcuni colleghi prima di me. Abbiamo ascoltato
l'Assessore, che ci ha presentato il disegno di legge e sono stati
auditi tutti i portatori di interesse: dall'AREV, alla Vival, dalla
Coldiretti alla CIA VdA, all'Unione agricoltori, Confagricoltura,
alla neo costituita ARPAV. Credo che questo sia stato un percorso
interessante, nel corso del quale abbiamo avuto modo di ascoltare
sia il parere dei soggetti interessati al disegno di legge, ma
anche per fare un po' il punto della situazione sullo stato di
salute del comparto agricolo. Voglio ringraziare tutti i colleghi
per la disponibilità offerta in commissione e voglio anche
ringraziare il relatore per la sua illustrazione.
Passando al merito del disegno di legge, credo sia stato detto
da chi è intervenuto prima che si tratta di una legge importante,
una legge di riordino, di accorpamento, di una legge quadro di
tutte le iniziative nei confronti del settore agricolo e questo è
stato anche apprezzato, nel corso delle audizioni, da parte dei
soggetti interessati. È una legge quadro, una legge che recepisce
tutte le novità di carattere europeo anche per quello che va
incontro al recepimento del regolamento, che tratta delle esenzioni
nell'ambito delle notifiche all'Unione europea per le iniziative
che diversamente erano considerate aiuti di Stato. È un disegno di
legge che va nella direzione di comprendere tutti i settori del
comparto agricolo e anche questa è una cosa positiva ed è stata
sottolineata da tutti. È del tutto evidente che le iniziative fanno
riferimento a una politica nuova, come sottolineato da più
intervenuti, si è passato al finanziamento degli investimenti
attraverso dei mutui a tasso agevolato, attraverso la costituzione
di un fondo di rotazione e questa certamente è un'opportunità a
disposizione in sinergia con le azioni del PSR, in cui ci sono dei
contributi a fondo perso nell'ordine del 35 percento; si tratta di
iniziative ancora tutte da sperimentare, ma vanno nell'interesse di
dare sviluppo al settore. È quindi una legge che sostanzialmente
copre quelle che possono essere le esigenze di sviluppo e di
innovazione del settore agricolo; sicuramente rimangono ancora
delle problematiche: quelle relative alle piccole imprese, a quelle
polverizzate sul territorio che ragionano invece sulla sussistenza,
che hanno cioè difficoltà a far quadrare il proprio piccolo
bilancio.
Le novità importanti ritengo che si riscontrino nell'ambito
della sburocratizzazione a livello di principio nell'articolato
disposte con la previsione dello sportello unico. Lo sportello
unico è un approccio che, a mio avviso, dovrà essere sensibilizzato
nei confronti anche delle strutture dell'agricoltura, perché ci
rendiamo conto delle difficoltà esistenti nella gestione dell'iter
di pratiche imposte anche dall'Europa e da questi programmi, ma
questa è una delle emergenze delle audizioni, sottolineate da tutti
i soggetti. Si chiede soprattutto la sburocratizzazione, si
chiedono anche questo tipo di aiuti, che sono a costo zero, ma che
metterebbero nella condizione di meglio operare e sono ritenuti
utili a ridurre i costi di gestione, perché, come tutti sappiamo,
si tratta di aziende scarsamente strutturate sotto il profilo
amministrativo e dopo il più delle volte i titolari, insieme ai
familiari, sono impegnati nelle attività quotidiane, per cui una
giornata persa per svolgere delle attività amministrative è una
giornata sottratta al lavoro e alle incombenze del quotidiano.
Credo quindi che sia positivo il fatto che nel disegno di legge
siano ancora mantenuti il sostegno e gli aiuti per l'AREV, per
l'ANABORAVA, per gli interventi sulle problematiche presenti nei
consorzi di miglioramento fondiario; tuttavia, tutto questo fa sì
che bisogna comunque ancora pensare a delle strategie di sviluppo
del settore a livello innovativo. Nell'ambito delle audizioni io ho
appreso anche con soddisfazione il fatto che si sta diffondendo la
consapevolezza che bisogna cercare di valorizzare i prodotti
nell'ambito di coloro che esercitano queste attività anche
attraverso la sperimentazione, l'innovazione, perché sicuramente,
per quanto riguarda il futuro, per dare sviluppo a un settore,
bisogna lavorare sul valore della produzione, bisogna aumentare i
ricavi, bisogna cercare di innovare sia i processi che i prodotti.
Questa è una consapevolezza che ci rendiamo conto richiede anche un
cambio di approccio culturale, del tempo per essere attuata, ma che
la politica deve anche cercare di sostenere e indirizzare nella
giusta direzione.
A conclusione di questo breve intervento e delle considerazioni
ritengo che la legge andava fatta, che sia una legge positiva,
perché, almeno per quanto riguarda l'aspetto della
sburocratizzazione, aiuta chi vive il settore a leggere i sostegni
in un unico provvedimento legislativo che prima era caratterizzato
da quattro leggi. Di strada ce n'è sicuramente ancora tanta da
fare, ma essa rappresenta sicuramente un passo in avanti.
Presidente -
Ci sono altri interventi? Siamo in
discussione generale. Ha chiesto la parola il Consigliere Gerandin,
ne ha facoltà.
Gerandin (GM) -
Ho ascoltato attentamente chi mi ha
preceduto e devo dire che ho molto apprezzato anche lo spirito con
cui è stato presentato e com'è stato valutato questo disegno di
legge. È quanto mai curioso che una legge, di cui sicuramente
l'agricoltura ha necessità, ma, com'è stato espresso da più parti,
non costituisce certamente la nuova legge sull'agricoltura, abbia
difficoltà ad avere delle paternità, nel senso che pochi sono
veramente convinti che questo possa essere un aiuto per quanto
riguarda il proseguo di un'attività: quella del settore agricolo,
che è fondamentale e chi mi ha preceduto lo ha ben ricordato, non
solo per la parte legata all'attività produttiva e quant'altro, ma
anche perché - forse a volte ce ne dimentichiamo - senza
un'agricoltura coraggiosa che mantiene il territorio molto
probabilmente pagheremmo costi importanti anche per quello che
riguarda l'assetto del territorio e il futuro del turismo in Valle
d'Aosta, pertanto è un'agricoltura che va ascoltata e aiutata.
Se fino a poco tempo fa l'agricoltura poteva beneficiare di
aiuti importanti a fondo perso, con questo disegno di legge ci
troviamo di fronte a due realtà, a mio parere, molto delicate:
infatti passiamo a un finanziamento esclusivamente a mutuo per
quello che riguarda l'accesso al credito e, relativamente a questo
primo aspetto, bisogna tenere conto di quanto ci è stato detto e
illustrato in commissione. Presidente Marquis, lei ha dichiarato
che è stato utile per capire qual è lo stato di salute del settore
agricolo; io penso che in commissione sono state dette delle cose
che fanno rabbrividire, perché, quando viene detto che
comunque...se devo accedere a un mutuo per chiudere un altro mutuo,
è solo un espediente per provare a sopravvivere...io credo che si
tratti di un grido d'allarme che non va sottovalutato. Soprattutto
è stato detto che mai come in questo momento la Confidi Agricoltura
ha ricevuto un numero elevato di affidamenti, per cui abbiamo un
sistema che si sta indebitando, un sistema che a breve non sarà più
in grado di far fronte agli impegni, a fronte di un valore della
produzione che sta precipitando. Si tratta quindi di un sistema che
in Valle d'Aosta non ha alcun futuro, per cui se volevamo avere una
conferma, io penso che questa è arrivata in commissione e
veramente, Assessore, io la inviterei a rileggere attentamente i
verbali della commissione, perché quello che è emerso in quell'aula
è più di un grido di allarme: è un grido di disperazione!
Sentirci poi dire che la parte riferita alla misura 4, così
com'è stata presentata peraltro in una presentazione ufficiale, ha
non solo spaventato, ma allarmato tutti, nel senso che...è stato
detto in commissione: "le prime aziende che faranno richiesta
faranno da dissuasori per le altre che vorranno presentare
domande", io credo che probabilmente ci sia qualcosa che non
funziona anche su questo, poi è chiaro che le norme europee non le
possiamo inventare, ma a volte c'è anche una certa mania di
protagonismo, nel senso che, se c'è un'interpretazione un po' più
penalizzante, ebbene, questa in Valle d'Aosta viene regolarmente
applicata. Questo perché, a fronte dell'unica misura che può dare
un minimo di contributo a fondo perso, che è quella del PSR, la
misura 4, abbiamo una serie di risorse definite da tutti come poche
e di breve durata, per quanto riguarda il discorso dell'affidamento
dei mutui, che probabilmente porteranno il sistema valdostano a
implodere: ecco perché ho sottoscritto anch'io la richiesta
dell'ordine del giorno che si prefigge di agire. Assessore, se in
passato il settore valdostano era finanziato dai fondi europei e
c'era una fetta importante di bilancio regionale che andava a
supportare il settore agricolo e in questo momento abbiamo solo i
fondi europei, significa che qualcosa non funziona. Io dico che
certamente il bilancio regionale è in sofferenza, ma questa non può
essere una giustificazione per far fallire un sistema che in questo
momento è fondamentale per il futuro dell'agricoltura.
Non voglio aggiungere altro se non invitare l'Esecutivo e in
primo luogo l'Assessore a fare un esame di coscienza sul grido di
allarme manifestato da tutti nelle diverse commissioni e a provare
a dare un minimo di prospettiva al settore agricolo valdostano.
Concludo dicendo che ho apprezzato gli interventi dei colleghi
Nogara, Restano e Grosjean perché hanno evidenziato una necessità
impellente, ovvero la Valle d'Aosta ha necessità assoluta di avere
una legge sull'agricoltura, ma se una legge sull'agricoltura deve
nascere in fretta, la inviterei, Assessore, a non fare una legge
basata sulle risorse finanziarie che le hanno assegnato, perché
così facendo o la legge non nascerà mai o sarà una legge del tutto
inutile.
Presidente -
Se non ci sono altri interventi, dichiaro
chiusa la discussione generale. Per la replica, chiede la parola
l'Assessore Testolin, ne ha facoltà.
Testolin (UV) -
Anch'io ho ascoltato con attenzione gli
interventi dei colleghi, che parzialmente ricalcano quello che ci
siamo detti in commissione. Vorrei ribadire il fatto che si tratta
di un disegno di legge che va a trattare la disciplina degli aiuti
regionali in materia di agricoltura. Non entra nello specifico di
altre iniziative, che, come ricordava qualcuno, potranno far parte
anche di un altro disegno di legge, ma cerca di dare delle
indicazioni il più possibile precise e attendibili sulle
possibilità di intervento che nella situazione congiunturale che le
amministrazioni stanno vivendo può dare come risposta al mondo
agricolo, cercando di sintetizzare in un'unica disposizione
normativa una serie di iniziative che nel tempo erano state
spalmate su più leggi.
Nell'ottica di una continuità delle iniziative a supporto del
sistema agricolo che si vedevano esplicitate anche in contributi
importanti a fondo perso, c'è e c'era comunque la necessità di
proporre un disegno di legge come questo, che non ha l'ambizione di
rivoluzionare il mondo agricolo valdostano, ma di essere utile allo
stesso relativamente alle possibilità che l'Amministrazione
regionale può mettere sul tavolo per cercare di supportare il
miglioramento delle nostre aziende. Un'utilità che è ancora più
importante in questo particolare momento, in cui si è partiti con
l'attivazione di alcune misure sul programma di sviluppo rurale,
misure che prevedono un contributo a fondo perso che oscilla tra il
35 e il 45 percento, che, rispetto a situazioni pregresse, può
sembrare del tutto marginale, ma che necessita di tutta una serie
di passaggi amministrativi che si è cercato di condividere -
contrariamente a quanto qualcuno ha sottolineato - con gli
operatori, che si è cercato di snellire, per quanto possibile,
nella parte burocratico-amministrativa e che si è cercato di
racchiudere anche nell'allestimento di una nuova struttura: quella
dello sportello unico, che evidentemente è stata messa in piedi per
cercare di dare supporto alle attività delle aziende.
Come tutti i passaggi, una cosa è valutare gli aspetti sulla
carta, un'altra cosa è invece agire quotidianamente con le
problematiche che si possono instaurare da un punto di vista
informatico, relazionale, dal punto di vista dell'informazione
precisa e puntuale e questo è il lavoro che si cercherà di mettere
in piedi assieme all'Amministrazione, all'Assessorato e ai tecnici
dell'Assessorato, agli amministrativi dell'Assessorato, ben
coscienti che ci potranno essere dei momenti di
impasse
e
ben coscienti che le cose vanno spiegate agli utenti per quelle che
sono, con l'obiettivo di cercare di vivere quest'opportunità in
maniera positiva. Questo disegno di legge mira a dare una
possibilità di chiusura delle esigenze del mondo agricolo, che
possono essere complementari all'offerta di questo PSR: questo è
l'obiettivo, insieme alla necessità di chiudere un disegno di legge
che vuole proporsi come un documento chiaro delle possibilità di
intervento. Grazie anche all'attività svolta all'interno della
commissione, è stato analizzato e valutato con estrema
sollecitudine, il tutto per dare una risposta immediata alle
necessità del comparto agricolo, che da qua a settembre potrà
vedere l'affiancamento di questi sostegni tramite mutuo in attività
di modernizzazione delle nostre attività e delle nostre aziende
agricole nel loro complesso.
Detto questo, mi permetto di riprendere alcuni passaggi che sono
emersi dalla discussione in aula: innanzitutto partendo dal
principio che non è vero che i piccoli produttori sono stati
abbandonati: il programma di sviluppo rurale ha cercato di
conglobare all'interno delle sue misure nel suo complesso, molte
volte a discapito di quelle che sono le aziende agricole vere e
proprie, come vengono definite dagli addetti ai lavori, a beneficio
anche delle aziende più piccole che però sul territorio valdostano
hanno un'importanza estremamente alta, perché sono quelle che fanno
la differenza tra il mantenere il territorio
in toto
e il
mantenere invece un territorio più produttivo. Credo che questo
aspetto sia da includere anche nelle scelte definite troppo
penalizzanti per questo tipo di aziende. Evidentemente l'obiettivo
di una misura come la 4 è un obiettivo di potenziamento, di
miglioramento aziendale all'interno delle capacità produttive di
un'azienda e che mira essenzialmente a poter accrescere la capacità
reddituale delle aziende stesse, quindi anche l'obiettivo di porsi
come ristrutturazione o miglioramento all'interno di un'azienda nel
biennio, nel triennio che è concesso a livello di possibilità e di
durata dell'investimento, quindi all'interno di un piano di
sviluppo aziendale che permetta di accedere a questo tipo di
contributi...pensare che un piano di investimenti possa partire da
20 mila euro per un'azienda agricola a tutti gli effetti...credo
che siano delle soglie assolutamente accessibili e che minimizzano
la frammentazione delle risorse che vanno allocate anche in maniera
puntuale su chi inizialmente pensa di fare dell'agricoltura la
propria attività principale. Evidentemente questo non preclude
l'opportunità anche a chi ha delle soglie di produzione standard o
un fatturato minore di poter accedere, con degli investimenti
minimi di 10 mila euro su un triennio, alla possibilità di
avvicinarsi a questo tipo di sostegno.
Si è poi parlato di attività che potrebbero essere svolte a
costo zero; ebbene, le attività a costo zero - alcune delle quali
sono anche esplicitate nella norma e che riprenderò alla fine del
mio intervento - si compongono anche di tutta un'altra serie di
azioni che l'Assessorato svolge a complemento delle disponibilità
finanziarie proprie o del PSR. Recentemente si sono discussi a Roma
e sono stati approvati in sede di Conferenza Stato-Regioni, dopo
un'attenta analisi all'interno della Commissione politiche agricole
di tutte le Regioni italiane - e dove si è cercato di valorizzare
ancora e maggiormente sburocratizzando -, una serie di interventi a
favore delle aziende zootecniche che producono latte in montagna.
Questi sembrano passaggi scontati - magari la pecca è quella di non
pubblicizzarli nel dettaglio - ma essi hanno permesso di
regolamentare in maniera differenziata l'accesso a questo tipo di
misure, che per la Valle d'Aosta valevano quest'anno circa 1
milione di euro e dal prossimo anno varranno circa 1,5 milioni di
euro, che andranno direttamente nelle tasche dei nostri allevatori
e che permetteranno di accedere a questo tipo di misure con delle
clausole agevolative rispetto alle condizioni che invece sono poste
in essere per altri territori; nello stesso tempo sono state
aumentate le risorse a disposizione di queste aziende che operano
in montagna. Questo è per sottolineare che in tutte le occasioni
ove ci sia la possibilità di intervenire a favore delle produzioni
di qualità e di quelle caratteristiche del nostro territorio lo si
fa e lo si fa anche in collaborazione con altre Regioni che
venivano citate poc'anzi e che svolgono lo stesso tipo di attività
di stimolo presso il Governo centrale. Si tratta di un'attività che
viene svolta ancora a sostegno della marginalità dei nostri
territori e che magari non viene portata avanti in maniera puntuale
come prima, perché evidentemente si fa sempre il riscontro anche
con le risorse a disposizione ma anche di quelle scelte che hanno
determinato poi l'assegnazione di punteggi che indicheranno la
priorità e la finanziabilità dei progetti di sostegno.
Un ruolo interessante e importante è giocato anche dalla
dislocazione delle aziende sul nostro territorio e l'obiettivo è
quello di andare a potenziare o di privilegiare, per quanto
possibile, le aziende che permetterebbero o permetteranno di
mantenere delle attività agricole, in particolare nelle zone
svantaggiate e di montagna.
È stato poi fatto un riferimento all'attenzione, alla qualità
dei prodotti e alla sostenibilità delle nostre aziende; ebbene,
solo per dare due numeri, dico che il 90-95 percento della
produzione agricola valdostana è rappresentata dal sistema
zootecnico, un sistema nei confronti del quale c'è più attenzione
rispetto agli altri, un'attenzione che sul PSR deriva da priorità
che bisogna fissare a livello di quadro generale e che sono state
anche sancite dalle indicazioni dell'Unione europea e che sono
state valutate anche all'interno di questo disegno di legge come
necessarie per mantenere un sistema che ha difficoltà a trovare nel
proprio prodotto la sostenibilità aziendale. Il tutto tenendo conto
di un paio di aspetti che sono ripresi anche all'interno della
norma: si tratta di aspetti per i quali l'Amministrazione
regionale, per quanto possibile e di competenza, è sempre stata
molto attenta nel cercare di fornire tutta una serie di iniziative
che vanno dal laboratorio analisi all'assistenza aziendale, che nel
tempo si è trasformata anche in funzione del personale a
disposizione, ma che va esattamente nell'ottica di dare dei
supporti, che sono stati formalizzati in modo che nessuno possa
eccepire l'opportunità e la possibilità da parte
dell'Amministrazione di rendersi disponibile verso questo tipo di
interventi per cercare di migliorare le attività produttive. Cerca
di farlo sotto altri aspetti con una promozione adeguata e con una
condivisione con gli operatori che operano nel settore.
Evidentemente ci sono molte volte marce diverse nell'attivazione
di politiche aziendali che possono dare i propri frutti, le proprie
positività e i propri ritorni all'azienda stessa. L'attenzione però
è certamente importante sia per quanto riguarda l'aspetto
preventivo e di scelta delle attività che si svolgono all'interno
dell'azienda per migliorare la produttività e la qualità delle
nostre produzioni e dall'altra parte per valorizzare in tutte le
sedi opportune le nostre caratteristiche. A questo proposito - e mi
avvio alla conclusione - direi che non è banale lo sforzo fatto
anche a livello finanziario all'interno di questo disegno di legge,
soprattutto considerando il periodo di criticità marcata che sta
vivendo il sistema zootecnico; tale sforzo fa un po' seguito agli
impegni assunti nel mese di aprile dal sottoscritto e
in
primis
dal Presidente della Regione in merito alla possibilità
di sostenere in maniera importante delle attività in ambito
zootecnico, per cui questo disegno di legge prevede per il 2016 una
disponibilità finanziaria implementata di circa 2 milioni di euro,
che saranno destinati alla valorizzazione delle rassegne e di un
mondo zootecnico che ha delle criticità, ma che anche attraverso
questo tipo di iniziative tende a valorizzare e a certificare che
certi tipi di politica legati alle qualità autoctone...così come in
altri ambiti si presta molta attenzione e molta sollecitudine per
lavorare per la ricerca di varietà autoctone anche in ambito
vegetale, questo ci permette di contraddistinguerci anche per
quanto riguarda la valorizzazione del nostro prodotto.
Evidentemente è un prodotto che deve essere di qualità, ma che ha
le caratteristiche per rappresentare la sua unicità, a differenza
del latte che viene venduto in Piemonte, perché il latte prodotto
da razze valdostane è l'unico che può essere utilizzato per fare la
fontina e la fontina si può fare solo in Valle d'Aosta.
Evidentemente dobbiamo lavorare di più, meglio e collegialmente per
cercare di massimizzare da questo prodotto i ritorni da un punto di
vista economico, ma questo tipo di scelte, questo tipo di
attenzioni cercano di andare in questa direzione.
L'Assessorato non si è mai sottratto al confronto e la recente
risoluzione relativa ad alcune problematiche oggetto di confronto
anche con le associazioni sindacali e l'Associazione degli
allevatori dimostra che, lavorando per risolvere i problemi e non
per cercare di aumentarli, si possono ottenere dei buoni frutti.
Questa legge vuole andare in questa direzione, con tutti i limiti
che sono stati sottolineati e che evidentemente fanno parte di una
coscienza per chi presenta un disegno di legge come questo;
tuttavia, ha anche la sicurezza di essere una legge utile per chi
avrà voglia di investire e di migliorarsi nell'attività agricola
nella nostra regione.
Presidente -
Dopo la replica possiamo continuare con le
dichiarazioni di voto per portare a compimento il punto all'ordine
del giorno. Ha chiesto la parola l'Assessore Testolin sull'ordine
del giorno, ne ha facoltà.
Testolin (UV) -
Si tratta di un ordine del giorno che va
esattamente nella direzione opposta alla filosofia di una norma,
con la quale, com'è accaduto per altre norme presentate nelle
scorse sedute del Consiglio regionale, si è passati, relativamente
al sistema di sostegno per tutta una serie di iniziative a favore
delle aziende, dal fondo perso al mutuo a tasso agevolato. Pur
capendo l'iniziativa messa in campo, io credo che la nostra sarà
una posizione di astensione nel merito di questa proposta, anche
perché si tratta di una scelta che si è cercato di spiegare
all'interno del disegno di legge e che è di accompagnamento e di
supporto alle iniziative a fondo perso ancora previste sul PSR.
Per quanto ci concerne, in questo momento le iniziative che
saranno ancora a fondo perso saranno delle iniziative di sostegno a
dei comparti, ma questo avverrà in maniera non puntuale e non
finalizzata a delle modernizzazioni che sono previste a fondo perso
sul PSR e con un sostegno, per quanto riguarda i mutui a tasso
agevolato, sulle iniziative di carattere regionale.
Presidente -
Ci sono richieste di intervento? Ha chiesto
la parola il Consigliere Chatrian, ne ha facoltà.
Chatrian (ALPE) -
Devo dire che è difficile per noi
comprendere la posizione dell'Assessore su questo nostro ordine del
giorno; rispettiamo la posizione dell'Assessore, che dice che va
nella direzione opposta. Cari colleghi, mi prendo qualche minuto
perché chi può accedere alla misura 4 presentata qualche settimana
fa? Gli agricoltori in forma singola o associata. Abbiamo detto
tutti, mi sembra, chi conosce un po' lo stato dell'arte del sistema
agricolo che sul PSR la burocrazia è molto più alta, i tempi sono
incerti, la certezza di avere il finanziamento non c'è, in più c'è
la necessità di "redigere un piano di miglioramento a firma del
professionista qualificato sul
fac-simile
predisposto al
fine di attestare un miglioramento delle prestazioni e della
sostenibilità dell'azienda con l'investimento o gli investimenti
proposti - per cui aggravio di costi per l'azienda -, spesa minima
di 10 mila euro o di 20 mila euro in base alle dimensioni
dell'azienda...", nel caso di giovani agricoltori l'intervento per
il quale è richiesto il sostegno deve essere previsto nel piano
aziendale approvato altrimenti non se ne fa nulla; bisogna ottenere
un punteggio superiore a 30 e che sia utile al finanziamento. Si
tratta dei requisiti che sono stati inseriti, è una scelta che è
stata fatta e che noi non mettiamo in discussione, ma portiamo
all'attenzione dell'aula che questo è quanto è stato approvato.
Collega Marquis, lei ha detto che è cambiata la modalità su questo
DL n. 88 e siamo passati ai mutui; no, collega Marquis, non siamo
passati ai mutui su questo settore, perché le leggo l'entità del
finanziamento per tutte le aziende che possono presentare domanda:
"l'intensità degli aiuti diretti va dal 35 percento per gli
investimenti nella produzione primaria, trasformazione e
commercializzazione, al 45 percento di aiuto diretto per interventi
nelle produzioni primarie proposte da giovani agricoltori e
investimenti collettivi e al 55 percento per interventi collettivi
proposti da giovani agricoltori per produzioni primarie" e questa è
la misura 4 PSR, alta burocrazia, alti costi obbligatori, sono
scritti sui documenti approvati.
Cosa propone questa opposizione ridotta? Questa opposizione
ridotta propone una cosa molto semplice: per tutti coloro che non
possono accedere alla misura 4, visti i costi, vista l'incertezza,
vista l'asticella messa a 20 mila o a 10 mila euro, abbiamo voglia
di cercare, di reperire, di creare le condizioni per sostenere
un'adeguata percentuale di intervento. Non abbiamo neanche detto se
l'intervento deve essere del 15, 20 o 25 percento: "...non
superiori ai 10 mila euro, reperendo nelle pieghe del bilancio una
somma congrua per finanziare tale norma". Non mi sembra che vada
nella direzione opposta della misura 4 che avete approvato,
Assessore Testolin, è una scelta politica quella di non finanziare
aiuti diretti per cose necessarie, su impostazioni comunque
limitate quella che è secondo noi...non è la ricetta per i problemi
della situazione agricola valdostana, ma era un primo aiuto rapido
per dare una risposta complementare alla scadenza del bando della
misura 4. Ci dispiace molto dal punto di vista politico, si tratta
di temi di cui abbiamo discusso per mesi anche con colleghi che
oggi hanno fatto scelte diverse dal punto di vista politico, che
sono all'interno di una maggioranza allargata, ma pensavamo che su
temi così pratici, pragmatici si potesse trovare una sintesi.
La parte più delicata è che...l'intervento che rispetto del
collega Testolin...è che stiamo andando in un'altra direzione;
questo mi fa paura perché l'Assessore ha detto: "noi andiamo in una
direzione..."
(interruzione di un Consigliere, fuori microfono)
...ho sentito bene anch'io? Perché ogni tanto forse la fame...io
non voglio mettere in bocca niente a nessuno, ma mi sembra che, dal
punto di vista politico, noi stiamo andando in una direzione
alternativa, ci dispiace.
Presidente -
Ha chiesto la parola l'Assessore Testolin,
ne ha facoltà.
Testolin (UV) -
Solo per una precisazione che mi sembra
doverosa, perché sarà la fame come ha detto il collega Chatrian ma
ha capito qualcosa di diverso da quello che intendevo dire io o
perlomeno va nella direzione opposta dall'indicazione di questa
norma, dove il sostegno per gli investimenti aziendali è
squisitamente a mutuo, quindi non in senso generale, perché lo
abbiamo detto prima che una parte degli investimenti viene
finanziata per quanto concerne il fondo perso sul PSR. Lo spirito
di questa norma, riconosciuto da tutti, di supporto quindi è quello
di andare a integrare questo tipo di sostegno su un aiuto che è
sotto forma di mutuo. Pertanto, non lo dicevo in senso generale, ma
relativamente alla norma.
L'altro discorso è che importi inferiori ai 10 mila euro su un
piano di sviluppo aziendale che può durare due-tre anni non mi
sentirei di definirli indispensabili per il miglioramento della
produttività di un'azienda.
Presidente -
Ha chiesto la parola il collega Grosjean, ne
ha facoltà.
Grosjean (UVP) -
Su questo argomento ci sarebbe veramente
da discutere tanto. Per voi 10 mila euro sono una cifra
esorbitante, il concetto del piano triennale, biennale di sviluppo
per quanto riguarda la misura 4...perché qui stiamo parlando di una
normativa e ne stiamo interpretando un'altra...10 mila euro
costituiscono una cifra elevata per un giovane che inizia
un'attività tenendo conto soprattutto dei settori vegetali:
viticoltura, frutticoltura, orticoltura, cose di cui fino a sette o
otto anni fa non si parlava affatto, oggi l'orticoltura è una
realtà molto importante, e vi garantisco che 10 mila euro di
attrezzature, ad esempio, perché non è detto che tutti debbano
anche fare investimenti sulla struttura, sono già una cifra
importante. Fare un piano di investimento per una cifra oltre i 10
mila euro quando ne devo spendere un po' per far fare una relazione
ad un tecnico specializzato, ad un professionista, ad un agronomo
non so quanto convenga all'agricoltore.
Stiamo cambiando sistema di agricoltura, con la misura
agroambientale nel settore vegetale si era data un'indicazione per
andare verso un'agricoltura biologica, ma se vogliamo, per esempio,
incentivare o favorire l'acquisto di attrezzature che vanno in
questa direzione, non sempre dobbiamo superare i 10 mila euro,
possiamo avere eventualmente diverse attrezzature tra i 4 e i 5
mila euro e i 7 mila euro e non è detto che per forza un
agricoltore debba comprare qualcosa in più per arrivare ai 10 mila
euro per avere diritto al contributo del 35 percento. A mio avviso,
qui quindi c'è tanta confusione; noi come gruppo abbiamo deciso che
ci asteniamo, perché è un argomento che vorremmo approfondire,
perché tagliare completamente la fascia sotto i 10 mila euro ci
sembra una presa di posizione che non condividiamo.
Presidente -
Ha chiesto la parola il collega Roscio, ne
ha facoltà.
Roscio (ALPE) -
Credo che il collega Grosjean abbia colto
in parte lo spirito che ha mosso il nostro gruppo a predisporre
quest'ordine del giorno e noi lo ribadiamo, riteniamo che 10.000
per chi inizia un'attività o per chi si occupa di certi settori non
siano un aiuto banale; è altrettanto vero che accedere a pari aiuti
del PSR diventa complicato e incerto, ma su questo è già stato
detto. Vale però la pena fare una piccola riflessione perché,
quando si dice: "eh, ma voi volete trovare altre risorse, è tutto
molto bello, ma dove andate a prenderle?". Ecco, se noi guardiamo
solo dal punto di vista delle contrazioni di bilancio, si dice:
"eh, le risorse sono sempre di meno", ma tra poco andremo a
discutere quello che una volta era l'assestamento e oggi è una
variazione di bilancio, mi sembra che di punto in bianco dove
interessa trovare le risorse si trovano milioni di euro presso
Finaosta in gestione speciale, si ricorre ai debiti fuori bilancio
che poi vengono sanati, si fanno gare di
trail
che occupano
risorse pubbliche e non mi sembra che si tratti di cose inevitabili
e ineluttabili, ma sono scelte, per rispondere al collega Nogara,
dove le risorse che ci sono vengono allocate per fare delle cose
anziché farne delle altre: questa è la realtà, non è che le risorse
non ci sono, quindi volendo le scelte possono essere indirizzate in
altro modo.
Presidente -
Ci sono altre dichiarazioni? Ha chiesto la
parola il collega Gerandin, ne ha facoltà.
Gerandin (GM) -
Ho ascoltato attentamente l'Assessore nei
suoi due interventi e ho provato a capire quale poteva essere la
logica con cui ha risposto a questa nostra richiesta. Forse c'è una
logica che può essere condivisibile, ma lo può essere in un momento
ordinario, in un momento in cui c'è tutto il tempo per elaborare
una fase intermedia tra quello che era una volta il sistema
contributi per passare al sistema mutuo. In questo momento,
Assessore - l'ho detto nel mio primo intervento e la invito a
rileggersi quanto è emerso in commissione -, siamo in un sistema di
emergenza. Il sistema di emergenza presume che ci sia una fase
intermedia, non si può passare da quello che era un sistema, nel
quale io prima mi compravo anche il trattore più grande solo perché
avevo il contributo...adesso non è più così, siamo in una fase in
cui lei ha detto che stiamo accompagnando le aziende, non vorrei
però che fosse un mesto accompagnamento, perché poi sarà tardi per
accorgersi di aver sottovalutato la situazione.
Quando viene detto che in questo momento l'accesso al credito
Confagricoltura, come si chiama...comunque il credito che viene
elargito al settore agricolo, o anche tramite gli agricoltori che
accedono a Finaosta, sta aumentando a dismisura e i lavoratori
hanno difficoltà a pagare, fanno il mutuo per pagare il mutuo,
allora significa che il sistema non regge. Allora, perché, come
giustamente ha detto il collega Grosjean, non provare, senza
prendere impegni su cifre che non siete in grado di onorare in
questo momento, senza prendere impegni su percentuali a fondo perso
che non siete in grado di garantire in questo momento, a impegnarsi
ma su un principio dicendo: "noi ci impegniamo a vedere se è
possibile aiutare un sistema in sofferenza", che sta morendo,
perché, di fronte all'indebitamento, c'è una progressiva riduzione
del valore della produzione, è un sistema che non regge per cui
imploderà. È inutile fasciarsi la testa dopo e dire: "non ci
abbiamo pensato prima". Questa è una questione di principio, di
impegno senza mettere né cifre, né percentuali, quale può essere la
tempistica con cui ci si impegna a fare questo, però è un segnale
diverso, di fiducia, è un segnale di approvazione di un sistema
intermedio, dove si passa da quello che una volta era il contributo
a fondo perso al sistema mutuo in vigore in questo momento, ma una
fase intermedia è necessaria perché il sistema agricoltura e le
aziende valdostane stanno morendo.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
La discussione rischia di portare su un
terreno che credo sia un po' diverso rispetto al disegno di legge
con cui si è partiti, il quale, pur non esaustivo, andava nella
direzione di dare una risposta che in qualche modo interveniva nel
settore per riqualificarlo e dire cosa si poteva fare. Oggi in coda
si sta dicendo: "attenzione, non stiamo facendo nulla per i
piccoli, i piccolissimi". La domanda della misura 4 dice che tu ti
puoi organizzare per creare le premesse per individuare una
modalità di intervento nei tre anni a partire da 10 mila euro - i
10 mila euro si intendono per tre anni -, allora io mi devo
organizzare o riorganizzare...a parte l'emergenza, che esiste dal
2008, non è di oggi, e se l'agricoltura è salva è perché le misure
sono state messe in atto, come ultimamente - lo ha ricordato
l'Assessore - i 2 milioni di euro, ovvero i contributi per le
mostre, che sono stati dati in più in quanto erano necessari e
indispensabili per attivare certi meccanismi. Per il resto, la
misura 4...correttamente il collega Chatrian ha ricordato che ci
sono ancora degli interventi diretti, devo riconoscerlo, però se
andiamo a vedere le situazioni relative per esempio alla zootecnia,
al settore vitivinicolo e al settore dell'apicoltura, che
sicuramente ha più difficoltà...in questi settori se non faccio un
programma almeno di 10 mila euro, ma quale programma ho? Su questo
c'è la possibilità di individuare l'intervento e nell'intervento
c'è anche la possibilità di calcolare il professionista che me lo
fa.
Allora, dov'è il problema? Non è il fatto che noi non vogliamo
vedere l'emergenza, noi l'abbiamo vista da tempo, purtroppo, ma il
discorso dell'emergenza non si copre dicendo: "bene, ti do di nuovo
2-3 mila euro", questo è a livello di reddito di inclusione, e non
siamo a questo livello in agricoltura, mi permetto di dire, ci sono
dei casi difficili, ma non a questo livello. Allora, andiamo a
seguire con una certa logica gli interventi, dopo tutte le critiche
al contributo a pioggia siamo passati al discorso dei mutui e
adesso si dice: "no, andiamo a vedere se si possono dare 1000-2000
euro". Siamo a questo? Cerchiamo allora di essere un po' coerenti
con una valutazione che si sta cercando di fare nel settore, con
misure che sicuramente non sono più a pioggia. Anche negli altri
provvedimenti che andremo a vedere ci sono delle misure per
l'agricoltura, nel sistema sanitario e nel sistema organizzativo,
che vanno nella direzione di poter sostenere e agevolare la piccola
azienda, sollecitate anche da colleghi, che sono state accolte e
inserite nella legge. Allora, non diciamo che stiamo abbandonando
il settore, questo è assolutamente falso; ci sono, invece, le
premesse per portare avanti un lavoro corretto che sicuramente darà
dei risultati molto positivi.
Presidente -
Non ci sono altre richieste, per cui
possiamo mettere in votazione l'ordine del giorno. Dichiaro aperta
la votazione. La votazione è chiusa.
Presenti: 30
Votanti: 7
Favorevoli: 7
Astenuti: 23 (Baccega, Bertschy, Bianchi, Donzel, Fabbri,
Farcoz, Follien, Fosson, Grosjean, Guichardaz, Isabellon, La Torre,
Lanièce, Marguerettaz, Marquis, Nogara, Restano, Rini, Rollandin,
Rosset, Testolin, Laurent Viérin, Marco Viérin)
Il Consiglio non approva.
Ha chiesto la parola il Consigliere Chatrian, ne ha facoltà.
Chatrian (ALPE) -
Per dichiarazione di voto sul DL n. 88,
abbiamo discusso poc'anzi l'ordine del giorno che abbiamo proposto.
Due considerazioni: la prima è che non possiamo non accettare in
maniera positiva il fatto che si metta ordine in alcune normative e
si mettono insieme. Seconda considerazione: con questo DL n. 88
vengono garantiti i finanziamenti che sulla legge n. 21 e sulla
legge n. 3 erano in essere, è stato detto: le mostre, il
finanziamento all'AREV. Ci sono degli aggiustamenti dal punto di
vista giuridico-legislativo e poi c'è una novità che cogliamo noi,
ovvero questo sportello unico. Non vorremmo che fosse una novità
che rimane poi nella forma, perché poi se vicino non si mette la
sostanza...organizziamo, Presidente Rollandin, lo sportello unico
ma per chi? Deve servire a semplificare il grido che arriva da
tutte le associazioni audite in III Commissione, che, in merito
alla semplificazione e alla sburocratizzazione nel settore
agricolo, nulla è stato fatto, non è il Consigliere Chatrian a
dirlo, né il gruppo ALPE, ma le associazioni.
Quarta considerazione. Noi, colleghi, non abbiamo detto che il
settore è stato abbandonato: noi abbiamo proposto il piccolo
investimento. Lei poi la fa semplice - noi rispettiamo il suo
intervento - "10 mila euro...", 10 mila euro per un'azienda piccola
nel triennio non è poca roba e per i motivi che abbiamo detto
prima, questo è uno strumento che secondo noi...noi non vogliamo di
nuovo mettere in circolo il fondo perso, il fondo perso c'è per
l'agricoltura e lo ha detto molto bene anche lei, come lo ho detto
prima.
Lo strumento che noi abbiamo provato a mettere in campo con
l'ordine del giorno dava una direzione per integrare, secondo noi,
la mancanza che c'è all'interno del DL n. 88. Questo è lo spirito
con cui abbiamo presentato l'ordine del giorno e non degli
emendamenti sul DL n. 88. Conoscete meglio di me la difficoltà nel
momento in cui si va al primo piano per reperire le risorse: o c'è
la possibilità di pescare nel pozzo della gestione speciale - come
discuteremo questo pomeriggio o domani mattina per quanto riguarda,
faccio un esempio, il presunto acquisto dell'area Polma (6 milioni
di euro) - oppure eventualmente di caricarli direttamente su altre
poste che non possiamo fare, per cui è inutile perdere tempo. Come
opposizione, ci siamo mossi per fare in modo che ci sia un serio
impegno politico per trovare delle soluzioni complementari
all'impostazione che condividiamo: quella del PSR, che era quella
di sostenere e aiutare un investimento più robusto. Questo è lo
spirito con cui abbiamo presentato questo emendamento, certi invece
di avere una votazione positiva da buona parte di questo Consiglio,
perché nelle audizioni abbiamo percepito questa volontà che però
non viene tradotta nel momento in cui si vota. Noi quindi su questa
legge che va a garantire le vecchie parti delle leggi n. 21 e n. 3
ci asterremo.
Presidente -
Ha chiesto la parola il collega
Vicepresidente Marco Viérin, ne ha facoltà.
Viérin M. (SA) -
Credo che sia bene affrontare questo
tema, che è molto delicato e importante per la Valle - com'è stato
detto da tutti non solo per il discorso in sé del settore agricolo,
ma come settore trainante perché collegato a tutti gli altri
settori: turistico, ambientale, del commercio ecc. e quindi vitale
per il futuro della Valle -, in maniera molto seria, com'è stato
fatto, ascoltando tutti.
Credo che il Presidente abbia detto - e condivido - che oggi
parliamo di un riordino della materia sotto un certo aspetto,
mentre altri aspetti vanno poi verificati nel proseguo. Io credo
che il nostro movimento dica proprio questo: oggi noi siamo
favorevoli a questa normativa, chiaramente si tratta di un
riordino, chiaramente esistono ancora dei problemi, lo diciamo
tutti, quindi da qui a quello che può essere il mese di novembre
con il bilancio del 2017 dovremo fare anche delle valutazioni
ulteriori, proprio perché è stato sostenuto da tutti, in maniera
diversa, che non si tratta dei 3 mila euro l'anno e quindi di 10
mila euro nel triennio, ma si tratta di fare dei ragionamenti in
senso complessivo, anche perché - io sintetizzo in questa battuta -
noi oggi non abbiamo solo i problemi in questo settore, ma in
questo settore soprattutto non abbiamo solo il problema del
rilancio, ma anche quello della sopravvivenza, che è un discorso
molto diverso perché rilanciare qualcuno che vuole ripartire lo si
può fare, ma, quando abbiamo delle situazioni che sono al limite
della sopravvivenza, credo che non basti il discorso del rilancio.
Noi quindi voteremo questo provvedimento, ma saremo molto puntuali
da qui al bilancio di novembre nel lavorare su questo tema, che è
la sopravvivenza dell'azienda agricola valdostana.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Intervengo solo per annunciare il mio
voto favorevole pur non cambiando idea rispetto a quanto detto
prima. Mi compiaccio che il Consigliere Marco Viérin abbia parlato
anche lui di un settore al limite della sopravvivenza. Nel mio
intervento precedente ho sempre parlato di un settore in difficoltà
e della necessità di avere un regime di transizione. È chiaro che
le difficoltà non nascono quest'anno, né l'anno scorso, questo
indubbiamente è vero, però basta leggere gli ultimi bilanci per
capire che quello che la Regione ha investito nel settore
dell'agricoltura negli ultimi anni è veramente poco rispetto alle
risorse che si mettevano in gioco anni fa. Questo ci tengo a
ribadirlo e, pur rimanendo nella mia convinzione, voterò a favore
proprio perché almeno ci sia la possibilità, per chi lo riterrà
opportuno, di avvalersi di questa misura 4. Attenzione, è vero che
10 mila euro non sono tanti o comunque costituiscono il minimo per
un investimento di tre anni, ma è pur vero che chi deciderà di
avvalersi di questo dovrà comunque avvalersi di professionisti
senza avere nessuna certezza di finanziamento, per cui rischia
anche di fare degli investimenti che non porteranno alcun tipo di
aiuto o di contributo.
Presidente -
Non ci sono altre dichiarazioni di voto.
Metto in votazione l'articolo 1. Dichiaro aperta la votazione. La
votazione è chiusa.
Presenti: 31
Votanti: 26
Favorevoli: 25
Contrari: 1
Astenuti: 5 (Bertin, Certan, Chatrian, Morelli, Roscio)
Il Consiglio approva.
Articolo 2. Stesso risultato. Articolo 3. Stesso risultato.
Articolo 4. Stesso risultato. Articolo 5. Stesso risultato.
Articolo 6. Stesso risultato. Articolo 7. Stesso risultato.
Articolo 8. Stesso risultato. Articolo 9. Stesso risultato.
Articolo 10. Stesso risultato. Articolo 11. Stesso risultato.
Articolo 12. Stesso risultato. Articolo 13. Stesso risultato.
Articolo 14. Stesso risultato. Articolo 15. Stesso risultato.
Articolo 16. Stesso risultato. Articolo 17. Stesso risultato.
Articolo 18. Stesso risultato. Articolo 19. Stesso risultato.
Articolo 20. Stesso risultato. Articolo 21. Stesso risultato.
Articolo 22. Stesso risultato. Articolo 23. Stesso risultato.
Articolo 24. Stesso risultato. Articolo 25. Stesso risultato.
Articolo 26. Stesso risultato. Articolo 27. Stesso risultato.
Articolo 28. Stesso risultato. Articolo 29. Stesso risultato.
Articolo 30. Stesso risultato. Articolo 31. Stesso risultato.
Articolo 32. Stesso risultato. Articolo 33. Stesso risultato.
Articolo 34. Stesso risultato. Articolo 35. Stesso risultato.
Metto in votazione il disegno di legge nella sua interezza.
Dichiaro aperta la votazione. La votazione è chiusa.
Presenti: 31
Votanti: 26
Favorevoli: 25
Contrari: 1
Astenuti: 5 (Bertin, Certan, Chatrian, Morelli, Roscio)
Il Consiglio approva.
Ricordo all'Assemblea che i lavori riprenderanno alle ore 15:30.
Porto a conoscenza anche che le sedute avranno la notturna e
proseguiranno nella giornata di sabato, come concordato nella
riunione dei Capigruppo. Buon appetito.
La seduta è sospesa.
---
La seduta termina alle ore 13:37.
