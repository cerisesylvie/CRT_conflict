Classificazione
ASSISTENZA SOCIALE
Disabili
LAVORO



Oggetto del Consiglio n. 152 del 22 ottobre 2008 - Resoconto
OGGETTO N. 152/XIII - Interpellanza: "Invito agli enti
pubblici al rispetto dell'obbligo di assunzione di quota di
lavoratori invalidi".
Interpellanza
Ricordata la legge regionale 27 maggio 1994, n. 19 "Norme in
materia di assistenza economica", che ha come obiettivo di
prevenire e rimuovere "le cause di ordine economico che possono
provocare situazioni di emarginazione negli ambienti di vita, di
studio, di lavoro";
Evidenziato che sono 406 i valdostani iscritti alle liste di
collocamento obbligatorio perché invalidi, che non hanno ottenuto
un lavoro, anche perché sia alcune amministrazioni pubbliche sia
alcune ditte private non rispettano gli obblighi di legge
relativamente alla percentuale di personale invalido
occupato;
Sottolineato che molti di questi invalidi disoccupati hanno
oggettive difficoltà a trovare un lavoro e che quindi sono in una
oggettiva condizione di difficoltà economica e sociale;
Valutando positivamente l'estensione delle provvidenze
previste dalla legge 19/94, ed in particolare il contributo
integrativo al minimo vitale a questa categoria di persone in
difficoltà;
la sottoscritta Consigliera
Interpella
l'Assessore competente per conoscere se la Giunta regionale
intenda:
1) richiamare tutti gli enti, le aziende e le agenzie
pubbliche a rispettare gli obblighi di legge in merito
all'assunzione di una quota di lavoratori e lavoratrici
invalidi;
2) predisporre opportuni interventi per favorire comunque
l'occupazione di questi nostri concittadini;
3) comunque garantire, nel periodo di attesa di una
occupazione, il contributo regionale integrativo al minimo vitale
agli invalidi iscritti alle liste speciali per il collocamento
obbligatorio.
F.to: Fontana Carmela
Président
- La parole à la Conseillère Fontana
Carmela.
Fontana (PD)
- Grazie, Presidente. Siamo tutti
consapevoli della crisi economica che ha colpito l'economia
mondiale, degli effetti che sta producendo anche nella nostra
regione. In tempi difficili, ovviamente sono sempre le persone più
deboli che rischiano di pagare più pesantemente i costi della
recessione economica.
Con questa interpellanza voglio richiamare l'attenzione su un
gruppo di persone particolarmente in difficoltà: gli invalidi
iscritti alle liste speciali del collocamento obbligatorio. Sono
persone a cui è stata riconosciuta una rilevante invalidità e che
sono senza occupazione. La legge prevede per loro una via
preferenziale per l'assunzione, imponendo alle aziende private e
agli enti pubblici di riservare una piccola quota del proprio
organico a queste persone. Purtroppo questa legge non è sempre
rispettata e ci sono enti pubblici, statali e regionali, aziende
pubbliche e private che non rispettano tali percentuali.
Noi vogliamo anzitutto capire che ruolo la Regione vuole
svolgere su questo tema, cioè capire che impegno ci vuole mettere a
far rispettare l'assunzione obbligatoria fino al raggiungimento
delle quote minime di legge, almeno da parte degli enti pubblici a
lei sottoposti. Secondariamente vogliamo capire se la Regione si
vuole adoperare per favorire comunque l'assunzione di queste
persone che, per le loro condizioni psicofisiche, hanno più
difficoltà a trovare lavoro. Infine, vogliamo richiamare
l'attenzione sulle difficoltà in cui vivono queste persone e
soprattutto le loro famiglie, che se ne assumono il mantenimento
nell'attesa che si presentino queste opportunità.
Occorre da subito pensare ad un sostegno per quanto di entità
modesta; vista la situazione che dovrebbe essere transitoria, penso
che la cosa migliore sarebbe il riconoscimento per questa categoria
del diritto automatico all'integrazione del minimo vitale, in modo
da garantire, in attesa di un'assunzione definitiva, un sostegno
economico che vi garantisco allevierebbe di molto la situazione di
tante famiglie e di tante persone.
Président
- La parole au Président de la Région,
Rollandin.
Rollandin (UV)
- Ringrazio la collega Fontana per aver
voluto, riprendendo una normativa chiara, mettere in evidenza una
situazione da monitorare, relativa all'esigenza del rispetto della
legge che prevede alcune regole in particolare per l'assunzione
degli invalidi. Credo che questo sia non solo corretto, ma
necessario, perché ci permette di illustrare la situazione e, nel
contempo, di avere delle indicazioni su come poter operare, per
meglio intervenire sia a livello preventivo che nel momento in cui
vi siano delle situazioni integrative.
Farei una breve premessa solo per ricordare che la competenza in
materia di collocamento mirato delle persone disabili è stata
trasferita dal Ministero competente alla Regione nel 2005. La
situazione ereditata comportava l'assoluta assenza di dati
informatizzati in merito alle "scoperture" delle aziende sottoposte
nonché ai disabili in forza, quindi non c'erano, nell'ambito
dell'Agenzia regionale del lavoro, questi dati. Progressivamente il
servizio competente si è dotato di un sistema di rilevazione che,
facendo uso degli strumenti informatizzati, ha consentito di avere
la situazione aggiornata in merito ai disabili assunti, nonché alle
eventuali scoperture.
Le strutture del Dipartimento politiche del lavoro e della
formazione, che è di ultima istituzione, sono ora impegnate nella
definizione di strumenti e procedure che consentano la condivisione
delle informazioni con i Centri per l'impiego, in modo da poter
conoscere in tempo reale le movimentazioni del personale presso le
aziende private e, di conseguenza, eventuali obblighi di assunzione
di lavoratori disabili: questo è uno dei punti chiave, perché se
non si conosce questo tipo di logica, si arriva sempre fuori tempo
massimo!
Venendo poi ai quesiti posti nello specifico, il Centro per il
diritto al lavoro dei disabili e degli svantaggiati della Direzione
Agenzia regionale del lavoro, ovviamente sta richiamando aziende
pubbliche e private al rispetto degli obblighi di cui alla legge n.
68/1999 secondo una logica che ha privilegiato la ricerca di
collaborazione e quindi l'individuazione di effettivi posti di
lavoro piuttosto che logiche sanzionatorie e repressive, a cui non
si è rinunciato, ma si è cominciato ad invitare al rispetto; poi,
chiaramente, si è intervenuti. Ciò nondimeno gli uffici hanno
provveduto a richiedere all'Ispettorato del lavoro alcuni
interventi e verifiche che hanno dato origine anche a sanzioni. In
particolare si segnala che ad oggi vi sono 2 enti pubblici che, pur
avendo l'obbligo di assunzione, non hanno avviato le dovute
procedure: l'Agenzia del territorio (nr. 2 scoperture) e l'Agenzia
delle entrate (nr. 4 scoperture).
Per quanto riguarda poi la predisposizione
"di opportuni
interventi per favorire comunque l'occupazione di questi nostri
concittadini",
posto che il problema dell'occupazione - come è
purtroppo ad evidenza, soprattutto in questo periodo - non riguarda
solo le persone disabili... abbiamo appena sentito qual è la
situazione dei cassa integrati e altri problemi che purtroppo
saranno di attualità, e che esistono numerose iniziative a sostegno
dell'inserimento lavorativo dei disabili previste dal Piano
regionale di politica del lavoro e dal programma operativo
regionale occupazione del Fondo sociale europeo... è necessario
precisare che il livello di occupabilità degli iscritti al
collocamento mirato è particolarmente basso. Qui si apre una
problematica non facile, di possibile coordinamento per abbinare
eventuali esigenze con quelle che sono le potenzialità dei
cosiddetti "meno abili", cioè coloro che hanno un'invalidità e
proporzionalmente possono essere impiegati in modo giusto, perché
spesso c'è un rifiuto o un'impossibilità di accedere a questi
posti, purtroppo.
Sono convinto... e vengo al problema che è stato sollevato, cioè
il fatto di dire: come garantire un minimo vitale finché non c'è
questa integrazione... per la gran parte degli interessati ci
sarebbe sicuramente la preferenza di trovare il posto di lavoro
piuttosto che trovare l'equivalente stando a casa, cioè c'è
l'esigenza di uscire da questa situazione e trovare un posto.
Quindi mi sembra che siano da valutare situazioni che si possono
presentare in termini anche drammatici, perché ci sono dei casi
drammatici, ma credo che quello che è da rafforzare è questo
sistema di abbinamento fra corso di formazione e posto di lavoro,
altrimenti si rischia di fare corsi di formazione che poi non
vengono finalizzati. Capisco che si formano dieci persone e non
tutte poi hanno il posto di lavoro assicurato, ma è almeno
prevedibile che una percentuale alla fine del corso di formazione
abbia la possibilità di accedere a questo tipo di logica del posto;
oggi... non è sempre così!
Alla data del 17 ottobre 2008, infatti, gli iscritti al
collocamento mirato sono 399, di cui 100 hanno attualmente un
contratto di lavoro in essere, ma mantengono comunque l'iscrizione
perché impiegati a tempo parziale, oppure con contratti a termine o
ancora nei lavori di utilità sociale. Dei 399 iscritti, 383 sono
invalidi civili, 10 invalidi del lavoro e 6 appartengono alle
cosiddette "categorie protette" (orfani e coniugi superstiti di
deceduti per causa di lavoro, di guerra o di servizio, ovvero in
conseguenza dell'aggravarsi dell'invalidità riportata per tali
cause, nonché dei coniugi e dei figli di soggetti riconosciuti
grandi invalidi per causa di guerra, di servizio e di lavoro e dei
profughi italiani rimpatriati). Il livello di occupabilità è
particolarmente basso, come ho detto, considerando che vi è una
forte componente di invalidi con percentuale elevata di invalidità:
15 iscritti hanno percentuale inferiore al 46% (si tratta di
invalidi del lavoro, soggetti appartenenti alle cosiddette
"categorie protette", sordomuti o ciechi, quindi lavoratori con un
sistema di percentualizzazione diversa dal sistema che determina
l'invalidità civile); 172 iscritti presentano un'invalidità civile
compresa tra il 46% ed il 66%; 41 iscritti presentano un'invalidità
civile compresa tra il 67% ed il 73%; 171 iscritti presentano
un'invalidità compresa tra il 74% ed il 100%: questa è la realtà,
oggi... c'è quasi la metà di quegli iscritti che hanno una
percentuale fra il 74 e il 100%! Inoltre, 173 iscritti hanno un'età
superiore ai 45 anni e 166 iscritti hanno un'età compresa tra 30 e
45 anni e, considerando il titolo di studio, il 79% degli iscritti
ha un titolo di studio pari o inferiore alla licenza media, cioè
310 dei 399 iscritti. Credo che i dati siano molto chiari e non ci
sia bisogno di commenti. Infine, considerando il tipo di
disabilità, 177 iscritti presentano una difficoltà di tipo
psichico, dalla quale ne consegue una scarsa capacità di apprendere
mansioni complesse e quindi una ridotta collocabilità. È evidente,
pertanto, che tra gli iscritti al collocamento mirato, vi sono dei
cittadini che esprimono un bisogno di tipo economico, che deve
essere preso in considerazione, ma che difficilmente potrà trovare
una risposta con l'inserimento lavorativo. Dobbiamo quindi tener
conto che per alcuni pretendere o aspettare l'inserimento
lavorativo è irrealistico, e che su questo si dovrà andare con un
discorso di tipo prettamente economico.
Venendo infine al terzo quesito, al momento attuale, in base
alla normativa vigente, i contributi integrativi al minimo vitale
vengono normalmente erogati in base ad un progetto complessivo che
il servizio sociale competente per territorio condivide con gli
utenti e in particolare, in relazione all'articolo 3 della
deliberazione della Giunta regionale n. 25 del 10 gennaio 2005, al
"progetto individualizzato dal quale si evinca chiaramente il
piano di interventi programmati, concordati tra il Servizio sociale
e l'interessato, finalizzati al superamento dello stato di
indigenza economica, laddove possibile"
, che è quel progetto
che consente di intervenire caso per caso, tenendo conto dei
parametri legati sia alla situazione soggettiva, sia alle
condizioni economiche. Rispetto alle situazioni in cui raramente si
possono verificare modificazioni sostanziali - adulti con problemi
psichiatrici, altre patologie psichiche ed organiche, eccetera -
l'intervento può essere ripetuto nel corso dell'anno o si possono
prevedere interventi economici per periodi medio-lunghi. Questa
impostazione permette di equilibrare le risposte nei confronti di
casi in cui la situazione economica è stazionaria - anziani,
diversamente abili, eccetera - da quelle in cui si interviene in
un'ottica di autonomizzazione e quindi rivolte a nuclei familiari
con potenzialità da attivare per l'uscita da una situazione di
disagio economico.
In particolare, in riferimento alla tipologia di utenza
segnalata nell'interpellanza, non è escluso che la stessa possa
accedere alle provvidenze di cui alla legge regionale n. 19/1994,
qualora la situazione economica renda necessario un intervento di
sostegno per un periodo concordato, attivando, in sinergia con i
servizi sociali territoriali, un progetto complessivo che, fra
altro, preveda anche un sostegno economico. Al contrario, l'attuale
impostazione della legge regionale n. 19/1994 non consente
l'erogazione, in forma automatica, di contributi integrativi al
minimo vitale per alcuna tipologia di utenza, ad esclusione degli
anziani ultrasessantacinquenni, soli, di cui alla deliberazione
della Giunta regionale n. 392 del 12 febbraio 2008.
La tematica dell'assistenza economica è comunque all'attenzione
dell'Assessorato sanità, salute e politiche sociali, anche in
termini di confronto con le parti sociali, in un'ottica di
ridefinizione di tutta la normativa - quindi venendo incontro alle
sollecitazioni che abbiamo detto - in base alle nuove situazioni di
povertà, su cui credo che sia importante far emergere la verità,
cioè grazie anche alla collaborazione con associazioni di
volontariato e altre associazioni che collaborano con l'Assessorato
competente deve emergere questa situazione. Nel corso del 2008, con
la deliberazione della Giunta regionale del 12 febbraio 2008, è
stato previsto un ulteriore criterio per gli utenti
ultrasessantacinquenni relativo all'erogazione del contributo
integrativo al minimo vitale. Nel caso in cui il nucleo sia
composto da un anziano solo o da un nucleo in cui oltre all'anziano
siano presenti adulti totalmente inabili al lavoro, l'integrazione
al minimo vitale viene garantita per tutto l'anno in corso.
Si precisa infine che, nell'ambito del gruppo "Patto per lo
sviluppo" si sta procedendo ad un'analisi di tutte le provvidenze
economiche erogate dalla Regione per poi procedere eventualmente,
di concerto con i sindacati e le altre strutture interessate
dell'Amministrazione regionale, ad una integrazione della legge
regionale n. 19/1994, cioè quella che prevede queste integrazioni
proprio per avere un aggiornamento della situazione e vedere se ci
sono strumenti più opportuni che possano rimediare a quelle
situazioni che sono state qui evocate e che sono, purtroppo, un
caso emblematico di difficoltà di intervento, o almeno di non una
facile integrazione, perché molte volte deve essere di fatto
personalizzata. Deve esserci cioè una norma di riferimento con la
possibilità di intervento che sia la più larga possibile.
Président
- La parole à la Conseillère Fontana
Carmela.
Fontana (PD)
- Ringrazio il Presidente per la risposta
molto puntuale che ci ha fornito.
Voglio puntualizzare intanto che non è solo l'Agenzia delle
entrate che ha 4 posti a disposizione e non l'ha rispettato; avevo
fatto la richiesta di un "116" che mi è arrivata il 7 agosto 2008
che dice che all'Agenzia del territorio ci sono 2 posti,
all'Agenzia delle entrate ce ne sono 4, la Casa di riposo G.B.
Festaz ne ha 2, il Ministero della giustizia ne ha 3, il Ministero
dell'economia e finanze ne ha 1... sarebbero 11 posti; comunque
questo è un documento ufficiale che avevo sottomano, volevo solo
fare un chiarimento. Capisco quello che vuole dire il Presidente,
che queste persone vogliono lavorare; lo capisco anch'io, ma
sappiamo che è una presa in giro, questa! Ci sono tutti questi
corsi, ma poi alla fine queste persone sono iscritte all'Ufficio di
collocamento!
La mia proposta era questa... capisco che ce ne sono tanti in
questa situazione di disagio, ma si potrebbe cominciare con una
fascia che mi sembra quella più debole, che in questo momento
comprende persone che cercano lavoro, sono a carico delle proprie
famiglie e hanno perso la loro dignità. È vero che ce ne sono tanti
e che c'è la legge n. 19 sugli anziani, ma mi sembra un modo di
affrontare... poi capisco che ci sono i disabili, tutto quello che
volete, sono d'accordo; io direi: "facciamo un tavolo di lavoro",
non è che si farebbe solo così, ma mi sembrava una responsabilità
sia per il Governo che per tutti noi Consiglieri. Siamo stati
eletti per dare questa dignità morale a questi cittadini, si
spendono tanti soldi per altre cose, mi sembrava una iniziativa
interessante per la motivazione che hanno queste persone.
Mi auguro che il Presidente ci rifletta, visto che è una fascia
così particolarmente disagiata e che si possa aprire un tavolo di
confronto con i sindacati - io l'ho buttata lì - e si possa
lavorare per dare questo contributo. So che in Francia e in altri
posti viene dato questo minimo vitale: vista la povertà che abbiamo
nella nostra regione, sarebbe un primo passo per poter lavorare per
queste persone, sarebbe un auspicio che il Partito del gruppo del
PD si aspetta dal Governo regionale.
