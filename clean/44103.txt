Classificazione
ASSISTENZA SANITARIA E OSPEDALIERA
Presidio ospedaliero
FINANZA REGIONALE E LOCALE
Programmazione



Oggetto del Consiglio n. 1169 del 13 gennaio 2022 - Resoconto
OGGETTO N. 1169/XVI - Interpellanza: "Stato delle procedure
finalizzate all'avvio dei lavori di costruzione del nuovo ospedale
nei termini previsti nel DEFR 2022/2024".
Marguerettaz (Président) -
Point n° 43 à l'ordre du jour.
La parole à la conseillère Erika Guichardaz.
Guichardaz E. (PCP) -
In occasione già di diversi
Consigli abbiamo parlato del nostro ospedale e, in occasione di una
mia interpellanza, lei, Assessore, ci aveva sottolineato che il
Tavolo richiesto con il Comune di Aosta era stato attivato l'11 di
giugno del 2021 e poi vi era stato un altro incontro il 27 luglio
2021. Naturalmente, incontri preliminari per impostare il lavoro e
quindi per procedere a dipanare i dubbi che erano emersi.
In occasione del DEFR abbiamo appreso che già nel primo semestre
del 2022, quindi di qui a poco, si definirà la modifica della
progettazione esecutiva e nella seconda metà dell'anno, invece, si
intende già procedere all'espletamento delle procedure della gara
d'appalto, che dovranno consentire l'avvio dei lavori di
costruzione dell'ampliamento del Parini.  Nel piano della
salute e del benessere poi leggiamo che il Beauregard viene
destinato alla lungodegenza e alla riabilitazione. Immaginiamo
quindi che vi siano stati nuovi incontri con il Comune di Aosta e
che quindi siano stati dipanati quei dubbi che erano emersi in
Commissione e che avevamo anche sottolineato in sede di discussione
della petizione di Vallée Santé, quindi su questo vorremmo degli
aggiornamenti.
Ieri abbiamo appreso con piacere, con favore, che arriva anche
in Conferenza Stato-Regioni; nel riparto di 602 milioni di euro
fino al 2034 sono previste nuove risorse per la Valle d'Aosta in
questo senso, stiamo parlando, mi sembra, di 1.200.000 o 1.300.000
circa proprio per questo ampliamento. Quello che le chiediamo
quindi è di conoscere gli esiti delle altre riunioni avute con il
Comune di Aosta e gli intendimenti futuri rispetto a questa
tematica.
Presidente -
Per la risposta, ha chiesto la parola
l'assessore Barmasse.
Barmasse (UV) -
Volevo precisare che gli incontri che ci
sono stati sono questi che ha detto lei e non ci sono stati
ulteriori incontri, adesso cercherò di spiegarle anche il motivo.
Nel corso del 2021 gli incontri del Tavolo di lavoro non hanno
evidenziato da parte di alcun soggetto coinvolto cause ostative in
merito alla compatibilità e realizzabilità dell'ospedale con l'area
museale sottostante. Lo stesso raggruppamento di progettazione in
più circostanze ha confermato la fattibilità e l'opportunità
dell'intervento. Nell'ultimo incontro del Tavolo di lavoro è stato
deciso di demandare le questioni puntuali a riunioni più ristrette
tra i soggetti coinvolti e secondo le esigenze di volta in volta
manifestate. A tal proposito, SIV ha di recente avuto incontri con
la Soprintendenza regionale per i beni e le attività culturali, nel
corso dei quali sono stati affrontati aspetti di dettaglio, quali,
a esempio, le opere di confine tra il sito archeologico, l'ospedale
e le aree comunali circostanti l'intervento. Inoltre, sono in
programma incontri con il Comune di Aosta al fine di condividere
soluzioni di viabilità e accessibilità sia nel corso dei lavori che
a regime, anche considerato che il tumulo del condottiero celtico è
situato in parte nella carreggiata di via Guédoz.
Per quanto riguarda, invece, il tema della destinazione d'uso
del complesso Beauregard, dell'ex Maternità, la decisione finale
sarà presa nel corso dei prossimi mesi, anche con riferimento alla
revisione del progetto preliminare nelle fasi 4 e 5, che prevede il
trasferimento al Parini dei servizi oggi presenti nei due presidi
esterni in concorso legati alla psichiatria e ai servizi materno
infantili. Si può ipotizzare che l'ex Maternità non avrà più
destinazione sanitaria, in quanto l'edificio difficilmente potrà
rispondere ai requisiti tecnici e organizzativi richiesti. Per
quanto riguarda invece il Beauregard, il ragionamento sulla futura
destinazione è più complesso anche alla luce dell'attuale pandemia.
Successivamente all'ultimo incontro citato, il Tavolo di lavoro non
è più stato convocato in quanto è tutt'ora in corso l'iter
tecnico-amministrativo per l'introduzione delle varianti alla
progettazione. In seguito all'interlocuzione informale avvenuta con
i soggetti partecipanti, in particolare con l'assessore Sartore del
Comune di Aosta, assicuro che il prossimo incontro sarà convocato
non appena saranno resi disponibili i documenti tecnici
dell'avanzamento della progettazione in fase di svolgimento. Per
quanto riguarda il Comune di Aosta, come ha fatto riferimento
l'assessore Sartore, quindi è stato richiesto di fare degli altri
incontri, ma tutto questo quando ci sarà una fase di progettazione
più avanzata, che è in corso in questo momento.
Per quanto riguarda, invece, il Beauregard, il Comune di Aosta
per lo meno nei due Tavoli ai quali ho partecipato anch'io ha
espresso un parere che è quello che la destinazione futura del
Beauregard non riguarda tanto il Comune di Aosta quanto un discorso
di tipo sanitario. Il discorso di tipo sanitario è quello che
abbiamo anche riportato - perlomeno in previsione - nel DEFR, cioè
quello di un utilizzo per lungodegenti o eventualmente per pazienti
poi positivi in un secondo tempo; ma il Comune di Aosta si è detto
ovviamente più interessato a problemi di compatibilità del cantiere
e di viabilità per la città di Aosta e per l'eventuale sfruttamento
dell'ex Maternità o della zona sulla quale l'ex Maternità in questo
momento è ovviamente situata.
Intendimenti futuri: al fine di rispettare il programma dei
lavori stabilito dal DEFR, la generale programmazione dell'attività
non prevede variazioni rispetto a quanto indicato nel DEFR,
pertanto è confermato il rispetto del cronoprogramma per il
completamento delle fasi di progettazione per quanto riguarda
l'ampliamento, comunque nuovo ospedale acuti, fase di
progettazione, di riprogettazione o, meglio ridefinizione del
progetto, che dovrebbe terminare nei primi 5-6 mesi di quest'anno e
poi eventuale gara d'appalto nei mesi successivi. Questo è
riportato nel DEFR; questo è il cronoprogramma che abbiamo e questo
è quello che attualmente intendiamo rispettare.
Président -
La conseillère Erika Guichardaz a demandé la
parole pour la réplique.
Guichardaz E. (PCP) -
Naturalmente mi lascia un po'
perplessa la sua risposta perché credo che in una progettazione
l'idea della viabilità comunque sia piuttosto importante e
soprattutto sia indispensabile affrontarla al più presto, ma
naturalmente non sono un progettista e quindi fidiamoci dei
progettisti che sono stati individuati.
Altra perplessità è quella rispetto all'ipotesi della
destinazione a lungodegenza dell'ospedale Beauregard, perché
comunque, lo sa meglio di me, avere pazienti di lungodegenza in
quell'ospedale vorrebbe dire avere bisogno di duplicare laboratori,
personale e via dicendo per persone che necessitano comunque e
necessiteranno di continue attenzioni. Anche sotto questo punto di
vista - lo diceva anche prima il consigliere Aggravi - quindi
rileviamo all'interno del piano alcune carenze che, naturalmente,
in fase di discussione del piano in Commissione potremo sicuramente
vedere con lei e cercare di capire anche rispetto alla questione
posti letto - che è questione che abbiamo già posto e che anche i
medici nel loro comunicato stampa di pochi giorni fa hanno posto -
dovrebbero riservare sicuramente un'attenzione particolare.
Naturalmente chiederemo poi, di avere la documentazione riferita a
quest'incontro tra SIV e Sovrintendenza per capire anche
l'andamento rispetto a quella parte di progettazione, che, come
dicevamo già, ci vedeva piuttosto perplessi e quindi sulla
convivenza del museo al di sotto dell'ospedale. La ringrazio per la
sua risposta.
