Classificazione
AGRICOLTURA



Oggetto del Consiglio n. 1905 del 13 luglio 2011 - Resoconto
OGGETTO N. 1905/XIII - Interpellanza: "Valutazione dei dati
del sesto censimento generale dell'agricoltura".
Interpellanza
Appreso che in questi giorni "sono stati illustrati dal
Presidente della Regione, Augusto Rollandin, dall'Assessore
all'agricoltura e risorse naturali, Giuseppe Isabellon, e da Dario
Ceccarelli, Responsabile dell'Osservatorio economico e sociale" (La
Stampa del 1° luglio 2011) i risultati del sesto Censimento
generale dell'Agricoltura, e che lo stesso Presidente ha
dichiarato: "oggi siamo qui solo per presentare i dati, non per
commentarli";
Constatato che gli indicatori principali delle superfici, del
numero di aziende, del numero di capi allevati sono
negativi;
il sottoscritto Consigliere regionale
Interpella
la Giunta regionale per sapere se intenda esprimere una
valutazione più approfondita dei dati che emergono dal Censimento e
una valutazione sulle politiche che in questi anni ci hanno portato
a questi risultati.
F.to: Donzel
Presidente
- La parola al Consigliere Donzel.
Donzel (PD)
- Grazie Presidente. Cari colleghi, è chiaro
che, di fronte all'uscita di dati estremamente complessi e
articolati come quelli del censimento, non ci si può aspettare
subito una valutazione complessiva. È chiaro che quello che è stato
messo in campo è un lavoro straordinario, un censimento nazionale,
sappiamo però che questi dati hanno una ricaduta importante, perché
vengono letti e studiati da tecnici, perché su questi dati la
politica fa delle valutazioni ed opera per verificare se è
necessario fare ulteriori interventi, o modificare le tipologie di
interventi, o capire come si evolve la situazione.
Quello che mi ha lasciato un po' perplesso sull'iniziativa molto
positiva effettuata dall'Amministrazione regionale, che ha diffuso
questi dati, che li ha pubblicizzati, è stato il fatto di non
rilasciare quasi nessun commento sui dati stessi, quasi
abbandonandoli a sé stessi. È chiaro che, quando si presentano dei
dati, pur essendo complicata la valutazione, pur richiedendo la
valutazione dei passaggi complessi, qualche piccola considerazione
la si può fare e sicuramente alcuni dati messi in fila sono dei
dati che qualche preoccupazione la creano. C'è una riduzione delle
superfici agricole coltivate, c'è una significativa riduzione del
numero di aziende; fra l'altro, questa riduzione non è presente
esclusivamente nel settore dell'allevamento, ma è abbastanza
diffusa anche in settori extra allevamento, è abbastanza omogenea
nel suo insieme, c'è anche una riduzione significativa, per
esempio, del numero dei bovini allevati e quindi ci sono una serie
di dati con il segno meno. Vi sono poi dei dati che invece sembrano
essere da una prima lettura più confortanti: quelli che alcune
tipologie di azienda sembrano essersi rafforzate, quindi aumenta la
superficie coltivata da ciascuna azienda e mediamente sembra che vi
sia un rafforzamento delle stesse. La perplessità che mi nasce è
che un piccolo tentativo di raffronto è stato fatto e si è detto:
"ma anche in Italia..."
, perché a noi ci piace fare molto i
valdostani, ma poi, se le cose vanno non proprio bene, si dice:
"anche altrove le cose non è che vanno tanto bene"
. È però
vero che noi partiamo da una situazione sicuramente più difficile,
un territorio di montagna che ha bisogno di un'attenzione
particolare e ad oggi non ha quel riconoscimento a livello europeo
e nazionale che gli è necessario per potersi confrontare con
l'esterno, ma una riflessione sul fatto che comunque ingenti
finanziamenti sono stati messi in campo, che la Regione ha fatto
uno sforzo enorme in tale settore in questi anni, che ci permettono
il raffronto fra i dati del 2000-2010...una riflessione va fatta
per capire se questo è stato uno sforzo che ha ripagato in alcuni
settori, in alcune letture di tali dati...come accennavo, non
esistono solo dati negativi, esistono anche dati che si possono
leggere in positivo...se questo sforzo ha avuto una ripercussione
rispetto a tali dati, se li ha corretti, per capire se la politica
c'entra qualcosa o semplicemente se i dati di cui disponiamo sono
dati che ci arrivano come se non ci fosse stato nulla
intorno...cosa sarebbe successo, dove si sarebbe andati a finire...
È importante come valutazione da parte dell'Amministrazione, perché
è l'Amministrazione che, ad eccezione di quest'anno, dove ha voluto
significativamente ridurre le risorse in tale settore rispetto al
passato...in questi 10 anni lo sforzo è stato massimo e in termini
di quantità di denaro...bisogna capire se in termini di qualità
dell'intervento tale sforzo è stato ripagato, oppure no.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Come il collega ha
ricordato, il censimento è stato portato avanti dal Responsabile
dell'Osservatorio economico regionale in accordo con l'Assessorato
dell'agricoltura. Credo che, come lei ha detto, sia stato fatto un
buon lavoro sotto il profilo dell'individuazione di tutti i dati
che sono stati raccolti e ritengo sia il primo censimento che può
essere inteso come tale. Come è stato ricordato, infatti, nel 2010
la raccolta dei dati era molto più approssimativa, mentre questa
volta è stato fatto un lavoro con le persone interessate poi
incaricate per il reperimento dei dati, quindi è stata fatta
un'attività di preparazione e di messa a disposizione di persone
che sapevano come rapportarsi con quelle che erano coinvolte nel
censimento; questo ha permesso una raccolta di informazioni, che
sono importanti e da valutare.
Nel presentare questi dati, abbiamo detto che ci riservavamo di
fare delle valutazioni. Per venire alla sua nota, questo lavoro è
per noi una fonte di indicazioni che saranno tenute in
considerazione nelle politiche agricole, nel rapporto con quelli
che sono per il settore i vari finanziamenti, il numero di aziende
vere...prima era molto più alto, ma, come è stato detto, non erano
le aziende reali: erano gli hobbisti, quelli che avevano una
qualche motivazione...erano inserite come se fossero delle imprese,
mentre adesso le connotazioni sono state fatte in modo corretto. Le
valutazioni quindi verranno fatte e proposte in modo attento non
solo guardando agli aspetti numerici freddi come sono stati
riportati, perché, se è vero che sono state tolte quelle che in
modo improvvido venivano interpretate come aziende, è vero che si è
notato quello che in parte si sapeva: che c'è stata una riduzione
delle piccole e piccolissime imprese, anche se erano imprese
familiari, purtroppo sappiamo che anche nelle valli, quando muore
uno dei titolari di queste imprese, drammaticamente il figlio non
continua ed è una stalla che si chiude. Parliamo soprattutto per la
zootecnica, perché, per il settore dell'agricoltura, credo che gli
aspetti siano diversi.
Quello che vogliamo sottolineare, e che sicuramente è collegato
con questo aspetto, è l'avanzamento delle superfici boschive, che
vanno progressivamente ad invadere quelli che erano i piccoli
mayen
, quelle che erano le piccole zone di media montagna e
che ormai sono bosco, non c'è nessuno che interviene, nessuno che
fa più manutenzione e questo è un aspetto sicuramente importante.
L'ipotesi, l'idea quindi non è certo quella di dire:
"abbiamo
questi dati, li registriamo e finisce così"
; il lavoro verrà
fatto proprio per capire cosa si può fare nel settore per
eventualmente incentivare o recuperare del terreno all'agricoltura,
per valutare come le aziende...perché non dimentichiamo che va
nell'ottica di un accorpamento di un numero di aziende, perché, ad
esempio, nella zootecnica il numero dei capi ha una riduzione
minima: 5-6.000 capi rispetto al totale, che è un flusso quasi
fisiologico. Vi è quindi da fare un'analisi con attenzione, servirà
per le politiche agricole del futuro e verrà fatta dall'Assessorato
competente valutando opportunamente questi dati, che riteniamo di
grande interesse.
Spero di aver risposto al collega dicendo che non era un rinvio
casuale, ma era una giusta esigenza di approfondimento, per non
dare un'interpretazione dei dati sbagliata, il che sarebbe un
peccato, perché si darebbe un'idea dell'agricoltura non corretta.
Al di là poi di quello che lei suggeriva giustamente degli
investimenti, anche questo un tema aperto che è conseguente alle
valutazioni che si vogliono fare, perché, se si fanno degli
investimenti strutturali, si fanno se c'è l'utilizzo del terreno in
modo congruo e adeguato, altrimenti non c'è più spazio e non ci
sono più termini per fare questo lavoro. Così come negli altri
settori, ortofrutticolo e vitivinicolo, credo che la situazione
debba essere analizzata con la giusta preoccupazione da un lato, ma
anche tenendo conto che i dati positivi ci sono, che le
considerazioni su quello che è stato fatto ed i risultati portano
ad alcune enunciazioni e sottolineature che sono sicuramente molto
interessanti.
Presidente
- La parola al Consigliere Donzel.
Donzel (PD)
- Ringrazio il Presidente per la
rassicurazione che questi dati in qualche modo verranno analizzati
in modo puntuale. Da parte nostra non auspichiamo quelle
brochures
costosissime, ma, se si riuscisse ad avere
un'analisi più puntuale, eccetera, perché, anche sentendola, ho
avuto delle sorprese personali, perché alle volte si ha la
presunzione di conoscere, ma ho visto sensibilmente ridurre anche
le aziende che seguono il settore vitivinicolo, ma è probabilmente
quel discorso che si faceva di un riassetto di aziende che prima
avevano un carattere hobbistico e poi si sono strutturate. Il poter
disporre da parte dei tecnici dell'Amministrazione quindi di una
piccola forma di lavoro che riassuma e dia qualche spiegazione e mi
permetto di dire che faccia anche qualche collegamento fra l'entità
di investimenti in 10 anni e dei risultati che fanno vedere che
alcune aziende si sono consolidate nella loro attività...sarebbe
opportuno averla come strumento di lavoro, come possibilità per
ragionarci sopra tutti noi. Ripeto: non chiediamo libri in carta
patinata, ma semplicemente strumenti per poter lavorare su questi
dati. Grazie.
