Classificazione
AMBIENTE
Stoccaggio e smaltimento rifiuti



Oggetto del Consiglio n. 1492 del 20 ottobre 2015 - Resoconto
OGGETTO N. 1492/XIV - Interrogazione: "Notizie sulla raccolta
differenziata effettuata nella regione nell'anno 2014".
Presidente
- La parola all'Assessore Bianchi.
Bianchi (UV)
- Sì, grazie Presidente.
La Regione aderisce al sistema nazionale di recupero e
valorizzazione dei rifiuti raccolti in forma differenziata del
CONAI sin dall'anno 2000 e provvede a rinnovare con i singoli
consorzi di filiera aderenti a tale consorzio nazionale le
convenzioni tecniche ad ogni rinnovo di accordo sottoscritto a
livello nazionale con l'ANCI: CIAL per l'alluminio, COMIECO per
carta e cartone, COREPLA per la plastica, COREVE per il vetro,
RICREA per l'acciaio e RILEGNO per il legno. L'ultimo accordo
ANCI-CONAI 2015-2019 lo abbiamo appena fatto e si è concretizzato
con la sottoscrizione da parte di Valeco S.p.A., concessionario
della Regione fino al 31 dicembre 2017 per le attività di recupero
e smaltimento finale dei rifiuti urbani e, come concordato con
CONAI stesso, delle diverse convenzioni tecniche con i singoli
consorzi di filiera nello scorso mese di maggio 2015, previa
espressa delega da parte dell'Amministrazione regionale. Tali nuove
convenzioni, entrate in vigore dal mese di giugno 2015, sono state
fra l'altro quelle che hanno consentito proprio di far partire da
giugno 2015 il nuovo sistema di raccolta dei rifiuti urbani; che ha
visto l'attivazione della raccolta monomateriale del vetro,
espressamente richiesta da COREVE, e della raccolta multimateriale
concordata con COREPLA, RICREA e CIAL. L'adesione agli accordi
quadro ANCI-CONAI ha consentito e continua a consentire alla
Regione di accedere ai contributi previsti per la valorizzazione
delle singole frazioni di rifiuti raccolti in forma differenziata e
conferiti ai singoli consorzi di filiera. Il riconoscimento di tali
contributi è articolato e proporzionale alla fase di qualità del
rifiuto conferito in relazione alle percentuali di frazioni
ritenuta estranea.
Le ho fatto questa panoramica perché lei nell'interrogazione mi
chiede la quantità di vetro, plastica, alluminio, ferro e altri
metalli raccolta per l'anno 2014 e la quantità degli stessi
materiali conferiti ai consorzi, quanto ha incassato per ogni
tipologia di materiale per l'anno 2014, quanto ha ripartito per
ogni subATO per ogni tipologia di materiale e qual è l'eventuale
importo derivato dal recupero di vetro, plastica, alluminio, ferro
e altri metalli, e via dicendo. Anziché risponderle su tutte queste
cifre, ho preferito farle delle tabelle dove abbiamo diviso per
ogni singolo flusso e per ogni subATO il tutto. Però mi preme
precisare proprio in merito alla gestione degli introiti - tanto
per fare anche un pochino di chiarezza - qualcosa sulle somme
derivanti dalla valorizzazione. Come appunto accennato, i rifiuti
derivanti dalla raccolta differenziata della carta, cartone, vetro,
plastica, acciaio, alluminio, legno, imballaggi e mobilio (tanto
per capire) sono conferiti presso i centri (come dicevo prima) di
trattamento e recupero indicati dai consorzi di filiera del CONAI e
gli introiti sono calcolati da tali consorzi sulla base degli
allegati tecnici alle convenzioni sottoscritte. I rifiuti ferrosi
sono venduti ad operatori economici valdostani previa ricerca
periodica di mercato per l'aggiornamento dei prezzi di cessione
(ogni mese). I RAEE (i rifiuti elettrici, elettronici, eccetera)
sono gestiti direttamente dai subATO, come richiesto dal
Coordinamento nazionale RAEE. La gestione dei rifiuti verdi avviene
attraverso la trasformazione in
compost
. Tutte le somme
derivanti dalla vendita della valorizzazione dei rifiuti sono
fatturate dai consorzi di filiera o dal soggetto economico
individuato a Valeco e dalla stessa introitati. La stessa Valeco
non trattiene alcuna somma introitata, ma in sede di conguaglio
annuale del costo di servizi svolto presso il Centro di Brissogne,
tali somme vengono ripartite ai singoli subATO assumendo a
riferimento i quantitativi così come risultano dalle bolle di
conferimento al Centro di Brissogne dei rifiuti differenziati. Gli
introiti, pertanto, concorrono ad abbattere il costo che i subATO
devono sostenere per lo smaltimento e costituiscono quindi
un'automatica riduzione della tariffa di conferimento (quindi chi è
più bravo spende meno).
Nelle tabelle che le consegnerò è ben evidenziato, con
riferimento all'anno 2014, per ciascun subATO, quanto hanno inciso
le somme derivanti dalla vendita dei rifiuti valorizzati per
ciascuna tipologia di rifiuto. A titolo indicativo, si può
osservare come ad esempio per il subATO di Aosta l'attribuzione
puntuale delle somme derivanti dalla valorizzazione dei rifiuti ha
consentito un abbattimento del costo totale pari a 295.344 euro,
consentendo una significativa riduzione delle somme effettivamente
spese per il servizio di smaltimento e recupero. È inoltre bene
osservare, a fronte di una previsione del 2014 di introiti
complessiva di euro 736.511 - perché chiaramente si fanno l'anno
prima e poi vanno conguagliati solamente l'anno dopo -, che le
entrate totali, grazie alla migliore qualità delle raccolte
differenziate, sono state pari a 1.300.923 euro, quindi superiori
di 564.000 euro.
Si precisa in ogni caso - e lo ridico - che Valeco non ha mai
trattenuto le entrate derivanti dalla vendita della raccolta
differenziata; questo a partire dal 2013, proprio per premiare quei
subATO che chiaramente differenziano di più. Le consegnerò le
tabelle dalle quali potrà verificare tutto.
Presidente
- La parola al collega Cognetta.
Cognetta (M5S)
- Sì, grazie Presidente, e grazie
Assessore per le tabelle che mi consegna e per la risposta.
La mia interrogazione, in effetti, era un'interrogazione
piuttosto piena di dati e voleva far emergere che cosa? È vero che
Valeco non trattiene nulla, a Valeco viene assegnato un costo per
il servizio (questo è quello che succede nel conguaglio), ma quello
che a me ha fatto strano, rispetto proprio al caso di Aosta che ha
citato lei relativamente alla carta e al cartone, è che l'anno
scorso Aosta ha conferito carta e cartone per 115.162 euro, però
poi, all'atto pratico, sono ritornati, diciamo così, nelle casse
del Comune di Aosta solo 36.318 euro, perché i restanti 79.199 sono
stati trattenuti da Valeco per gestire la carta e il cartone. In
buona sostanza, il Comune di Aosta ha recuperato 115.000 euro di
carta e cartone, poi il 70 percento circa è rimasto a Valeco per
gestirlo e il 30 percento è tornato nelle tasche dei cittadini.
Allora questo...beh, è così, perché ho qui la risposta del Comune e
quindi...guardi, non sarà così, ma qui ho i dati del Comune. Lei sa
che prima di parlare io mi informo un momento e poi dopo magari
esprimo dei dati, e questi sono dati che mi sono stati forniti dal
Comune di Aosta; se poi sono errati rispetto a quelli che mi dà
lei, allora c'è un problema ancora più grande...converrà con me,
no? Perché se Aosta dice una cosa e lei ne dice un'altra...eh, qui
veramente diventa un problema enorme capire che cosa sta
succedendo! Comunque, dicevo, sulla base dei dati che ho io la
questione è che circa il 70 percento resta a Valeco e il 30 torna
indietro ai cittadini; il che vuol dire che non è così performante
il sistema, nel senso che alla fine facciamo la differenziata,
cerchiamo di farla con qualità superiore, cerchiamo, diciamo così,
di far ritornare indietro dei soldi per abbassare le tariffe, però
poi c'è di mezzo chi gestisce e che decide il servizio quanto deve
costare (perché non glielo imponiamo noi qual è il servizio e
quanto deve costare) e quindi Valeco, diciamo così, decide quanto
tenersi. È una cosa che non va benissimo.
La pregherei, quindi, per il 2015...perché io ho fatto
riferimento, come giustamente ha detto lei, al 2014, non posso fare
riferimento all'anno in corso...dicevo, io spero che per il 2015
Valeco diventi più performante, e anche lei, cerchi di far costare
meno i propri servizi a noi cittadini e ci permetta di abbassare le
tariffe in maniera più consistente, perché sennò altrimenti è un
gioco che non ne vale la pena. Lei sarà d'accordo con me, perché se
alla fine ci torna il 30 percento...Grazie.
Presidente
- Grazie collega. Punto 8 all'ordine del
giorno...no, siamo al punto 9 dell'ordine del giorno.
