Classificazione
ASSISTENZA SOCIALE
Disabili
ISTRUZIONE PUBBLICA
TRASPORTI E VIABILITÀ
Trasporti



Oggetto del Consiglio n. 1838 del 25 febbraio 2016 - Resoconto
OGGETTO N. 1838/XIV - Interpellanza: "Eventuale modifica
della direttiva applicata al servizio trasporto disabili per
consentire agli studenti con disabilità motoria l'effettuazione di
viaggi di studio fuori Valle".
Viérin M. (Presidente)
- Punto 37 all'ordine del giorno.
La parola al collega Cognetta.
Cognetta (M5S) -
Questa interpellanza fa seguito a quel
fatto increscioso, che si è venuto a creare qualche tempo fa, per
un viaggio di studio organizzato da una scuola della bassa valle.
C'era in questa classe un'alunna disabile che non ha potuto
partecipare per una questione tecnica di disservizio rispetto a
quanto è fornito o dalle Ferrovie dello Stato o dal nostro servizio
trasporto disabili. Non scendo nei dettagli della questione, che
sicuramente sono già a conoscenza del governo e del Consiglio
tutto.
Ho fatto questa interpellanza per conoscere dall'Assessore,
anche se ne abbiamo parlato ieri, se è possibile risolvere la
situazione o attrezzando le stazioni che attualmente non permettono
ai disabili di utilizzare il treno - ricordo che le stazioni sono
quella di Aosta nella nostra regione o quella di Ivrea che è
l'altro capolinea - o, in alternativa, se è possibile modificare la
modalità di gestione del trasporto disabili, perlomeno per ciò che
riguarda i viaggi di studio con una classe, quindi non per un
viaggio di piacere, ma relativo a un diritto fondamentale che è
quello allo studio. Attendo le risposte dell'Assessore.
Presidente
- La parola all'assessore Marguerettaz.
Marguerettaz (UV) -
I fatti sono sicuramente noti, come
ovviamente erano note le regole e le condizioni che normavano
l'accesso a questo servizio. Norme che sicuramente meritano una
riflessione e un approfondimento: ieri ne abbiamo parlato con il
collega Bertin, c'è la commissione mista, ci sono delle modifiche
che sono state richieste dall'associazione delle famiglie dei
disabili e altre che sono state già in qualche modo anticipate da
parte del governo.
Cerco di dare una risposta ai due quesiti in modo puntuale,
perché sono due questioni diverse, come ha giustamente detto il
collega Cognetta. Il problema dell'accessibilità delle stazioni non
è solo di Nus, Châtillon, Verrès e Pont-Saint-Martin, ma
addirittura di Aosta. Abbiamo dei problemi molto seri e in un'altra
interpellanza ho avuto modo di dire che riteniamo sia una priorità
cercare di attrezzarle. Nel programma degli investimenti da fare,
parlando di quelli che chiediamo a Rfi, c'è sicuramente quello di
attrezzare le stazioni per l'accesso ai disabili. In realtà, il
problema non si risolve neanche con l'accesso alle stazioni, perché
ci sono tutta una serie di treni che non sono attrezzati per
accogliere le carrozzelle. Abbiamo il Minuetto, per esempio, di
nuova concezione che ha vetture idonee ad accogliere quegli
strumenti che vengono utilizzati dai disabili, ma negli altri non
ci sono. Ecco perché ci sono questi due vincoli. Per questa
modalità di carico dei disabili è necessario uno strumento, una
sorta di ascensore o di montacarichi, che non può essere utilizzato
su tutti i treni, quindi bisogna programmare le corse e il
servizio. Come detto nella presentazione, le stazioni sono quelle
di Aosta e di Ivrea.
Faccio un inciso, le tanto bistrattate vetture bimodali
risolverebbero questo problema, perché hanno una nuova concezione
che consente l'accesso senza la necessità di avere degli altri
supporti o strumenti.
La nostra azione va nella direzione di attrezzare le stazioni e
migliorare il materiale rotabile, ma sicuramente è un'azione
programmatica che non si risolve domani.
Rispetto alla seconda domanda che, a mio modesto modo di vedere,
è più ragionevole, riteniamo, vista questa situazione, di proporre
al comitato misto di introdurre nell'ambito del regolamento un
ragionamento per cui, a seconda della distanza tra la scuola di
provenienza e la stazione, ci sia o il trasporto del disabile nella
stazione di Aosta che è attrezzata, o nella stazione di Ivrea,
qualora il disabile provenga da una località che è più prossima a
questa città. Perché quel ragazzo sicuramente da Verrès avrebbe
potuto venire ad Aosta, e ci sarebbe stato un servizio adeguato; è
vero che avrebbe dovuto risalire, però si parlava di mezz'ora.
Tuttavia, io capisco: è inutile far fare i giri dell'oca alle
persone, quando è ragionevole immaginare che un trasporto da Verrès
vada a Ivrea. Da questo punto di vista, nell'ambito delle
modifiche, si ritiene di andare in questa direzione.
Presidente
- La parola al collega Cognetta.
Cognetta (M5S) -
Come ha notato giustamente lei, la
risposta in termini tecnici sulle stazioni o sui bimodali è di là
da venire e non è così prossima. Questo era il motivo per cui avevo
dato le due alternative, che lei giustamente ha colto, in attesa di
una soluzione definitiva per le stazioni e con i bimodali. Nel
frattempo, se il comitato tecnico comincia già a dare delle
disposizioni, in maniera tale da non aspettare ulteriore tempo per
riuscire a risolvere questo inconveniente, per noi sarebbe una
soluzione ottimale al problema posto. Grazie.
