Classificazione
EDILIZIA
ENERGIA
Risparmio energetico e fonti alternative



Oggetto del Consiglio n. 1611 del 9 febbraio 2011 - Resoconto
OGGETTO N. 1611/XIII - Interpellanza: "Promozione della
certificazione energetica degli edifici".
Interpellanza
Evidenziato che, come dimostrato dall'esperienza in molti
paesi europei, le valvole termostatiche con contabilizzazione
elettronica delle calorie sono uno strumento efficace per ridurre i
consumi di combustibili fossili, e conseguentemente l'inquinamento
atmosferico, migliorando contemporaneamente il comfort degli ambiti
di vita;
Ricordato che la legge regionale 18 aprile 2008, n. 21
prevede che la Giunta regionale stabilisca gli obiettivi minimi di
miglioramento dell'efficienza energetica del parco edilizio
regionale, ai fini della concessione di contributi necessari al
raggiungimento dei medesimi;
Sottolineato che un grande passo avanti nel miglioramento del
rendimento energetico degli edifici lo si otterrebbe attraverso la
realizzazione degli attestati di certificazione energetica, che
consentono una presa di coscienza non solo della qualità energetica
degli edifici, ma anche dei punti deboli che dovrebbero essere
migliorati;
Ricordato inoltre che la stessa legge prevede
l'obbligatorietà di tale certificazione per gli edifici pubblici e
la competenza della Giunta regionale nello stabilire i casi in cui
sia necessaria tale certificazione;
i sottoscritti Consiglieri regionali del Partito
Democratico
Interpellano
la Giunta
regionale per conoscere se intenda:
1) promuovere la certificazione energetica e l'istallazione
di valvole termostatiche con contabilizzazione elettronica,
attraverso l'inserimento di tali misure tra i requisiti minimi dei
condomini;
2) prevedere opportuni e adeguati contributi per la loro
realizzazione, in particolare per i redditi più modesti e gli
ultrasessantacinquenni;
3) verificare se gli edifici pubblici, statali, regionali,
comunali, siano dotati di certificazione energetica;
4) fornire, entro tre mesi, alla Commissione consiliare
principale un quadro riassuntivo dello stato della certificazione
energetica degli edifici pubblici e delle relative
risultanze.
F.to: Carmela Fontana - Rigo
Président
- La parole à la Conseillère Carmela
Fontana.
Fontana (PD)
- Grazie Presidente.
Come dimostrato dall'esperienza in molti paesi europei, le
valvole termostatiche con contabilizzazione elettronica delle
calorie sono uno strumento efficace per ridurre i consumi di
combustibili fossili, e conseguentemente l'inquinamento
atmosferico, migliorando contemporaneamente il comfort degli ambiti
di vita. La legge regionale 18 aprile 2008 n. 21 prevede che la
Giunta regionale stabilisca gli obiettivi minimi di miglioramento
dell'efficienza energetica del parco edilizio regionale, ai fini
della concessione di contributi necessari al raggiungimento dei
medesimi. Un grande passo avanti nel miglioramento del rendimento
energetico degli edifici lo si otterrebbe attraverso la
realizzazione degli attestati di certificazione energetica, che
consentono una presa di coscienza non solo della qualità energetica
degli edifici, ma anche dei punti deboli che dovrebbero essere
migliorati. La stessa legge prevede l'obbligatorietà di tale
certificazione per gli edifici pubblici e la competenza della
Giunta regionale nello stabilire i casi in cui sia necessaria tale
certificazione.
Volevamo sapere dall'Assessore competente se intende promuovere
la certificazione energetica e l'istallazione di valvole
termostatiche con contabilizzazione elettronica, attraverso
l'inserimento di tali misure tra i requisiti minimi dei condomini;
se si possono prevedere opportuni e adeguati contributi per la loro
realizzazione, in particolare per i redditi più modesti; verificare
se gli edifici pubblici, statali, regionali, comunali, siano dotati
di certificazione energetica; fornire, entro tre mesi, alla
Commissione consiliare principale un quadro riassuntivo dello stato
della certificazione energetica degli edifici pubblici e delle
relative risultanze. Grazie.
Président
- La parole à l'Assesseur aux activités
productives, Pastoret.
Pastoret (UV)
- La Regione è intervenuta in materia di
efficienza energetica degli edifici prima attraverso la legge
regionale n. 3/2006, nuove disposizioni in materia di interventi
regionali per la promozione dell'uso dell'energia, e in seguito con
maggior dettaglio e approfondimento sul tema della certificazione
energetica degli edifici con la citata legge n. 21, portante
disposizioni in materia di rendimento energetico nell'edilizia,
legge che si colloca in un ambito di legislazione di settore
europeo e statale, relativamente recente e in continua
evoluzione.
La normativa regionale si propone di promuovere la sostenibilità
energetica nella progettazione e nella realizzazione dell'edilizia
pubblica e privata, favorendo soprattutto il miglioramento delle
prestazioni energetiche degli edifici esistenti, tenuto conto delle
condizioni climatiche locali. Connesso allo sviluppo della
certificazione energetica della legge n. 21, è stata prevista la
predisposizione di appositi strumenti tecnici operativi quali
metodologie di calcolo, di requisiti minimi prestazionali, di
sistemi di analisi, di raccolta dati e di monitoraggio che già sono
stati adottati con le deliberazioni della Giunta regionale, in
particolare la n. 3014/2009 e la n. 3629/2010, e attuati attraverso
la realizzazione del catasto energetico degli edifici e del portale
per la certificazione energetica.
La serie di disposizioni che istituisce in Valle d'Aosta il
sistema di certificazione energetica degli edifici risponde
peraltro alle caratteristiche proprie del territorio valdostano, ma
anche si è adeguata il più possibile e si è allineata alle
corrispondenti iniziative intraprese da altre Regioni italiane ed
europee sulla base di riferimenti tecnico-normativi condivisi
(abbiamo avuto un importante confronto con loro). Sappiamo che la
certificazione energetica degli edifici rappresenta un aspetto di
interesse generale, in primo luogo per i cittadini, per i
professionisti che devono adeguare le loro capacità progettuali a
queste nuove esigenze e soprattutto, in senso più generale, la
certificazione energetica contribuisce a sollecitare il
raggiungimento di alcuni obiettivi fissati dall'Unione europea nel
cosiddetto 20-20-20; a tal fine la legge regionale n. 21, insieme
alla legge n. 3, prevede anche delle forme di incentivazione
finanziaria per rendere più efficace lo sviluppo dell'efficienza
energetica.
Venendo alle quattro domande che mi sono state poste e che
spaziano su tutto, spero di riuscire a rispondere a tutte le
questioni. In primo luogo, per quanto riguarda i requisiti minimi,
in applicazione alla normativa nazionale in materia di efficienza
energetica degli edifici è prevista, dalla legge n. 21, la
definizione e l'approvazione con delibere di Giunta dei requisiti
minimi di prestazione energetica degli edifici di nuova
costruzione, di quelli oggetto di interventi, di cui all'articolo
3, comma 1 della stessa legge, tipo trasformazione edilizia,
sostituzione di generatori di calore, ampliamenti volumetrici. In
particolare i requisiti e le prescrizioni specifiche devono
riguardare fra l'altro le caratteristiche e il fabbisogno di
energia primaria dell'impianto di climatizzazione invernale;
l'articolo 15 della legge impone che gli edifici di nuova
costruzione o soggetti ad intervento di ristrutturazione,
demolizione e ricostruzione che coinvolgono sia le componenti
edilizie, sia quelle impiantistiche, composti da più di quattro
unità abitative, devono essere dotati di sistemi automatizzati di
termoregolazione e contabilizzazione individuale del calore. Quindi
i requisiti minimi sono presenti e sono stati esplicitati anche
nelle delibere, che ovviamente hanno dei contenuti molto tecnici.
Quindi per quanto riguarda la certificazione energetica prevista
dalla legge n. 21 questa è già in atto e fornirò dei dati su
questo.
Si chiede, al punto 2,
"di prevedere opportuni e adeguati
contributi"
per la realizzazione degli impianti; intanto va
ricordato che tutti i contribuenti che fino al 31 dicembre 2011
sostengono spese per interventi finalizzati al risparmio energetico
possono usufruire di una particolare agevolazione fiscale,
consistente in una detrazione di imposta pari al 55 percento. Fra i
vari interventi per i quali si può usufruire del beneficio sono
previsti i lavori di sostituzione di impianti di climatizzazione
invernale, intendendo la sostituzione integrale e parziale di
impianti di climatizzazione; sono comprese nelle agevolazioni anche
le trasformazioni degli impianti individuali autonomi e degli
impianti di climatizzazione invernale centralizzati con
contabilizzazione del calore, nonché la trasformazione
dell'impianto centralizzato per rendere applicabile la
contabilizzazione stessa. L'indirizzo è quello di fare impianti che
consentono di risparmiare...contrariamente a quanto si pensa sono
quelli centralizzati che lo consentono, e non quelli
individuali...difatti è esclusa dall'agevolazione, proprio per
queste ragioni, la trasformazione dell'impianto di climatizzazione
invernale da centralizzato ad individuale o autonomo. In tali
interventi è previsto che vengano installate valvole termostatiche,
ove compatibili, ed a bassa inerzia termica. Se la sua richiesta su
questo tema specifico di incentivare l'installazione di valvole
termostatiche è riferita a questa tipologia di impianti da
centralizzati ad autonomi, la risposta è negativa, mentre non è
negativa per quanto riguarda il caso inverso.
Devo ricordare che in aggiunta alle agevolazioni fiscali di cui
ho detto prima, la legge regionale n. 21 prevede la possibilità di
erogare contributi in conto interesse a fronte di mutui stipulati
con banche ed intermediari finanziari convenzionati per la
realizzazione di interventi necessari al conseguimento degli
obiettivi di miglioramento dell'efficienza energetica. Va anche
ricordato che anche la legge n. 6, portante nuove disposizioni in
materia di interventi regionali per la promozione dell'uso
razionale dell'energia, prevede che possano essere ammesse ad
agevolazione le iniziative realizzate da enti locali o da soggetti
privati nel settore dell'edilizia residenziale, in conformità alla
normativa vigente, per l'installazione di sistemi che consentono un
utilizzo razionale dell'energia o un aumento dell'efficienza
energetica negli edifici (poi le darò i dettagli). Pone lei un
problema sul fatto che la legge possa indirizzarsi verso forme di
perequazione sociale; la legge dà applicazione a disposizioni
europee e statali nel campo del risparmio energetico, gli
interventi per le famiglie a basso reddito sono altri e di altro
genere e sono ricompresi in altre iniziative, in particolare
dell'Assessorato della sanità e politiche sociali.
"Verificare se gli edifici pubblici, statali, regionali,
comunali, siano dotati di certificazione energetica"
: stiamo
raccogliendo tutti i dati e stiamo mettendo in piedi il catasto
energetico informatizzato degli edifici in modo strettamente
integrato con l'anagrafe immobiliare regionale, prevista dalla
legge n. 24/2009 che ha portato delle modifiche alle due leggi
precedenti, con l'obiettivo di semplificare e, ove possibile,
accelerare le procedure amministrative per cittadini e
professionisti. Posso fornire alcuni dati, sui privati sono già
molti che hanno fatto la certificazione energetica dei loro
edifici, ma parliamo dei nuovi interventi, c'è tutto un lavoro da
fare per i precedenti. Per quanto riguarda i comuni, 44 edifici
pubblici di comuni sono stati certificati oltre a 6 edifici
dell'ARER. Ricordo che l'Assessorato delle attività produttive ha
predisposto un avviso pubblico per il finanziamento stabilito con
fondi POR, di audit energetici su edifici di proprietà degli enti
locali, finalizzati alla promozione di interventi di efficienza
energetica e di utilizzo delle fonti di energia rinnovabile che
prevede la realizzazione dell'attestato di certificazione
energetica. L'avviso è stato pubblicato nel 2010 ed è scaduto il 2
febbraio 2011; da una prima sommaria analisi delle richieste
pervenute si stima che verranno certificati entro l'anno circa un
centinaio di edifici di proprietà di Comuni e Comunità montane.
Tutti questi dati verranno pubblicati sul sito della Regione e
saranno resi pubblici ovviamente nel rispetto della privacy, ma
tutti i progressi che si faranno sulla certificazione energetica
saranno sempre resi pubblici.
Cosa si fa per gli stabili regionali? Sotto questo punto di
vista l'Assessorato delle opere pubbliche, i suoi funzionari, ci
hanno detto che nell'ambito del contratto regionale di servizio
della gestione a calore sono state effettuate le diagnosi
energetiche corredate da termografie su 79 stabili gestiti
dall'Amministrazione regionale, consentendo già ora di avere una
classificazione attendibile sullo stato degli immobili e la
programmazione di alcuni interventi di risparmio energetico. Stiamo
facendo anche delle analisi più puntuali su casi specifici di
edifici di proprietà regionale proprio per misurare una serie di
elementi, perché abbiamo non solo l'intenzione di fare il catasto
energetico, ma ci proponiamo di intervenire sull'efficacia e
sull'efficienza energetica di questi edifici.
Président
- La parole à la Conseillère Carmela
Fontana.
Fontana (PD)
- Grazie Presidente. Ringrazio l'Assessore
per la risposta molto dettagliata che mi ha fornito su questo
argomento; in premessa lo avevo detto che con la legge n. 21 si è
fatto il possibile per andare incontro a tutte le richieste che le
avevo fatto.
Avevo un obiettivo proprio per quegli edifici che sono già stati
fatti, cioè per quei condomini dove non si possono cambiare le
caldaie perché costano troppo...con queste valvole sembra che ci
sia un risparmio del 30 percento. Ho sentito qualche amministratore
che diceva che era fattibile attuarlo, perché si ritrova qualche
famiglia che per problemi di reddito non può permettersi di
comprare queste valvole. Ritengo, visto che siamo in un momento
così delicato di crisi, che se ci fosse veramente un risparmio del
30 percento nei condomini...bisognerebbe valutare se si può fare
qualcosa. Mi sembra una cosa molto interessante, perché negli
edifici pubblici vediamo che con queste belle giornate, quando
magari fa caldo, apriamo le finestre; ci fossero queste valvole
magari si potrebbero regolare e riusciremmo a risparmiare e a non
aver inquinamento.
Il mio obiettivo era questo: non per dare alle persone che non
possono, perché se il cittadino se lo può permettere lo farebbe
anche, ma sappiamo che ci sono delle regole che, se non sono
d'accordo tutti, non si può fare...oppure vedere con Finaosta se
può fornire dei mutui a tasso agevolato, allora magari tutti i
condomini lo possono fare. Era questa la mia intenzione, poi magari
ne parliamo. Grazie Assessore.
