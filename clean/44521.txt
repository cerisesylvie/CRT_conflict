Classificazione
CONSIGLIO REGIONALE
Attività consiliare d'aula



Oggetto del Consiglio n. 1505 del 12 maggio 2022 - Resoconto
OGGETTO N. 1505/XVI - Comunicazione del Presidente del
Consiglio.
Marguerettaz (Presidente) -
Alla presenza di 24
Consiglieri, possiamo iniziare i lavori. In premessa solo per dire
che su ogni postazione troverete una spilla e un
dépliant
che oggi sta a significare la Giornata della sindrome fibromialgica
o anche detta fibromialgia. Tutta una serie di monumenti sono
illuminati con i colori che oggi noi abbiamo sulla nostra spilla,
quindi per rappresentare che il Consiglio regionale è sensibile su
questa sindrome che deve essere per noi un obiettivo da seguire per
cercare di trovare delle cure per trovare delle soluzioni a delle
persone che hanno delle sofferenze importanti. La parola al collega
Distort.
Distort (LEGA VDA) -
Mi collego subito a questa
comunicazione da lei menzionata ed evidenziata sulla celebrazione
della Giornata mondiale dedicata alla fibromialgia, infatti, come
ha già anticipato lei, Presidente, in varie parti praticamente di
tutto il mondo, ma rimaniamo anche nella nostra realtà valdostana,
vari monumenti, vari punti chiave, cardine del nostro territorio,
sono illuminati di viola chiaro proprio in questi giorni per
accendere simbolicamente un faro di sensibilizzazione sulla
fibromialgia, una sindrome invalidante che provoca dolore
muscolo-scheletrico diffuso e affaticamento e che colpisce, solo in
Italia, approssimativamente 3 milioni di persone e i dati sono in
netto aumento.
La fibromialgia riesce a cambiare drammaticamente la vita non
solo di chi ne è affetto ma anche per chi è vicino, l'impatto di
questa sindrome sulle famiglie, sulle coppie e in ambito lavorativo
è estremamente forte, estremamente deflagrante e sono proprio
questi effetti di secondo ordine che amplificano addirittura il
dolore di chi ne patisce che si sente responsabile ma anche il
senso di impotenza di chi sta vicino e la difficoltà a gestire
l'inclusione sociale.
Tornando al ruolo simbolico dei monumenti illuminati di viola
fucsia, l'ASFIB Valle d'Aosta ha chiesto ai settantaquattro Comuni
della Valle d'Aosta di poter accendere simbolicamente una luce su
questa patologia, illuminando un monumento, una parte di edificio,
una parte di spazio pubblico con il tipico viola chiaro e, grazie
alla sollecita collaborazione del CELVA, i settantaquattro Comuni
sono stati raggiunti. Una decina di Comuni hanno aderito
all'iniziativa, oltre alla Regione Valle d'Aosta con
l'illuminazione del Castello di Aymavilles, questo dato 10 non
vuole essere minimamente un cattivo risultato, tutt'altro, anche
perché diversi Comuni hanno già segnalato di volersi organizzare
per il prossimo anno con entusiasmo.
Rimane - permettetemi per puro beneficio di inventario - di
osservare che il capoluogo della Regione, primo fra i
settantaquattro Comuni, non ha fatto seguito a quest'iniziativa e
quest'osservazione, soprattutto per chi conosce me e conosce il mio
modus operandi
, sapete che non ha nulla a che fare con il
puntare il dito, ma ci fa capire quanto il cammino di
sensibilizzazione deve ancora percorrersi. Così come il faro è un
simbolo, è un simbolo anche l'assenza del fare, l'assenza di
illuminazione, ma questo deve fare nascere e crescere all'interno
di ognuno di noi una maggior consapevolezza, sapendo che è dallo
sforzo di tutti a tutti i livelli che si riesce a raggiungere la
sensibilizzazione che merita un tema così delicato, così personale,
così sottile.
Si tratta di raggiungere quella consapevolezza che ci rivela che
troppo spesso alcuni di noi a un certo punto muoiono più per la
stanchezza di non essere capiti che per la malattia stessa e che
troppo spesso le malattie si accompagnano alla delusione dove
nessun agente patogeno distrugge quanto la mancanza di
attenzione.
Presidente -
La parola all'assessore Barmasse.
Barmasse (UV) -
Volevo anch'io intervenire su questo
argomento della fibromialgia, perché è stata approvata una legge
dal Consiglio proprio su questa patologia. Il mio intervento è
legato più che altro a specificare un po' qual è il problema della
fibromialgia. La fibromialgia è una sindrome, quindi è un insieme
di sintomi, non c'è una definizione ben precisa dell'eziopatologia,
che probabilmente è multifattoriale. Non ci sono gli strumenti
diagnostici che ci possono dire con certezza che il paziente è
affetto da fibromialgia e, a mio avviso, questo è proprio il
problema, perché una delle criticità, oltre ovviamente alla gravità
della patologia, alla sofferenza, è una patologia cronica legata al
dolore, un dolore cronico difficilmente controllabile in cui anche
gli strumenti farmacologici sono limitati il più delle volte a
degli integratori, a una terapia antalgica, alla fisioterapia. Non
essendoci degli strumenti diagnostici, molte volte il fibromialgico
purtroppo soffre anche del fatto che la sua patologia non venga
riconosciuta da chi gli sta intorno, nell'ambiente lavorativo.
Molte volte, purtroppo, il fibromialgico, che a volte è costretto
ad assentarsi dal lavoro, viene riconosciuto come colui che in
realtà non ha nulla e che quindi sono tutte invenzioni. Questa è
una delle cose peggiori che, secondo me, possono succedere, cioè
essere malati e nessuno ti riconosce la malattia. Questa è una cosa
estremamente grave.
Giornate di sensibilizzazione come questa, l'illuminazione di
alcuni monumenti sul territorio regionale servono proprio a far
questo: far conoscere una sindrome che è estremamente invalidante,
difficilmente diagnosticabile e che però crea veramente uno stato
di sofferenza nelle persone che sono affette da questa sindrome,
proprio la sofferenza di non essere molte volte creduti. La
sensibilizzazione, quindi, va proprio in questo senso, cioè
sensibilizzare tutti che ci sono delle patologie che non sono così
facilmente rilevabili, esistono e sono fortemente invalidabili. In
queste iniziative ci deve essere tutto il nostro sostegno ai
pazienti affetti da fibromialgia.
Presidente -
Era già intervenuto per il gruppo della Lega
il collega Distort, comunque la parola al collega Manfrin.
Manfrin (LEGA VDA) -
Chiedo scusa non sapevo che era
limitato a un intervento a gruppo. Mi permetto di intervenire
anch'io brevemente su questo tema innanzitutto ringraziando
l'Assessore per aver ricordato l'approvazione di una legge che
questo Consiglio ha deciso di approvare, una legge importante come
poche Regioni hanno fatto ma credo in maniera più importante
rispetto ad altre Regioni ha inciso e vuole incidere sulla
patologia della fibromialgia, una patologia di cui credo sia oggi
molto importante diffondere la sua conoscenza perché, come penso
sia stato detto e com'è importante ribadire, non soltanto è una
patologia che è gravemente invalidante per chi la prova ma
soprattutto è una patologia di difficile diagnosi che soprattutto
nelle persone che la subiscono purtroppo ingenera dei grossi
problemi nel capire che cosa accade. Più quindi riusciamo a
diffondere la conoscenza di questa patologia e più chiediamo alle
persone che possono riconoscersi nei sintomi di questa patologia di
sottoporsi a un esame, che è l'unico al momento disponibile:
l'esame dei
tender points
, che, anche se in maniera non
perfetta purtroppo permette di poter diagnosticare con una certa
certezza, con un purtroppo ancora ampio margine di incertezza,
questo tipo di patologia, sarà importante anche per la sua cura.
Una cura che anche qui in questo caso purtroppo non è certa, una
cura che prevede degli approcci differenti, approcci che possono
essere psicologici, diagnosi di cura con la terapia del dolore
piuttosto che banalmente con l'effettuazione di attività sportiva
che può donare del beneficio ma a monte di tutto sta appunto il
nostro supporto e il nostro sostegno a coloro che per tanto tempo
sono stati considerati dei malati immaginari e che malati
immaginari non sono ma che soffrono in maniera importante per
questa terribile patologia... dall'altra parte la diffusione della
conoscenza di questa patologia in maniera da poterla diagnosticare,
in maniera da poter dare un nome, collegare un nome a una
sofferenza in maniera da poter trovare un sollievo e una cura a
questa sofferenza.
