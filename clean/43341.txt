Classificazione
EDILIZIA
Edilizia residenziale
ORDINE PUBBLICO - FORZE ARMATE
Pubblica sicurezza



Oggetto del Consiglio n. 742 del 24 giugno 2021 - Resoconto
OGGETTO N. 742/XVI - Interpellanza: "Azioni finalizzate alla
verifica di comportamenti socialmente pericolosi per l'incolumità
pubblica ascrivibili agli assegnatari di alloggi ERP".
Bertin (Presidente) -
Punto n. 34 all'ordine del giorno.
Ricordo che, in ragione dell'inversione involontaria dell'ordine
del giorno, al punto 34 seguirà il 36: i firmatari si preparino.
Per l'illustrazione consigliere Manfrin, ne ha facoltà.
Manfrin (LEGA VDA) -
Torniamo a parlare di edilizia
residenziale pubblica e di decadenza dalle assegnazioni in
quest'aula, dopo che nella scorsa legislatura ne avevamo parlato
lungamente. Ci eravamo occupati nella scorsa legislatura in
numerose occasioni e soprattutto in un'occasione quasi avevo
preconizzato la necessità di addivenire all'applicazione della
legge regionale 3 del 2013, che prevede appunto la decadenza in
alcuni casi di delinquenza, che poi andrò elencarvi. Qualche
settimana dopo il caso ha voluto che fosse uscita l'inchiesta
"Malaosta", non so se ve la ricordate: erano stati arrestati dei
soggetti che erano in parte assegnatari di alloggi di edilizia
residenziale pubblica e che appunto avevano adibito i loro alloggi
ad attività penalmente rilevanti, a spaccio, a violenza, a
detenzione di armi e quant'altro. La cosa divertente, peraltro, è
che uno di questi assegnatari era stato già oggetto di iniziative
mie e della collega Spelgatti in Consiglio comunale di Aosta,
perché questo soggetto si era trasferito in un alloggio di edilizia
pubblica anni e anni fa, si vantava pubblicamente di non pagare
nessun euro di affitto, vantava anche l'amicizia con un noto
consigliere che non è più in quest'aula. Ma soprattutto aveva fatto
un'operazione abbastanza divertente: pur essendo in debito di
decine di migliaia di euro con la pubblica amministrazione, visto
che non pagava l'affitto di casa, aveva chiesto un alloggio più
grande che gli era stato concesso, lo aveva occupato lasciando però
il figlio nell'alloggio precedente occupandolo abusivamente. Quindi
praticamente non pagava l'affitto, aveva chiesto l'alloggio più
grande, si era trasferito nell'alloggio più grande e il figlio
aveva occupato abusivamente l'alloggio precedente.
Tutto questo secondo le norme previste dalla legge 3 del 2013
doveva provocare la decadenza della assegnazione di questo
soggetto. Abbiamo presentato più iniziative sia in Consiglio
comunale di Aosta sia in questo Consiglio regionale, ma l'allora
sindaco non ha ritenuto opportuno doverlo mandare fuori di casa,
perché - mi ricordo, la motivazione era bellissima - se noi
sbattiamo fuori di casa una persona che è abituata a delinquere,
questa ne occuperò un'altra, quindi è inutile; una giustificazione
meravigliosa che ancora echeggia nella mia testa.
A prescindere da questo parliamo però della decadenza, perché
questo non è, ahimè, un caso isolato. La presenza di persone che
hanno compiuto reati, sia nel passato sia dopo l'assegnazione, è un
dato di fatto e sappiamo che ci sono alcune zone della nostra Valle
d'Aosta in cui questo fenomeno è più frequente. Io sono stato
colpito, Assessore, glielo dico in maniera sincera, dalla storia di
una sorella che aveva il fratello che doveva uscire dal carcere di
lì a breve per reati di spaccio e questo fratello che nel
frattempo, durante la permanenza in carcere, si era disintossicato,
perché era tossicodipendente, mi aveva invitato a vedere nel
condominio in cui abitava al quartiere Cogne la situazione. Mi
ricordo, perché mi portò in questo alloggio chiuso e mi disse:
"Vede, qui di fronte a casa di mio fratello, nell'appartamento a
fianco, c'è uno spacciatore, al primo piano c'è un
tossicodipendente, al terzo piano c'è un altro spacciatore. Se mio
fratello torna qui dentro è come mettere una persona che è a dieta
all'interno di una pasticceria". Giustamente mi aveva sottolineato
che il problema era reale e che non si poteva pensare di prendere
delle persone che magari erano in situazioni di fragilità e
sbatterle in una realtà che evidentemente non si confaceva.
Ma veniamo alla nostra questione. Che cosa dice la legge 3 del
2013? Dice all'articolo 42 che "Decadono dall'assegnazione di un
alloggio di edilizia residenziale pubblica coloro che - comma 1
punto D - abbiano adibito l'alloggio ad attività penalmente
rilevanti". Significa che se io, per esempio, spacciavo in casa
mia, piuttosto che commettevo dei reati nel mio alloggio di
edilizia residenziale pubblica, decado dall'assegnazione. Alla
lettera E invece dice: "Tengano comportamenti socialmente
pericolosi per l'incolumità pubblica". Questa è una fattispecie
molto più ampia, perché non prevede la commissione di reati, ma
evidentemente se io aggredisco, come è accaduto peraltro, una
persona all'interno del mio alloggio, piuttosto che nel circondario
e quant'altro, sono una persona che ha atteggiamenti socialmente
pericolosi per l'incolumità pubblica e quindi evidentemente ricado
nella fattispecie di cui alla lettera E.
Non l'ho citata nella mia interpellanza, ma aggiungo anche la
lettera F: "Non rispettino reiteratamente i regolamenti e norme di
comportamento stabilite dagli enti gestori". Su questo potremmo
aprire un capitolo gigantesco, perché in realtà in questa
fattispecie ricadono sia coloro che magari incredibilmente stendono
i panni fuori dalla finestra, perché è proibito dal regolamento
ARER, sia coloro che invece magari allevano degli animali in casa,
piuttosto che fanno degli abusi edilizi. Insomma, ci sono tutta una
serie di fattispecie che sono più o meno gravi, ma che
evidentemente si sono purtroppo verificate e continuano a
verificarsi attualmente negli alloggi e questa lettera ci darebbe
la possibilità di intervenire in maniera netta.
Questi riferimenti sono molto precisi, ma quando avevo fatto una
richiesta di accesso agli atti nella scorsa legislatura, avevo
trovato che pochissimi casi di decadenza si erano verificati nella
nostra regione, credo forse meno di dieci, cause di decadenza
peraltro neanche tutte relative, forse credo nessuna, all'articolo
42. E questo è un problema, perché qualcuno potrebbe dirsi: ma
perché ti dai tanta pena per cercare di cacciare di casa qualcuno?
Sicuramente non mi accattiverò le simpatie di coloro che sono dei
delinquenti e hanno commesso dei reati o utilizzano male il loro
alloggio, però ritengo che sia giusto occuparsi di questo tema per
tre ordini di motivi.
Il primo, credo che sia il più scontato ma credo che sia
doveroso dirlo, è quello di far rispettare la legge. Abbiamo una
legge regionale che peraltro ha anche resistito a un vaglio di
costituzionalità e quindi far rispettare la legge credo che sia un
obbligo di quest'aula e di tutti i consiglieri che la popolano.
In secondo luogo, vi porto un esempio in questo caso, perché
abbiamo una legge che è molto blanda e l'ho paragonata con quella,
per esempio, della Provincia autonoma di Trento. La Provincia
autonoma di Trento all'articolo 9 prevede la decadenza
dall'assegnazione nucleo in caso di, alla lettera B bis, "condanna
anche non definitiva o applicazione della pena su richiesta delle
parti del soggetto assegnatario nei casi previsti dall'articolo 3
bis del decreto legge 93 del 2013"; oppure alla lettera B ter:
"condanna definitiva dell'assegnatario o di uno dei componenti del
nucleo familiare successiva all'assegnazione dell'alloggio, per i
delitti non colposi per i quali la legge prevede la pena della
reclusione non inferiore nel minimo a cinque anni, nonché i reati
previsti dall'articolo 380 comma 2 del Codice di procedura
penale".
Come vedete, la nostra legge è una pallida imitazione di quella
chiaramente della Provincia autonoma di Trento, ma qui troviamo,
secondo me, un secondo elemento che ci impone di applicarla, ovvero
quello che è un effetto importante, l'effetto deterrenza. Sei
assegnatario di alloggio di edilizia residenziale pubblica? O ti
comporti bene e ti meriti questo alloggio pagato con i soldi di
tutti i cittadini, oppure se delinqui te ne vai e lasci il posto a
un'altra persona che invece si comporta bene.
In più la legge del Trentino non soltanto prevede la decadenza,
ma prevede anche una barriera all'ingresso, perché gli stessi
requisiti che vi ho detto prima, quindi le cause di decadenza, sono
previste nei requisiti di accesso, per cui non ti devi trovare
nelle due fattispecie che vi ho elencato. In questo caso troviamo
un effetto di premialità: ti comporti bene? Puoi accedere agli
alloggi di edilizia residenziale pubblica. Se delinqui invece no,
il tuo posto viene preso da quelle persone che da anni attendendo e
rispettano le leggi attendendo appunto il proprio alloggio.
Rispetto a questo poco che noi abbiamo, dobbiamo però cominciare
ad applicarlo. Abbiamo, secondo me, delle situazioni acclarate -
non secondo me, ma anche secondo la cronaca - e se noi facessimo
una semplice richiesta potremmo incrociare i dati e in maniera
molto agevole riusciremmo a far rispettare la legge, ma siccome la
nostra legge prevede delle barriere in uscita, credo che sia
abbastanza importante farle rispettare. Per farle rispettare però e
fare un lavoro sistematico che purtroppo non è mai stato fatto,
abbiamo una necessità, quella di incrociare i dati con il
Tribunale, cioè noi dobbiamo andare a fare un incrocio tra tutti
coloro che sono gli assegnatari di un alloggio di edilizia
residenziale pubblica con quella che è la banca dati del Tribunale
per vedere quanti di questi hanno integrato le fattispecie che vi
ho elencato, quelle previste alla lettera C e alla lettera D della
legge 3 del 2013, articolo 42. Ricordo che nella scorsa legislatura
il precedente presidente dell'ARER aveva trasmesso, in data primo
luglio 2019, una lettera al Presidente del Tribunale proprio su
questo argomento, per intavolare un protocollo di intesa che
permettesse di incrociare i dati in possesso del Tribunale con
quelli dei nuclei a oggi assegnatari e procedere finalmente con una
verifica e, nel caso, alla successiva decadenza dei nuclei non
meritevoli. Glielo assicuro, Assessore, come le ho detto, questi
nuclei purtroppo ci sono già. Sono, come ho detto, ben conscio che
probabilmente questa iniziativa non farà piacere a qualcuno, ma
ritengo che sia importante evidenziare la necessità di andare a
intervenire e premiare coloro che si sono ben comportati in questo
periodo, che non sono stati sottoposti a quanto previsto
all'articolo 42 e alle lettere C e D. Comunque, con questa
interpellanza le chiedo se sia stato dato corso alla richiesta di
collaborazione citata nelle premesse di questa interpellanza, in
caso affermativo quanti assegnatari di alloggi di edilizia
residenziale pubblica ricadano nella casistica prevista dai commi D
ed E dell'articolo 42 e, in caso negativo, se sia intenzione
dell'amministrazione procedere a una ricognizione che porti a
condurre le opportune verifiche di sussistenza dei requisiti di cui
ai commi D ed E dell'articolo 42 della legge regionale 3 del 2013,
per gli attuali assegnatari di alloggi di edilizia residenziale
pubblica.
Presidente -
Risponde l'assessore Barmasse.
Barmasse (UV) -
Con riferimento alla nota citata nel
testo dell'iniziativa, occorre preliminarmente fare una doverosa
precisazione. La comunicazione in questione non è stata inviata
all'allora Assessore regionale alle opere pubbliche, territorio e
edilizia residenziale pubblica, con richiesta di attivarsi con il
Tribunale di Aosta in merito ai comportamenti socialmente
pericolosi per l'incolumità pubblica posti in essere da assegnatari
ERP. La nota infatti è stata inviata dall'allora presidente
dell'ARER al Presidente del Tribunale di Aosta; l'Assessore
regionale era stato indicato unicamente quale soggetto destinatario
per conoscenza.
L'articolo 42 della legge regionale 3 del 2013, cioè
"Disposizioni in materia di politiche abitative", annovera, tra le
cause di decadenza dell'assegnazione di alloggi ERP, anche i casi
in cui l'assegnatario o i componenti del nucleo familiare abbiano
adibito l'alloggio ad attività penalmente rilevanti, cioè lettera
D, oppure tengano comportamenti socialmente pericolosi per
l'incolumità pubblica, la lettera E. Nello specifico, l'ARER
chiedeva al Tribunale una collaborazione nella forma ritenuta più
opportuna dall'autorità giudiziaria, specificando quanto segue:
"Quanto richiesto deriva dalla necessità di riscontrare, attraverso
i vostri archivi, eventuali reati passati in giudicato attribuibili
ai nostri utenti, in ordine all'utilizzo degli alloggi dati in
locazione nell'ambito dei quali gli stessi assegnatari abbiano
svolto attività penalmente rilevanti o abbiano tenuto comportamenti
socialmente pericolosi per l'incolumità pubblica, entrambi
fattispecie che qualora dovessero emergere, prevedono la decadenza
dell'assegnazione dei relativi alloggi in base all'attuale
normativa regionale in materia di edilizia residenziale pubblica,
articolo 42 della legge regionale 3 del 2013".
A seguito di tale richiesta era seguito un incontro con il
Presidente del Tribunale di Aosta, dal quale era emersa la
difficoltà a reperire attraverso gli archivi del Tribunale la
sussistenza di sentenze passate in giudicato riferite ad attività
illecite svolte all'interno di alloggi di ERP o all'assunzione di
comportamenti socialmente pericolosi per la pubblica incolumità,
riferiti a inquilini e assegnatari di alloggi ERP. L'ARER precisa
che parimenti non risulta possibile per l'azienda condurre
verifiche periodiche in tal senso, richiedendo a ciascun inquilino
l'eventuale emissione di sentenze del Tribunale nei suoi confronti
per le casistiche citate. L'ARER precisa inoltre che, occorrendone
gli estremi, la stessa provvede a richiamare tutti gli inquilini in
possesso di informazioni rilevanti in tal senso alla necessaria
denuncia presso le forze dell'ordine competenti, cioè Polizia o
Carabinieri, poiché l'ARER non può sostituirsi nel denunciare fatti
riportati come più volte riscontrato dalle stesse forze
dell'ordine.
Alla domanda "Quanti assegnatari di alloggi di edilizia
residenziale pubblica ricadono nella casistica prevista dai commi D
ed E dell'articolo 42 della legge", la risposta dell'ARER è che a
oggi nessun assegnatario è decaduto. "In caso negativo se sia
intenzione dell'amministrazione procedere a una ricognizione che
porti a condurre le opportune verifiche di sussistenza dei
requisiti di cui ai commi D ed E dell'articolo 42", la decadenza
dell'assegnazione ai sensi dell'articolo 42 è dichiarata dall'ente
gestore acquisito il parere obbligatorio e vincolante della
Commissione politiche abitative. Ne consegue che le verifiche in
merito alle condotte tenute dagli assegnatari, anche in relazione
agli obblighi assunti in sede di partecipazione al bando per
l'assegnazione degli alloggi, così come in sede di sottoscrizione
del contratto di locazione, devono essere poste in essere dall'ente
gestore. Si fornirà indicazioni ad ARER affinché richieda, con
cadenza annuale, ai propri assegnatari di autocertificare di non
trovarsi nelle condizioni di cui alla fattispecie oggetto della
presente iniziativa. L'ente gestore sarà pertanto tenuto ad
effettuare verifiche a campione previste dalla normativa vigente in
materia di autocertificazione.
Mi premurerò inoltre di sensibilizzare l'ARER affinché continui
a vigilare sulle condotte degli inquilini ERP, stimolando un
dialogo costruttivo che porti l'azienda a essere sempre aggiornata
relativamente a situazioni critiche nei propri assegnatari.
Ribadisco però che, così come in precedenza citato, gli inquilini
in possesso di informazioni rilevanti in tal senso devono
provvedere con grande senso civico alla necessaria denuncia presso
le forze dell'ordine competenti, Polizia o Carabinieri, affinché i
responsabili vengano individuati e occorrendo nei presupposti
decadono dall'assegnazione degli alloggi, rendendo migliore la
qualità di vita di tutti gli assegnatari virtuosi.
Questa è la risposta che ho ottenuto anche dagli uffici
dell'ARER. Devo dire che la problematica purtroppo la conosco e un
po' come tutti i cittadini sono abbastanza arrabbiato, diciamo
così, per alcune situazioni come quelle che lei ha descritto. In
occasione di questa interpellanza abbiamo pensato che
l'autocertificazione potesse essere un mezzo e un sistema, sarà mia
cura comunque avere contatti più stretti con l'ARER, perché penso
che una problematica di questo tipo vada comunque risolta. Essendo
sotto gli occhi di tutti come a volte ci sia un decadimento di
alcune strutture pubbliche. Occorre trovare una soluzione più
importante e utilizzare al meglio i soldi pubblici a favore dei
cittadini virtuosi rispetto a chi virtuoso non è.
Presidente -
Per la replica consigliere Manfrin.
Manfrin (LEGA VDA) -
Grazie assessore per la sua
risposta, non posso essere completamente soddisfatto, nel senso che
credo che ovviamente questa serie di controlli, di verifiche, di
dichiarazioni avrebbe dovuto essere messa in campo molto tempo fa;
giustamente lei è arrivato adesso e non può occuparsi del
pregresso.
Il problema è uno, è che io non credo, visti i soggetti con cui
abbiamo a che fare, che qualcuno con un'autocertificazione si
autodenunci dicendo: "No, io sono un criminale, quindi perdo la
casa popolare, la avviso e scrivo ad ARER perché mi sbatta fuori di
casa". Il problema ritengo sia questo, poi giustamente lei dice che
ci sono dei controlli e va bene. Però sul problema dei controlli
ricadiamo nella fattispecie di cui abbiamo parlato prima, cioè la
questione di avere una disponibilità da parte del Tribunale di
incrociare i dati. Se io autodichiaro di non trovarmi nelle
condizioni di cui alle lettere D ed E dell'articolo 42 della legge
3 del 2013, poi io per verificare che quanto autodichiarato sia
veritiero, dovrò incrociare i dati con il Tribunale, perché non ho
altri strumenti per farlo. Evidentemente, se non ho una banca dati
su cui incrociare i dati, queste verifiche non so come si possano
fare. Invece bene sarebbe che questo tipo di controllo, in maniera
massiva sulle migliaia di assegnatari di alloggi, venisse fatto una
volta, anche perché ci sono casi veramente numerosi di persone che
hanno compiuto dei delitti efferati e che continuano
tranquillamente a vivacchiare.
Mi permetterò, Assessore, di trasmettere in copia all'ARER
alcuni nominativi di cui sono a conoscenza, perché sono stati
oggetto di fatti di cronaca ed è bene che per lo meno, giustamente
come ha detto lei, diligentemente i cittadini che sanno parlino.
Quindi, di questo me ne farò carico, però credo che vada pensato
uno strumento diverso che permetta di sapere, non dico in tempo
reale, ma in maniera abbastanza precisa, con chi ci troviamo a fare
i conti.
Le racconto un aneddoto, non le specifico chi, ma mi sono
confrontato più volte con le forze di Polizia, le quali mi hanno
detto: "Andrea, fammi vedere la lista degli assegnatari e ti dico
io già chi sono, perché di interventi ne facciamo in maniera
settimanale e ormai li conosciamo tutti". Io evidentemente non ho
mai potuto fare una cosa di questo tipo, perché i dati che io
ricevo e che ho degli assegnatari sono coperti da
privacy
e
quindi non ho mai potuto consegnare questa lista alle forze
dell'ordine. Se fosse possibile anche soltanto fare un lavoro di
questo tipo con le forze dell'ordine in maniera ufficiale e farsi
indicare, per chi fa reati specifici relativi, per esempio, allo
spaccio che sono molto comuni, oltre a chi promuove lo spaccio come
i
rapper
e quant'altro nel quartiere Cogne, anche soltanto
chiedere informazioni su questo potrebbe essere un primo
inizio.
Io la ringrazio, Assessore, per la sua presa di posizione che
sicuramente è un qualcosa di più rispetto a quello che abbiamo
avuto fino adesso, però le chiedo davvero di dare disposizioni e di
vedere quali siano le possibilità di poter incrociare i dati. Una
operazione di questo tipo restituirebbe dignità e soprattutto
andrebbe a contrastare quel fenomeno che è stato teorizzato negli
anni '70 negli Stati Uniti, che è il fenomeno della finestra rotta,
ovvero una teoria sociologica che spiega come, quando ci sia del
degrado, se non si interviene subito il degrado chiama altro
degrado. Se c'è una persona che tiene comportamenti illeciti
all'interno di un alloggio e tutti gli altri no, se tutti gli altri
vedono che nulla viene fatto a questa persona che ha dei
comportamenti illeciti, probabilmente si sentiranno legittimati a
fare anche loro la stessa cosa e quindi questo non può far altro
che attirare altro degrado. Se invece si interviene in maniera
netta e puntuale, a quel punto noi avremo fatto sicuramente
un'azione di pulizia e di giustizia che il quartiere e in generale
tutti gli alloggi di edilizia residenziale pubblica e tutti i
cittadini ci chiedono da tempo.
