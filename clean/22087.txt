Classificazione
TRASPORTI E VIABILITÀ
Trasporti



Oggetto del Consiglio n. 1768 del 8 febbraio 2006 - Resoconto
OGGETTO N. 1768/XII - Mancanza di coordinamento e organizzazione
degli orari dei mezzi di trasporto pubblico. (Interrogazione)
Interrogazione
Constatato, in riferimento agli orari dei mezzi di trasporto
pubblico, una mancanza di organizzazione e di coordinamento, tanto
che sono frequenti duplicazioni di corse e sovrapposizioni di orari
di treni e pullman (che partono dalla medesima località alla stessa
ora);
Rilevato, peraltro, che alcuni momenti della giornata
risultano privi di servizio pubblico di trasporto;
Osservato che il fenomeno è particolarmente evidente sulla
tratta ricompresa fra Aosta e Pré-Saint-Didier;
Ritenuto opportuno conoscere le ragioni che impediscono una
più razionale distribuzione degli orari nel settore del trasporto
pubblico;
il sottoscritto Consigliere regionale
Interroga
l'Assessore competente per sapere:
1) se è a conoscenza delle duplicazioni di corse e delle
sovrapposizioni di orari di percorrenza di treni e pullman, in
particolare nel tragitto Aosta/Pré-Saint-Didier, cui si alternano
"vuoti" totali del servizio di trasporto pubblico;
2) per quali ragioni non si è finora provveduto a rimediare
al problema evidenziato che è fonte di disservizi e di maggiori
costi di trasporto.
F.to: Curtaz
Président - La parole à l'Assesseur au tourisme, aux sports, au
commerce et aux transports, Pastoret.
Pastoret (UV) - Con la prima domanda il collega Curtaz chiede:
"se io sia
a conoscenza delle duplicazioni di corse e
delle sovrapposizioni di orari di percorrenza di treni e pullman,
in particolare nel tragitto Aosta/Pré-Saint-Didier, cui si
alternano "vuoti" totali del servizio di trasporto pubblico"
.
Attualmente il vigente bacino di traffico è in fase di
rivisitazione e nel corso di tale operazione si sta affrontando
anche questo argomento di non facile soluzione; in particolare, per
meglio comprendere la soluzione, si è proceduto con un'analisi
comparativa tra gli orari attualmente in vigore nel settore ferro e
quelli nel settore gomma. I risultati di questa analisi, per quanto
concerne soprattutto la linea dell'alta Valle, hanno evidenziato
che vi sono delle sovrapposizioni tra la ferrovia e il pullman. Nel
merito, questo è il risultato di varie esigenze, che a suo tempo
erano state segnalate e soddisfatte, e che avevano come obiettivo
quello di tendere ad integrare la gomma in prosecuzione verso
Courmayeur con gli orari di arrivo dei treni alla stazione di Aosta
provenienti da Torino. Ciò di fatto comporta sovente una quasi
coincidenza di orari fra treni e pullman che servono la tratta
Aosta/Pré-Saint-Didier/Courmayeur. La filosofia fatta valere a suo
tempo si è "sedimentata", perché si è continuato a seguire questo
ragionamento, tendendo a proporre all'utenza un servizio di tipo
cadenzato il più possibile complementare. L'utente in arrivo ad
Aosta può scegliere se proseguire con il treno per Pré-Saint-Didier
o con la gomma per Courmayeur, questo secondo le proprie esigenze.
Noto peraltro che i tracciati della rete stradale e ferroviaria non
coincidono: da un lato, abbiamo i pullman che passano all'interno
dei paesi, mentre, tranne che in rarissimi casi, questo per il
treno non si verifica. Il pullman può quindi rendere un servizio
più capillare, poiché l'ubicazione delle stazioni ferroviarie si è
rivelato nel corso degli anni sempre più distante dalle aree di
sviluppo insediativo. L'analisi ha peraltro rivelato alcuni vuoti
nella "fascia morbida", cioè dei vuoti di utilizzo del servizio e
questo indicativamente soprattutto per la direttrice
Aosta-Courmayeur negli orari che vanno dalle 10,30 alle 12,20 e per
la direttrice inversa nelle ore che vanno dalle 11,30 alle
12,35.
Si chiede:
"per quali ragioni non si sia finora provveduto a
rimediare al problema evidenziato che è fonte di disservizi e di
maggiori costi di trasporto"
. Da un lato è vero che la
problematica sollevata non è nuova, nel passato la ricerca di una
migliore organizzazione e di un miglior coordinamento degli orari
del trasporto pubblico locale ha però sempre prodotto risultati che
possiamo definire modesti, ciò a causa sostanzialmente della
presenza di un piano di bacino di traffico particolarmente
articolato, basti pensare, come peraltro è noto, che l'attuale
suddivisione in 6 sub-bacini ha portato in definitiva la presenza
di 4 concessionari diversi per la gomma, oltre a "Trenitalia" per
il ferro. Intanto è evidente che confrontarsi con una simile realtà
ha sempre richiesto uno sforzo di comunicazione e di coordinamento
per poter perseguire risultati soddisfacenti, peraltro non sempre
raggiunti. L'Amministrazione, preso atto della necessità di
superare tale criticità, si sta adoperando per una formulazione del
piano di bacino di traffico che permetta, tra l'altro, di
riorganizzare gli orari dei terreni e dei pullman e la loro
relativa integrazione con una visione di insieme che tenga comunque
il conto delle varie sfaccettature, rappresentate dal
soddisfacimento di esigenze spesso assai diverse: forte domanda,
domanda debole, valenza turistica, servizio per lavoratori,
servizio per studenti, eccetera. Sono diverse le tipologie alle
quali bisogna dare risposta; in particolare, le prime analisi
finora fatte suggeriscono alcune linee generali di azione, ne cito
due in particolare: la necessità di un progressivo accorpamento
gestionale degli attuali sub-bacini fra di loro e in prospettiva
anche con il ferro; seconda questione, l'introduzione localizzata e
per fasi di sistemi innovativi di trasporto nelle aree a domanda
debole e/o a valenza turistica, due sono le possibilità: una del
servizio a chiamata per le aree deboli, l'altra di una possibile
organizzazione di trasporto nelle zone a valenza turistica su
circuito, di modo che vi sia la possibilità di dare maggior
soddisfacimento all'esigenza non solo della popolazione, ma dei
turisti... ed evitando per quanto possibile l'utilizzo di automezzi
privati. Con l'attuazione di tali interventi, che sono allo studio,
nonché con l'entrata in funzione dell'integrazione tariffaria -
quest'ultima ormai alle fasi conclusive -, si opererà una
riorganizzazione generale che si avvicinerà il più possibile alla
creazione della figura del gestore unico del trasporto pubblico
locale in Valle d'Aosta. Va però tenuto presente che tale
operazione, per la diversità dei soggetti coinvolti, per la
complessità delle procedure, per l'innovazione che introdurrà nel
sistema, richiederà tempi adeguati e particolari cautele e questo
soprattutto in relazione al fatto che vorremmo con tale concetto
della figura del gestore unico avvicinare quanto più la possibilità
di una gestione più unitaria possibile del trasporto su gomma e di
quello su ferro.
Président - La parole au Conseiller Curtaz.
Curtaz (Arc-VA) - Ovviamente non posso che dichiararmi
soddisfatto della risposta dell'Assessore, perché ha evidenziato
tutta una serie di problemi, che vanno anche al di là del caso
specifico evidenziato dall'interrogazione. Vedo in tale settore,
come in un altro settore, la difficoltà di passare da un momento
progettuale a un momento operativo, questo mi sembra un punto
decisivo. Mi rendo ben conto che incastrare tutta una serie di
orari di pullman con i treni può essere un esercizio piuttosto
complicato, anche se mi sembra di poter dire che con un po' di
attenzione certe anomalie possono essere superate. Come lo stesso
Assessore ha ammesso, ad esempio sulla tratta presa in
considerazione da questa interpellanza ci sono delle evidentissime
sovrapposizioni, nel senso che a distanza magari di un minuto o due
partono dalla stessa località sia il treno sia il pullman, poi
durante la giornata c'è un'ora e mezzo o due di vuoto. Questa è una
cosa che non va bene, anche perché finisce con il disincentivare
quegli utenti che non sono già numerosissimi, che preferiscono
utilizzare il servizio pubblico, piuttosto che l'auto privata.
Credo che gli esempi di come si possa coordinare un bacino di
traffico anche più ampio del nostro ci siano; mi ricordo come
quando la scorsa primavera la IV Commissione si recò a Bolzano a
valutare come quella Regione avesse risolto questi problemi,
intanto scoprimmo che hanno la tariffa integrata, che noi
inseguiamo ormai da quasi un decennio inutilmente... dal 1994 e poi
che hanno tutto un sistema attraverso un meccanismo satellitare per
controllare i ritardi delle linee, in modo da poter sempre
correggere in corso d'opera le coincidenze, nel senso che, se c'è
un pullman che sta ritardando su una certa linea di 5 minuti, il
pullman successivo aspetterà 5 minuti per ripartire con coloro che
devono fare lo scambio di automezzi. Quello mi sembra un sistema di
riferimento intelligente, lì lo hanno fatto in tempi ragionevoli e
funziona ormai da 12 anni con risultati più che apprezzabili e con
grande soddisfacimento sia dei residenti che dei turisti, in modo
particolare dei residenti, perché i mezzi pubblici vengono
utilizzati in misura maggiore rispetto che da noi. Penso che con
questi modelli e con un'applicazione specifica della Valle d'Aosta
- che però deve concretizzarsi, perché è da troppi anni che si
parla di queste cose senza che vengano presi dei provvedimenti
concreti e senza che si facciano dei significativi passi avanti -
sia necessario uno scatto dell'Amministrazione per poter
raggiungere degli obiettivi che sono non dico facilmente, ma
comunque raggiungibili con un poco di buona volontà.
