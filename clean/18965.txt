Classificazione
TRASPORTI E VIABILITÀ
Viabilità
Strade di interesse regionale


Resoconto integrale del dibattito dell'aula
Oggetto del Consiglio n. 2089 del 20 giugno 2001 - Resoconto
OGGETTO N. 2089/XI Impegno all’individuazione
di soluzioni ottimali per la strada regionale n. 47 di Cogne.
(Reiezione di mozione)
Mozione Premesso:
- che la strada regionale n. 47 di Cogne, a seguito degli eventi
alluvionali dell’ottobre scorso, versa in pessime
condizioni ed è a elevata pericolosità, a causa dei movimenti
franosi che incombono su di essa;
- che il collegamento stradale in oggetto rappresenta
l’unica via di accesso al paese di Cogne e al suo
comprensorio, la cui esistenza dipende essenzialmente dal flusso
turistico;
- che la comunità locale, preoccupata
dell’isolamento e delle conseguenze dannose che si
ripercuotono sulle attività produttive e sui servizi, invoca un
celere e concreto intervento da parte degli enti pubblici (Regione
e Comune) finalizzato al ripristino e alla messa in sicurezza della
strada regionale n. 47;
- che il Consiglio comunale di Cogne ha approvato
all’unanimità, il 26 marzo scorso, una deliberazione
che, oltre a sollecitare la riduzione dei tempi per la messa in
sicurezza del tracciato stradale, richiede
l’effettuazione di uno studio comparato che valuti
la migliore soluzione possibile relativa al collegamento stradale
dello stesso comune con il fondovalle, "tenendo presente che lo
stesso dovrà prendere in seria considerazione, oltre ai costi a
lungo termine, anche le prospettive di sviluppo della comunità
locale nei prossimi 50 anni";
- che l’Assessore regionale competente, in
risposta a un’interpellanza proposta dal Gruppo
consiliare di Forza Italia, ha comunicato che gli impegni
finanziari assunti per la manutenzione e la protezione della strada
regionale n. 47, nonché per il consolidamento dei versanti,
assommano dal 1994 ad oggi a poco meno di 37 miliardi;
- che l’Assessore regionale competente, sempre in
risposta alla medesima interpellanza, ha precisato inoltre che gli
impegni finanziari programmati nel biennio 2002-2003 si attestano
su una cifra superiore ai 40 miliardi;
- che, ferma restando l’inderogabile necessità di
realizzare le opere urgenti classificate come "priorità 1" nello
studio CREALP e finalizzate alla messa in sicurezza minima della
strada, si ritiene opportuno, prima che avvenga lo stanziamento di
ingenti risorse finanziarie, verificare attentamente quale sia la
soluzione più funzionale, più idonea e più sicura per collegare
Cogne e il suo comprensorio con il fondovalle, evitando sprechi di
denaro o la reiterazione di interventi "tampone";
il Consiglio regionale
Impegna
la Giunta regionale a procedere in tempi rapidi
all’effettuazione di uno studio comparato
finalizzato a individuare la migliore soluzione possibile, sia in
termini tecnici che di sicurezza, relativa al collegamento stradale
del Comune di Cogne con il fondovalle.
F.to: Tibaldi - Lattanzi - Frassy
PrésidentLa parole au Conseiller Tibaldi.
Tibaldi (FI)
Abbiamo annunciato la presentazione di questa
mozione già in coda all’esame di un'interpellanza
che è stata discussa nella scorsa seduta consiliare.
La mozione riguarda la strada di Cogne, oggetto di particolare
attualità non solo per chi abita nel comprensorio del comune, ma
anche per tutta la Regione visto che è una strada regionale di
grande importanza che serve la principale località valdostana
situata nel Comprensorio del Gran Paradiso; località di forte
richiamo turistico che, come ben sappiamo, è particolarmente
imminente, anzi addirittura diversi operatori turistici hanno
dovuto rinunciare a prenotazioni di clienti in quanto i problemi
che incombono sulla strada di Cogne sono particolarmente gravi.
Ma non riguarda solo questo aspetto economico, riguarda
qualunque aspetto di trasferimento, di trasporto di qualunque
abitante di quella zona, vuoi per motivazioni di spostamento di
lavoro nel fondovalle o anche per ragioni di emergenza o di
famiglia e via dicendo.
Domani, secondo le indicazioni della stampa, dovrebbe tornare
alla normalità la situazione dopo una settimana in cui è stato
necessario sbriciolare uno sperone di roccia di oltre 3.500 metri
cubi che gravava su una porzione della strada in prossimità di
Pondel e sullo stesso villaggio.
Orbene questi 3.500 metri cubi non sono l'unico pericolo; il
pericolo sussiste ancora perché lungo tutto il tracciato la strada
è compromessa da diverse masse potenzialmente franose e in
particolare, secondo uno studio effettuato dalla CREALP, ci sono
ancora oltre 11.500 metri cubi di materiale la cui pericolosità
viene definita elevata.
Sempre secondo una ricerca bibliografica e storica che è stata
fatta dalla CREALP, un istituto di ricerca svizzero, nel periodo
intercorrente fra il 1994 e il 1999 sono state segnalati
complessivamente 25 casi di caduta di blocchi a valle.
Questi sono solamente i casi ufficialmente accertati perché
sappiamo che ce ne sono altri che non sono mai stati accertati o
perlomeno registrati.
Il volume medio di questi blocchi che sono caduti in questi anni
varia da un minimo di mezzo metro cubo ad un massimo di dieci metri
cubi.
Sulla base di questi dati raccolti il fenomeno di caduta è
mediamente ogni cinque anni. Sono dati che riporto sinteticamente e
che l’Assessore sicuramente conosce.
Secondo le raccomandazioni federali elvetiche, la frequenza dei
fenomeni è molto elevata. La normativa al riguardo infatti
considera elevata la frequenza degli avvenimenti che si producono
con tempi di ritorno di trent’anni, qui invece si
parla di cinque anni. Cosa significa, tradotto in altri termini,
questo concetto? Che la strada regionale n. 47 di Cogne è sei volte
più pericolosa di una strada che è normalmente definita
pericolosa.
Lo studio CREALP ha disegnato la carta del pericolo e il
pericolo naturalmente non è di poco conto. È quindi naturale la
preoccupazione degli abitanti della comunità ed è una
preoccupazione che non è solo di questi ultimi tempi, ma che è
stata rilevata già da qualche anno a questa parte.
Ovviamente è una preoccupazione che si è acuita subito dopo gli
eventi alluvionali che hanno causato il blocco della strada ad
ottobre. C’è da dire anche che sempre lungo questo
tracciato ci sono 35 punti che rappresentano un pericolo sotto il
profilo delle valanghe, quindi c’è anche un rischio
valanghe che è tutt’altro che trascurabile.
Tra frane e valanghe la strada ha subìto più volte delle
ostruzioni, diventando impercorribile e creando problemi di
incolumità alle persone.
Volevo anche soffermarmi sulla realizzazione della carta del
pericolo che ritengo importante perché è stata ottenuta valutando
la pericolosità delle instabilità. Si tenga presente che ci sono
oltre 600.000 metri cubi di materiale roccioso potenzialmente
instabile, dei quali, come dicevo in precedenza, 11.500 a
pericolosità elevata che potrebbero cioè essere prossimi a cadere.
Quando si parla di pericolosità elevata, per fare un esempio mi
riferisco al masso di Pondel che è stato fatto brillare ed è stato
sbriciolato.
La carta del pericolo è stata ottenuta valutando la pericolosità
di questa instabilità, ossia il volume di roccia che può
raggiungere la strada. Le traiettorie hanno permesso poi di
stabilire la velocità dei blocchi in caduta e quindi di ricavare
l’intensità dei fenomeni e di qui si è giunti alla
definizione del pericolo.
Va chiarito che l’intensità è considerata bassa
quando è inferiore ai 30 kg/joule ed è elevata quando supera i 300
kg/joule; 30 kg/joule si riferiscono all'energia massima assorbita
da barriere rigide in legno, mentre il limite di 300 kg/joule
corrisponde mediamente all’energia di impatto che
può essere sopportata da un muro di cemento armato. Un masso di 2
metri cubi, per avere un'idea, che scende a 16 chilometri/ora e che
è lento quindi come discesa, produce un impatto di 350 kg/joule,
quindi già non può essere sopportato da un muro di cemento
armato.
Cosa succederà, e abbiamo visto questa mappa
dell’instabilità, quando potenzialmente dalla zona
n. 1 si potrebbero staccare massi del volume di 1.500 metri cubi o
i due massi da 1.000 metri cubi che si trovano nella zona n. 9,
perché sono le zone in cui è stato suddiviso il tracciato che va
dal ponte di Chevril fino al Comune di Cogne, o addirittura il
masso da 4.500 metri cubi?
Questa analisi dettagliata ha, come dicevo prima, suscitato
legittime ed elevate preoccupazioni nella popolazione,
preoccupazioni che ci siamo solo limitati a riprendere nella
mozione, dove riportiamo anche una posizione molto esplicita
espressa dal consiglio comunale il 26 marzo scorso attraverso una
deliberazione, nella quale si sollecita la riduzione dei tempi per
la messa in sicurezza del tracciato stradale - e da questo punto di
vista possiamo dire che la Regione ancora in questa settimana, con
gli strumenti e le strutture a disposizione, ha fatto ciò che si
doveva fare - e si richiede l’effettuazione di uno
studio comparato che valuti la migliore soluzione possibile
relativa al collegamento stradale dello stesso comune con il
fondovalle
"? tenendo presente che lo stesso dovrà prendere in
seria considerazione, oltre ai costi a lungo termine, anche le
prospettive di sviluppo della comunità locale nei prossimi 50
anni"
.
Si parla di costi, perché con l’interpellanza che
ricordavo all’inizio di intervento e che abbiamo
discusso nella scorsa seduta, l’Assessore ha reso
noto quali sono stati gli impegni finanziari assunti, pari a 36.700
milioni, e gli impegni finanziari programmati fra il 2002 e il
2003, che assommano a 40.110 milioni.
Allora un'analisi che ci sembra logica e condivisibile, la cui
origine è maturata presso gli abitanti di Cogne, è questa:
sollecitiamo la Regione, prima di fare delle spese ingenti di
questa portata, ad individuare una soluzione ideale, ottimale, di
collegamento con il fondovalle che garantisca la sicurezza della
percorribilità da parte di chiunque: residenti e turisti.
È questo il fine della mozione: sollecitare alla Giunta
regionale questa attenzione; attenzione che, ripeto, è maturata in
sede comunale, che noi abbiamo valutato assolutamente condivisibile
e che oggi sottoponiamo all’attenzione del Consiglio
Valle.
Vorremmo evitare che venissero effettuate ingenti spese, quindi
un dispendio di risorse considerevole con tutti i problemi che ne
possono conseguire, e inoltre che si facessero scelte frutto di
approssimazione o di improvvisazione, come peraltro, così ci è
stato segnalato, si è verificato anche questa settimana. Mi
riferisco ad orari di apertura che erano stati indicati su cartelli
fatti a mano, non si sa bene se ci fosse un'ordinanza di chiusura,
o di gestione dei passaggi delle autovetture, sappiamo che ci sono
state code chilometriche perché la gente voleva rientrare e ha
dovuto aspettare fino a 4 ore; insomma disagi che si sono
accresciuti anche a causa della presenza di alcuni speroni di
roccia che, nonostante la brillatura di quel masso di 3.500 metri
cubi, sono ancora in quota, sono prossimi a cadere.
Sono state fatte operazioni tecniche che hanno lasciato qualche
perplessità, come ad esempio l’utilizzo di un
elicottero con la classica tanica d’acqua che si
utilizza per spegnere gli incendi boschivi che è stata scaricata
con violenza su uno di questi massi ancora lì abbarbicati sulla
montagna, nell'intento di effettuare il disgaggio, ma ciò non è
riuscito e c’è stata un po' di confusione nei
lavori.
Qui la responsabilità non si riesce mai bene ad individuare se
sia della Regione, del Comune o della ditta che effettua i
lavori.
È un frammento di cronaca che mi permetto di inserire
nell'illustrazione di questa mozione, probabilmente
l’Assessore lo conosce oppure sarà in grado di
tranquillizzare, oltre a chi sta esponendo tale mozione, anche
coloro che attendono risposte concrete da parte della pubblica
amministrazione.
Quali sono gli obiettivi di questo studio? I collegamenti con il
fondovalle: è naturale che il fondovalle al quale può essere
naturalmente collegato Cogne, è quello di Aymavilles, però non si
esclude neanche l’ipotesi di un collegamento tramite
galleria con Pila.
Qualche ipotesi un po' più ardita parla di collegamento con il
fondovalle del vicino Piemonte, non si può escludere nulla, oggi la
tecnologia permette tutto e ancora di più. Ecco perché chiediamo
uno studio comparato.
Sosteniamo l’idea che uno studio comparato sia in
questo momento doveroso prima di investire risorse, soprattutto per
dare risposte concrete in termini di sicurezza e di efficienza a
cittadini che giustamente la chiedono.
Concludo qui l’illustrazione e attendo le
osservazioni di colleghi e dell’Assessore.
Si dà atto che, dalle ore 20,13, presiede il Vicepresidente
Lattanzi.
Presidente
La discussione generale è aperta.
La parola al Consigliere Cuc.
Cuc (UV)
Ho seguito attentamente
l’illustrazione della mozione da parte del
Consigliere Tibaldi e sicuramente alcune affermazioni possono
essere condivise soprattutto quando si parla di pericolosità di
questa strada, quando si parla di un territorio comunque difficile.
Sicuramente non si tratta solo della situazione della Valle di
Cogne, ma probabilmente è una situazione generalizzata in tutta la
Valle d’Aosta.
Farei una piccola storia di questa strada che per ovvie ragioni
conosco. Direi che negli anni ’70 e
’80 uno dei problemi principali di questa strada di
questa valle, era legato alla messa in protezione della strada,
appunto, per il pericolo rappresentato dalle valanghe. In questi
anni l’ANAS, che gestiva la strada e ne era
proprietaria, era intervenuta con la costruzione di alcuni
paravalanghe, quello di Beligny, Cretaz Zerva a valle di Vieyes e a
monte con i paravalanghe della Lays, del Ronc, La Nouva, del
Cheuseret, del Lexert. Tutte queste protezioni in questi anni sono
state importanti per garantire la sicurezza per quel che riguarda
la caduta di valanghe.
Sottolineo che nell’ottobre scorso queste opere
sono state fondamentali per salvare un tre-quattrocento metri di
strada in vari punti, soprattutto a valle di Vieyes, a Cretaz Zerva
e a monte del vallone del Ronc in quanto in questo caso hanno
assolto la funzione non di paravalanghe, ma di paramassi.
Dal 1994 la Regione diventa proprietaria di questa strada,
quindi ne assume anche la gestione, classificandola poi in
regionale n. 47. Sin da subito sono iniziati interventi importanti
di manutenzione, ma soprattutto di programmazione per migliorare la
sicurezza di questa strada tenendo conto anche
dell’aumento del traffico dovuto a tanti fattori:
sicuramente il traffico turistico, esigenze diverse da parte della
popolazione, abitudini diverse in generale. Ricordo che venti anni
fa, quando c’erano 30-40 centimetri di neve in
inverno, non si andava a Cogne il sabato sera. Oggi con le auto
quattro per quattro, i fuoristrada, con 60 centimetri i ragazzi, i
giovani, salgono a Cogne e chiaramente i pericoli in questi casi
aumentano.
Dicevo, quindi, programmazione e inizio di lavori, completamento
di queste protezioni con la costruzione di paravalanghe in località
La Pesse che partirà l’anno prossimo (queste sono
opere programmate ancora prima dell’alluvione),
l’allargamento della strettoia di Vieyes e poi
l’allargamento al chilometro 6,7 al piano del Pondel
che è stato sospeso proprio perché in direzione del famoso masso
fatto brillare nei giorni scorsi.
Apro una parentesi, direi che questa operazione ha tolto un
peso, un grande pericolo sia per gli utenti della strada di Cogne,
ma anche per la popolazione del Pondel: sono 40-50 persone che
vivevano con una tensione alta, e direi anche che è giusto
segnalare come questo tipo di operazione sia stata eseguita in modo
esemplare e abbia dato dei risultati ottimi, al di là dei risvolti
di questa settimana, che sono legati a un disgaggio, ad una
sistemazione a monte e ripulitura della carreggiata.
L’intervento dell’elicottero non era
per disgaggiare, ulteriormente, era solo per pulire dalla terra, e
sarà poi l’Assessore che vi spiegherà meglio.
A seguito di tutti questi smottamenti e caduta di massi vari in
tanti punti della strada, l’Amministrazione ha
incaricato una società svizzera esperta in materia, la CREALP, che
in collaborazione con i tecnici regionali ha redatto uno studio,
una carta dei potenziali rischi e punti di intervento segnalando
comunque priorità e modalità di intervento.
Questo programma di lavori è iniziato seguendo le indicazioni
date e, a seguito degli eventi dell’ottobre scorso,
questo piano è stato integrato e tutti gli interventi programmati
sono stati presentati a Cogne dall’Assessore Vallet
e dal Presidente Viérin, all’Amministrazione
Comunale, gli abitanti di Cogne con una riunione pubblica il 28
febbraio scorso, precisando in quella sede i tempi di realizzo di
ogni singolo intervento e rispondendo già in quella sede sulle
responsabilità, sulle conseguenze, sulle modalità di intervenire
nel più breve tempo possibile sulla regionale n. 47.
La proposta alternativa di questi ultimi tempi da parte di un
gruppo di "Cogneins", che hanno manifestato, hanno proposto di
costruire un tunnel stradale verso Pila, di collegamento con Pila,
è giustamente da tenere in considerazione. A mio modo di vedere
dobbiamo però essere realistici e soprattutto confrontare i costi,
cosa importante, e gli eventuali tempi di realizzo di una galleria
che ha una lunghezza di circa 7 chilometri.
Un elemento di valutazione che mi permetto di fare è questo:
anche nell'ipotesi migliore che oggi noi avessimo la disponibilità
finanziaria per realizzare quest’opera, che a spanne
possiamo quantificare in 200-250 miliardi, che domani mattina
teoricamente i progetti fossero pronti e fossimo pronti ad iniziare
i lavori, potremmo comunque ipotizzare un 5-6 anni per realizzare
il tutto.
La domanda che mi faccio è semplice: in questi 5 o 6 anni i
"Cogneins", i turisti, noi tutti, cosa facciamo per andare a Cogne?
Ci mettiamo un casco in testa e speriamo in qualche santo
protettore? È quindi evidente la necessità di proseguire con gli
interventi di messa in sicurezza della strada attuale che sono
programmati in tempi più che ragionevoli.
Una valutazione che è sicuramente importante è la questione
relativa alle prospettive di sviluppo della comunità di Cogne nei
prossimi cinquant’anni, così come citato dalla
mozione, riprendendo la delibera del Consiglio comunale di Cogne.
Sono convinto che la soluzione per l’accesso viario
a Cogne deve essere mantenuta con la situazione attuale, ovvero
collegamento di fondovalle con Aymavilles, con tutti gli interventi
programmati e aggiungo anche l'importante deviazione programmata
per evitare la zona uno, (vedo che il collega Tibaldi ha esaminato
puntualmente lo studio CREALP) con la costruzione di una galleria
di circa 700 metri in località Chevril, un nuovo paramassi in
località Grand Bois, completando in buona sostanza le indicazioni
fornite dallo studio CREALP.
Cogne ha un'esigenza importante per la stagione invernale e mi
sembra che questa mozione sia legata anche a questo aspetto. Sono
alcuni anni che si parla di collegamento con la stazione di Pila;
personalmente sono convinto che tenendo conto delle priorità che la
Valle d’Aosta, che questa Amministrazione ha nel
completamento della ricostruzione post alluvione, oggi la
situazione della società di gestione degli impianti di Pila e la
volontà manifestata dalle Amministrazioni comunali interessate di
Cogne, di Gressan, di Charvensod, di Jovençan e di Aymavilles, che
già si sono incontrate e confrontate, porteranno sicuramente a uno
sviluppo di tutto il comprensorio, un ragionamento di comprensorio
intero che ruota attorno a Pila.
Da una parte la stazione di Cogne può offrire alcune migliaia di
posti letto, dall’altra parte per Pila è
fondamentale garantirsi presenze durante i giorni settimanali in
modo da giustificare nuovi investimenti in eventuali impianti di
risalita.
Credo che negli ultimi anni il settore nord est della Valle
d'Aosta, Monterosa Ski per esempio, ha rinnovato e potenziato il
settore con importanti interventi economici; probabilmente
esistevano le condizioni per poter intervenire.
Oggi sul comprensorio dei cinque Comuni che ho citato, esistono
le condizioni per programmare seriamente e compatibilmente con le
disponibilità finanziarie necessarie, intervenire, dando così
risposte concrete anche alle aspettative della comunità di
Cogne.
Tornando alla mozione, se ci sarà l’impegno da
parte della Giunta di effettuare questo studio comparato, credo che
sarà questo un elemento in più, una possibilità di confronto
aggiuntiva, anche se personalmente ho già espresso la mia posizione
al riguardo degli interventi da eseguire.
Presidente
Se nessun altro chiede la parola, dichiaro
chiuso il dibattito generale.
La parola all’Assessore al territorio, ambiente e
opere pubbliche, Vallet.
Vallet (UV)
Il Consigliere Tibaldi ha fatto
un'illustrazione molto puntuale e dettagliata della situazione
nella strada regionale di Cogne; si tratta di problematiche
certamente note, perlomeno al sottoscritto, evidenziate in modo
molto puntuale nello studio CREALP; situazioni acuite
dall’evento alluvionale del mese di ottobre
2000.
Diverse iniziative consiliari hanno avuto ad oggetto la strada
regionale di Cogne e ho già avuto modo in
quest’aula, a più riprese, di illustrare quanto è
stato fatto, quanto abbiamo in programma di fare.
Una sintesi della programmazione delle opere
l’abbiamo inviata al Comune di Cogne qualche
settimana fa e copia della relazione l'avevo consegnata al
Consigliere Tibaldi. Quindi, non credo sia il caso adesso di
entrare nel dettaglio della questione.
La mozione chiede alla Giunta di
"? procedere in tempi rapidi
all’effettuazione di uno studio comparato
finalizzato ad individuare la migliore soluzione
possibile?"
.
Rispetto a questa questione, come ha ricordato opportunamente il
Consigliere Cuc, il Presidente della Giunta, il sottoscritto -
erano presenti anche alcuni consiglieri regionali fra cui Cuc e
Lattanzi - abbiamo partecipato ad un'assemblea pubblica il 28
febbraio scorso nel Comune di Cogne.
In quella occasione abbiamo illustrato nel dettaglio il
programma delle opere previste per la messa in sicurezza della
strada regionale n. 47 e abbiamo preso impegno di provvedere alla
realizzazione di questo studio perché riteniamo sia necessario
avere a disposizione dei dati che ci consentano di orientare al
meglio gli investimenti da fare.
Questo studio credo debba mettere a confronto delle soluzioni e
analizzare comparativamente gli aspetti di tipo
economico-gestionale, di sicurezza, valenza tecnica, sviluppo della
comunità locale in tempi medio-lunghi e proporre quindi un'analisi
costi/benefici con riguardo ai costi di costruzione, di gestione,
di manutenzione, dei benefici economici, andando a proporre questo
discorso per diverse soluzioni che sono possibili, tra cui anche la
realizzazione di un tunnel in galleria naturale verso la stazione
di Pila.
Quindi, rispetto a questo problema, che è poi il nocciolo della
mozione, l’impegno lo abbiamo preso tre mesi fa, lo
ribadiamo in questa sede e la mozione altro non fa che riproporre
una questione rispetto alla quale già siamo impegnati.
C’è un aspetto - rispetto al quale ha detto
qualcosa il Consigliere Cuc - che credo sia comunque importante
sottolineare ed è quello della volontà della Giunta di proseguire
immediatamente senza sospendere l’attuazione del
programma che abbiamo predisposto perché in ogni caso, ammesso che
si creino un giorno le condizioni per ipotizzare la realizzazione
del tunnel stradale verso Pila, questo richiederà tempi lunghi e
non è ipotizzabile che, rispetto alle questioni così puntualmente
evidenziate dallo studio CREALP, noi stiamo con le mani in mano ad
aspettare che i massi rotolino a valle.
Per cui, rispetto alla mozione, avendo noi preso già questo
impegno, chiedo ai proponenti di ritirarla, in caso contrario ci
asterremo.
Prima di concludere, voglio fare un breve accenno all'operazione
che è stata compiuta la settimana scorsa perché non mi sono
piaciuti alcuni termini usati dal Consigliere Tibaldi nel ricordare
degli inconvenienti che ci sono stati nelle giornate di sabato e
domenica. Non si è trattato di improvvisazione, si è trattato
invece di un intervento programmato nel dettaglio che è riuscito
sicuramente bene, ha prodotto gli effetti che ci si attendeva senza
arrecare danni ulteriori, il che non è stato semplice.
Evidentemente l’operazione non si è conclusa come
avevamo sperato con l’esplosione di giovedì mattina.
Alcuni speroni di roccia sono rimasti in parete. Posso dire adesso
al Consigliere Tibaldi che questa mattina la parete è stata
completamente ripulita, quindi non ci sono più problemi in
parete.
Nella giornata odierna si è provveduto alla pulizia della parete
sottostante e in questi minuti la strada dovrebbe essere riaperta
in modo definitivo. Questo per dire due parole di stima verso i
tecnici e gli operatori che hanno portato a termine un'operazione
molto difficile e complessa che ha consentito di risolvere una
situazione molto difficile e per la strada e per
l’abitato di Pondel.
Presidente
La parola al Consigliere Tibaldi per
dichiarazione di voto.
Tibaldi (FI)
Prendo atto delle ultime affermazioni
dell’Assessore con soddisfazione perché se questa
mattina si è completata la rimozione degli ultimi massi, degli
speroni che erano lì e incombevano su quel tratto di strada, per
cui da domani potrà essere agibile, è già un risultato che, come
era programmato, viene rispettato. Ciò non vuol dire però che non
rimanga l’interrogativo come proteggere la strada di
Cogne nel suo complesso dalle frane e dalle valanghe che gravano su
di essa. Mi pare di capire che sotto un profilo di analisi
sostanziale ci sia una convergenza di punti di vista e questo non
può che farci piacere.
Volevo fare alcune precisazioni. La prima in merito a
un'affermazione che ha fatto il collega Cuc. Non abbiamo mai detto
che non ci sia l'inderogabile necessità di realizzare quelle opere
che sono classificate nella cosiddetta "priorità uno", cioè quelle
che sono finalizzate alla messa in sicurezza minima della strada;
questo è anche contenuto in maniera esplicita in un passaggio della
mozione.
Diciamo in aggiunta che è necessario fare uno studio
approfondito e comparato su quella che è la soluzione ottimale.
Peraltro siamo convinti che nel rapporto costi/benefici e sicurezza
la soluzione ottimale sia proprio quella del collegamento fra Cogne
e Aymavilles, ma questo non impedisce di fare uno studio
approfondito. Si tratta di una situazione di emergenza che può
essere classificata come priorità rispetto ad altre, quindi non
vedo la necessità di negare uno studio richiesto e voluto da buona
parte della popolazione di Cogne come peraltro è stato detto sia
dal Consigliere Cuc sia dall’Assessore Vallet e
approfondito nel dibattito pubblico che c’è stato a
Cogne il 28 febbraio.
L’Assessore dice però una cosa che mi sento di
contraddire; non sono io che lo contraddico per schieramento
politico avverso, ma sono i fatti a dirlo. Se tre mesi fa voi
aveste già manifestato questa intenzione, il 13 maggio dalle urne
non sarebbero uscite 170 schede con la scritta "strada sicura". La
protesta c’era, ed è tuttora rivolta agli
amministratori pubblici per chiedere loro delle risposte più
chiare. Se tre mesi fa, come dice l’Assessore, ci
fosse stata un'intenzione chiara e manifesta, la protesta non ci
sarebbe stata. Mi pare che non sia Tibaldi a dirlo, ma siano 170
cittadini che abbiano detto:
"Cari amministratori dateci una
strada sicura"
.
Evidentemente questo problema permane anche oggi, forse ha una
minore intensità perché nella zona di Pondel ci sono metri cubi
pericolanti in meno che incombono su quel tratto di sedime stradale
o su quel villaggio, tuttavia il piano di intervento globale su
questa strada deve essere ancora affrontato in maniera
consistente.
Sull’invito a ritirare la mozione, Assessore, non
può dire:
"Già fatto"
perché non è già stato fatto. Si può
fare di più, questo riprende anche il motivo di una famosa canzone,
si può fare e allora se si può fare, facciamolo perché ad oggi non
esiste alcun atto amministrativo o documento che certifichi questa
volontà in maniera formale.
Oggi l’Assessore e il Consigliere Cuc dicono:
"Sì, si può fare"
. Siamo contenti che ci sia una convergenza
di idee e di pensiero su questo problema, però è solo una
manifestazione di intenti.
Se il problema che costituisce la mozione è una questione di
primogenitura, Assessore, siamo lieti di ritirare la mozione e
lasciare a voi la primogenitura a una condizione: che arriviate qui
con un documento, ce lo proponiate e lo votiamo. Ma non domani,
adesso, altrimenti che senso ha farlo?
Se questa mozione riprende i passaggi, e mi pare che li
riprenda, in maniera obiettiva e scevra di strumentalizzazioni
politiche, di quella che è la situazione esistente in Cogne, in
particolare sulla strada n. 47, non capisco perché non si possa
votarla o emendarla. Altrimenti proponete un documento alternativo,
ne avete la facoltà, però affrontiamolo in maniera formale anche in
questa sede. Da parte nostra non c'è alcun problema, visto che
c’è una convergenza di intenti; viceversa
sembrerebbe voler solo mortificare un'iniziativa che viene portata
in quest’aula da un gruppo consiliare con estrema
obiettività e senza alcuna strumentalizzazione o pretesto
particolare e che voi respingete.
L’Assessore sa benissimo che il problema della
strada non si risolve solo con il brillamento del masso di Pondel.
La strada ha due pareti rocciose lungo tutto il tracciato, che sono
fortemente instabili, dalle quali grosse quantità di roccia possono
rotolare a valle da un momento all’altro.
La situazione del paese è particolarmente grave perché il paese
vive nell’isolamento. Il ragionamento che ci ha
fatto il Consigliere Cuc è suggestivo: che tutto quel comprensorio
ruoti domani intorno al domaine skiable di Pila sarà anche una
bella idea, però penso che Cogne voglia difendere una sua
peculiarità non solo geografica, ma anche turistica e alpina.
Il fatto che ci sia stato un accordo di massima fra i Comuni di
Aymavilles, di Gressan, di Jovençan e di Cogne stesso, non deve
fare dimenticare che i "Cogneins", che il Consigliere Cuc conosce
molto meglio di me, orgogliosi di una loro autonomia particolare
dovuta forse alla distanza che hanno rispetto al fondovalle,
vogliano continuare a conservarla in virtù di un collegamento con
il fondovalle che però sia garantito e sicuro. Garanzia e sicurezza
che possono solo arrivare dalla Regione, vuoi per il fatto che la
strada n. 47 è regionale, vuoi per il fatto che le risorse
necessarie possono pervenire solo da un ente come la Regione.
Assessore, per concludere, non ritiriamo la mozione, la
manteniamo così a meno che da parte vostra non ci sia una proposta
concreta e una proposta concreta significa: "Verba volant, scripta
manent" e così concludo.
Presidente
La parola al Consigliere Curtaz per
dichiarazione di voto.
Curtaz (PVA-cU)
Brevemente annunciamo il nostro voto
favorevole alla mozione del gruppo di Forza Italia.
In occasione dello scorso Consiglio abbiamo noi stessi sollevato
attraverso un’interpellanza il problema della
sicurezza della strada di Cogne come l’Assessore
ricorderà.
Avevamo avanzato nel corso della discussione delle proposte che
definirei per certi versi analoghe a quelle che sono oggetto della
mozione odierna.
Ci sembra che lo studio richiesto possa essere un contributo
utile alla soluzione definitiva di un problema che è
all’ordine del giorno; gli interventi che si stanno
facendo dimostrano che il problema c’è, deve essere
risolto.
È ovvio che gli interventi urgenti e necessari debbano essere
fatti, ma lo studio che la mozione richiede a me non sembra che sia
in contraddizione con gli interventi che si stanno facendo; mi
sembra un di più che è tutto sommato condivisibile.
Presidente
Pongo in votazione la mozione in oggetto:
Consiglieri presenti: 28
Votanti e favorevoli: 5
Astenuti: 23 (Agnesod, Bionaz, Cerise, Charles Teresa, Cottino,
Cuc, Ferraris, Fiou, Lanièce, Lavoyer, Louvin, Martin, Nicco,
Ottoz, Pastoret, Perrin, Perron, Piccolo, Praduroux, Rini, Vallet,
Viérin D. e Viérin M.)
Il Consiglio non approva.
