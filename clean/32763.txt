Classificazione
FORESTE E TERRITORI MONTANI
Corpo forestale valdostano e relative strutture



Oggetto del Consiglio n. 1332 del 28 luglio 2010 - Resoconto
OGGETTO N. 1332/XIII - Proposta di regolamento:
"Modificazione al regolamento regionale 17 maggio 2010, n. 2
(Disciplina dell'accesso e della mobilità nell'ambito dell'organico
del Corpo forestale della Valle d'Aosta, ai sensi degli articoli 5,
comma 3, e 11 della legge regionale 8 luglio 2002, n. 12)".
Articolo 1
(Modificazione all'articolo 1)
1. Alla lettera c) del comma 2 dell'articolo 1 del
regolamento regionale 17 maggio 2010, n. 2 (Disciplina dell'accesso
e della mobilità nell'ambito dell'organizzazione del Corpo
forestale della Valle d'Aosta, ai sensi degli articoli 5, comma 3,
e 11 della legge regionale 8 luglio 2002, n. 12), le parole:
"secondo grado" sono sostituite dalle seguenti: "primo
grado".
Président
- Collègues, les points n° 9 et n° 10, même
s'ils regardent le premier la modification du règlement et le
deuxième de la loi, concernent un argument qui peut être... vous
n'êtes pas d'accord de faire une unique discussion et deux
votations?
(interruption de la part de quelques conseillers, hors
micro)
...bien, d'accord, point n° 9 à l'ordre du jour.
La parole au rapporteur, le Conseiller Crétaz.
Crétaz (UV)
- Merci, Président. La presente proposta di
regolamento interviene sul regolamento regionale 17 maggio 2010, n.
2 (Disciplina dell'accesso e della mobilità nell'ambito
dell'organico del Corpo forestale della Valle d'Aosta, ai sensi
degli articoli 5, comma 3, e 11 della legge regionale 8 luglio
2002, n. 12), al fine di modificare l'articolo relativo
all'assunzione a tempo indeterminato ad agente forestale. La
presente proposta di regolamento si compone di un solo articolo che
modifica la lettera c) del comma 2 dell'articolo 1 del regolamento
in oggetto. Il testo novellato prevede che, per partecipare al
concorso per l'assunzione a tempo indeterminato ad agente
forestale, occorre, tra l'altro, essere in possesso del titolo di
studio finale di istruzione secondaria di primo grado. Ciò in
analogia con quanto stabilito per gli altri dipendenti
dell'Amministrazione regionale inquadrati nella posizione B2, ed in
particolare per i vigili del fuoco, i quali hanno mansioni e
responsabilità equiparabili a quelle degli agenti del Corpo
forestale della Valle d'Aosta. L'applicazione del testo ora
vigente, che prevede il possesso del titolo di studio finale di
istruzione secondaria di secondo grado, comporterebbe, pertanto,
una disparità di trattamento tra dipendenti regionali e la
necessità di rivedere il contratto collettivo al fine di inquadrare
il profilo di agente forestale nella categoria C, con posizione
economica da definire e conseguente inevitabile aumento della
spesa. L'interpretazione data a suo tempo alla Commissione per il
Regolamento del Consiglio, che ha ritenuto di poter assegnare alle
Commissioni la nuova proposta, ha quindi consentito alla
Commissione di entrare nel merito del testo, che riteniamo possa
evitare all'Amministrazione regionale inevitabili aumenti della
spesa pubblica. Grazie.
Président
- J'ouvre la discussion générale.
La parole au Conseiller Donzel.
Donzel (PD)
- Egregio Presidente, cari colleghi, il
relatore riporta correttamente al termine della relazione che, se
siamo qui a discutere di questo argomento, è in virtù di
un'interpretazione data a suo tempo dalla Commissione per il
Regolamento del Consiglio. Devo dire che tale Commissione è uno di
quei luoghi dove meglio ho lavorato in questi anni e dove davvero
si è registrato un clima di disponibilità ad approfondire con
trasparenza, con documenti che sono stati presentati alla
Commissione Regolamento anche da parte delle varie forze politiche
molto difformi in partenza gli uni dagli altri. Devo dare atto al
Presidente del Consiglio che ha sempre fornito una nutrita
documentazione inerente al regolamento di altri Consigli regionali
che ci hanno consentito di fare confronti e approfondimenti e di
trovare soluzioni che trovassero accordo fra le giuste esigenze
della maggioranza e le sollecitazioni provenienti dalle forze di
minoranza, in un rapporto sempre di grande e reciproco rispetto,
che aveva l'obiettivo comune di valorizzare il lavoro del Consiglio
regionale, quindi con l'obiettivo non di inventare delle norme che
fossero di ostacolo al Governo, quindi nessuna intenzione di
frapporre l'attività del Consiglio a quella del Governo, ma che
mirassero a valorizzare l'attività di tutti noi che qui operiamo.
Devo dire invece che nel caso in specie questa interpretazione è
stata particolarmente sofferta, se si può dire e bisogna anche
prendere atto che in una commissione in cui erano presenti due
rappresentanti della maggioranza e tre rappresentanti delle forze
di minoranza si è tenuto presente che i rappresentanti delle forze
della maggioranza in questa Commissione del Regolamento valgono per
17, valgono per 4, quindi non è che votano 1, votano 17, votano 4.
È curiosa questa forma di democrazia per cui se in tali
commissioni, anziché avere 3-4 rappresentanti di maggioranza, il
singolo rappresentante di maggioranza vale 17, in ottemperanza a
non so quale principio democratico. Naturalmente nulla toglie...
capisco benissimo che la maggioranza deve rimanere maggioranza, ma
a quel punto uno si porta 4 o 5 scudieri, di modo che almeno il
voto di uno vale sempre 1. Nel merito l'interpretazione era se era
possibile o meno ridiscutere di un articolo che era già stato
votato in un Consiglio precedente, la norma vorrebbe che si
aspettino 6 mesi... o perlomeno l'interpretazione che ne abbiamo
dato noi. Si è ritenuto invece che nel caso in specie bisogna
proprio che il singolo articolo venga bocciato, perché rimanga
congelato per sei mesi; se non è fisicamente bocciato il singolo
articolo, ma emendato, ahimè, questo può secondo questa
interpretazione consentire la ripresentazione dell'articolo. Questo
significa che se l'opposizione presenta un emendamento, deve stare
attenta, perché deve chiedere che venga votato prima l'articolo, lo
deve bocciare, poi deve far votare l'emendamento, perché se vota
direttamente l'emendamento, la maggioranza due settimane dopo gli
ripresenta l'articolo e glielo fa votare. Mi sembra un'operazione
un po' forzata e tendo a dire non è che si sia sottovalutata la
gravità della cosa, perché il relatore dice qua, a causa di una
superficialità di valutazione della minoranza, rischiamo di alzare
la spesa, di creare confusione nei contratti regionali, eccetera,
allora qui c'è un problema oggettivo. Il legislatore è ancora in
grado di legiferare o tutta la legislazione è vincolata ai
contratti? È esattamente l'opposto: in tutte le democrazie di
questo mondo la legislazione è quella che fa sì che siano i
contratti che vengano eventualmente successivamente modificati,
altrimenti il legislatore non tocca più nulla, perché esiste un
contratto?
Faccio degli esempi concreti. Il legislatore ha deciso che i
titoli di studio richiesti per fare l'insegnante elementare
diventassero la laurea, in questo momento nessun diplomato può più
diventare insegnante elementare, ma deve prendersi una laurea,
ossia non ha detto che prima si doveva modificare il contratto, no,
ha fatto una legge e quella legge... faccio degli esempi... nel
caso in specie siamo a conoscenza del fatto che con il contratto
regionale, che non riconosce la specificità - ecco la particolarità
- del Corpo forestale, che non riconosce la specificità del Corpo
dei vigili del fuoco, ma fa di tutta un'erba un fascio, con
l'applicazione
tout court
della norma si crea
un'
impasse
, questo nessuno non lo vuole riconoscere. Vi
fosse però stato un altro atteggiamento in Commissione Regolamento,
si sarebbe potuto discutere nel merito, ragionare sul fatto che
effettivamente l'applicazione immediata non è possibile, occorre
valutare due possibilità: se modificare e come modificare il
contratto, oppure se fare l'operazione che stiamo facendo oggi...
oppure se valutare che per un certo periodo di tempo si provvede in
questo modo, ma si ipotizza una modifica del contratto in modo da
consentirci un domani di andare verso una legislazione che possa
evolvere. Perché cosa facciamo: se continuiamo con questo
principio, noi nel 2020 continueremo a dire che qui non si può
alzare il livello di istruzione, altrimenti chi è entrato a livello
B2 scatta il C, scatta l'aumento della spesa... no, non facciamo
mai più una modifica di questo tipo. Si potrà ragionare su queste
cose in modo pacato e serio? No, non si può perché si dice è così e
decidiamo così in modo unilaterale. Devo allora anche dire - poi
interverranno colleghi più esperti su questioni regolamentari - che
c'è stata una grande apertura sulla questione regolamentare da
parte del collega Tibaldi, che, a mio avviso, aveva tutto
l'interesse di evitare la forzatura di oggi con l'obiettivo di...
in parole povere si direbbe: salvare la faccia al Consiglio
regionale, ossia con l'obiettivo di continuare l'opera che avevamo
intrapreso con il Presidente della Regione di valorizzare al
massimo il lavoro del Consiglio regionale, non sminuirlo nei
confronti del Governo, senza che ciò fosse di intralcio a
quest'ultimo e con mia grande sorpresa neanche questa grande opera
di mediazione è stata presa in considerazione. Fatto sta che questo
noi lo riteniamo un atto molto grave per i lavori di questo
Consiglio regionale, riteniamo che ci sia da far chiarezza sul
dialogo basato sul reciproco rispetto che ci deve essere fra
maggioranza e minoranza, perché non c'era da parte nostra nessuna
intenzione di non capire la complessità del problema, la volontà di
non ascoltare le ragioni del Governo e di trovare anche soluzioni,
però non ci stiamo a essere trattati in questo modo, per cui dico
già che non parteciperemo al voto su tale specifico argomento.
Presidente
- Mi corre l'obbligo di fare una
puntualizzazione: non entro nel merito della decisione assunta
dalla Commissione del Regolamento, perché non mi compete, ma voglio
ricordare circa le modalità di votazione, sia per quanto riguarda
la Commissione Capigruppo, sia per la Commissione Regolamento, che
la decisione di come si vota attualmente è stata assunta
all'unanimità nel 2005 dal Consiglio regionale. Aggiungo anche che
prima era sufficiente la maggioranza assoluta, mentre con quella
modifica si è portata ai 3/5 e quindi è ancora più restrittiva
rispetto a prima; di conseguenza, il comportamento non è
censurabile, perché sembra quasi che per questa occasione si sia
inventato un modo di votare tutto particolare da parte della
Commissione Regolamento...
(interruzione del Consigliere Donzel, fuori
microfono)
...vada a spiegare il Regolamento ai cittadini, io voglio dire
però che lei ha censurato un modo di votare nell'ambito del... il
modo di votare è stato deliberato dal Consiglio regionale
all'unanimità, per cui se vuole mettere in discussione questo,
proponga una modifica al Regolamento e se ne discuterà, però che
sia chiaro che in questa occasione non è che si sia adottato né un
modo, né un metodo, né un comportamento diverso da quello delle
altre volte. Nel merito della decisione poi non mi compete di
entrare e non ci entro, ma la precisazione mi sembrava
doverosa.
La parole au Conseiller Louvin.
Louvin (ALPE)
- Grazie, Presidente. Anche se le questioni
regolamentari possono appassionare, in quest'aula sicuramente non
riscuotono un successo strepitoso fuori dalle mura del Consiglio.
Anch'io sono convinto, come il collega Donzel, che sia successo
qualcosa di non condivisibile all'interno della Commissione del
Regolamento, non condivisibile sul piano politico, non sul metodo
di voto, non condivisibile nel momento in cui una decisione,
supportata unilateralmente dalla maggioranza, viene imposta, calata
dall'alto, sulla minoranza in termini di condivisione del modo di
lavorare e delle regole che ci diamo come Consiglio. Lo considero
una frattura spiacevole e mi auguro che rimanga un
unicum
e
che non diventi una regola, non si trasformi in un
modus
operandi
continuo da parte di questa maggioranza. La questione,
peraltro, deve ritrovare agli occhi anche della comunità pur
piccola che è... "piccola" perché, quando si tratta di stabilire se
si deve avere una licenza di scuola media secondaria inferiore,
oppure un diploma di maturità per diventare guardia forestale,
evidentemente non sono in gioco i destini della nostra comunità: è
una questione politica sulla quale ci possono essere valutazioni
diverse e l'intervento del collega che mi ha preceduto ha aperto
bene in questo senso la questione.
Non possiamo venire a dire che questo Consiglio non è arbitro di
stabilire una soluzione, piuttosto che l'altra, altrimenti
commetterebbe disparità di trattamento, ma questo Consiglio
costantemente stabilisce se sono necessari i titoli di scuola
secondaria inferiore, superiore, lauree o non lauree per
determinate attività e quando ha argomentazione e noi le abbiamo
sviscerate queste argomentazioni in commissione, che hanno fatto
propendere il voto d'aula per una soluzione diversa da quella
proposta all'epoca dalla Giunta regionale, abbiamo compiuto non una
disparità di trattamento, come si scrive oggi in questa proposta di
revisione, ma abbiamo compiuto il nostro normale lavoro di
sindacato e di valutazione. Così pure non possiamo farci chiudere
le manette dal discorso dell'immodificabilità dei contratti di
lavoro, qui siamo su un terreno sul quale è la norma di legge che
stabilisce determinate condizioni e in questo il contratto di
lavoro si trova a valle della nostra determinazione nell'andare poi
a disciplinare dal punto di vista economico il trattamento e quanto
ne consegue. Credo che le finanze della Regione non sarebbero
andate in bolletta se si fossero ritoccati - non so se e in quale
misura, perché anche questo rimane un arcano mai spiegato - gli
emolumenti delle guardie forestali, ma di questo si poteva anche
discutere, in realtà il punto è un altro.
Veniamo allora al punto, perché è questo che può interessare in
quest'aula, perché crea un precedente unico e in 17 anni di mia
frequentazione mai visto che un Governo regionale fa ingoiare
all'aula, a distanza di poche settimane, quanto l'aula ha
deliberatamente, consapevolmente votato poco prima, perché la
scansione temporale va ricordata. Il 12 maggio siamo in questo
Consiglio, approviamo dopo aver discusso lungamente - e credo che
l'Assessore Isabellon ricordi il dissenso che c'era già in
commissione su questo punto, come su altri punti del regolamento
relativo al Corpo forestale - e votiamo; il 17 maggio questo
regolamento viene pubblicato e il 22 giugno la Giunta regionale
presenta una proposta di modificazione per farlo di nuovo tornare
in Consiglio affinché sia cancellata questa macchia. Perché in
fondo è questo il punto: è una macchia, questo Consiglio e questa
Assemblea si sono macchiati del crimine più grave, vale a dire il
crimine di lesa maestà che ha messo in discussione una proposta in
una parte marginale peraltro, riappropriandosi un minimo di quello
che normalmente nelle aule parlamentari è moneta continua di
scambio in senso positivo, ossia di far pesare ragioni d'aula,
ragioni di una valutazione più larga, condivisa anche con le
opposizioni che non sono all'interno di un Governo regionale, e
questo non era tollerabile.
Mi viene alla mente una lezione che ci fecero al corso di storia
del diritto romano sul reato di lesa maestà, un reato in origine
contro lo Stato, che poi dopo la
Lex Aquileia
, attraverso la
Lex Julia
, cambiò e divenne reato contro la persona
dell'Imperatore. È un caso di omonimia sicuramente, era l'8 avanti
Cristo, è quello che in sostanza nel nostro piccolo angolo visuale
abbiamo interpretato come situazione che si è creata in questo
Consiglio, non stiamo a fare "onde troppo alte", non stiamo a
drammatizzarlo, ma noi, come pure i colleghi del gruppo del Partito
Democratico, non ci sentiamo di condividere nel metodo questo
passaggio. Non credo poi che il Corpo forestale sarà
particolarmente turbato da una soluzione o dall'altra, ma noi ne
siamo turbati, nel senso che abbiamo visto deprezzarsi la moneta di
questo Consiglio in tale passaggio politico del quale francamente
ci rammarichiamo. Quando una maggioranza qui si pronuncia, è bene
che questo pronunciamento sia rispettato, condiviso, anche nel suo
esito, anche se ciascuno ha i propri distinguo e i propri dissensi,
in tale caso poteva essere un dissenso del Governo regionale senza
che questo mettesse minimamente in difficoltà il suo funzionamento.
È un peccato che non si accetti questo minimo di normale logica di
collaborazione, che trovava il nostro Consiglio regionale su questo
piccolo punto in dissenso dall'Assessore Isabellon sulla sua
valutazione, valutazione che ci ha con argomentazioni deboli e
molto formali riproposto in commissione. Abbiamo ascoltato
attentamente le sue proposte, ma continuiamo a dissentire come
abbiamo dissentito in allora, ma non lo esprimeremo con un voto
formale, perché non prenderemo parte al voto su questa modifica
regolamentare. Grazie.
Président
- La parole au Conseiller Lattanzi.
Lattanzi (PdL)
- Grazie, Presidente. È evidente che se
siamo di nuovo qui a distanza di qualche settimana dalla votazione
di quell'emendamento - una votazione che ricordo fu a votazione
segreta su richiesta della minoranza e che vide la maggioranza del
Consiglio esprimersi su quell'emendamento a favore di un
innalzamento dei requisiti per l'assunzione nel Corpo forestale -,
è perché la maggioranza ha avuto una riflessione su questo
argomento. Lo dico perché vorrei uscire dal teatrino della politica
e riportare le cose alla loro realtà: è evidente che su
quell'emendamento non giocò la convinzione della maggioranza sul
fatto che fosse o meno opportuno innalzare il criterio di
accessibilità al Corpo forestale. È evidente che se siamo qui una
riflessione in maggioranza è stata fatta e la maggioranza stessa,
che trova la sua espressione nel Governo, se oggi si ripropone qui
con questo articolo non è perché ha avuto una riflessione sul fatto
di riabbassare il titolo di studio per l'accesso al Corpo
forestale. La dobbiamo questa spiegazione in maniera molto serena e
leale ai cittadini, altrimenti non capirebbero, al di là dei
discorsi che facciamo sui regolamenti, cosa è successo quella sera
e cosa sta succedendo adesso. È successo che quella sera la
maggioranza è andata sotto su un emendamento pretestuoso, che
invece noi avevamo votato in maniera convinta dopo aver ascoltato
l'Assessore Isabellon e il Comandante della forestale, che ci
proponeva questo regolamento e, quando andammo a parlare del
livello del titolo di studio per accedere al Corpo forestale, come
Popolo della libertà, abbiamo sempre obiettato sulla necessità...
che non comprendevamo perché, pur comprendendo il quadro generale
dei vigili del fuoco e degli altri Corpi che sono accessibili con
il solo titolo di studio della terza media, il Corpo forestale non
potesse essere il primo dei Corpi che alzava il livello
professionale qualitativo, viste le nuove tecnologie, visti i
requisiti di professionalità giuridica e giudiziaria che devono
avere persone che comunque girano armate, che devono avere un
livello che noi sostenevamo dover essere un livello minimo di
cultura e di competenza, che non poteva che partire da un
reclutamento che ponesse come requisito un titolo di studio di
scuola media superiore. Su quello ci eravamo confrontati, su quello
non eravamo convinti e su quello eravamo venuti in aula a dire in
maniera leale che nella votazione segreta avremmo votato a favore
dell'emendamento, perché convinti della necessità di iniziare da
quel Corpo ad alzare il livello dell'asticella; quindi, come dice
il collega Donzel, iniziare un percorso non chiuderlo, un percorso
di riflessione su tutti gli altri organi dell'apparato regionale (e
non) che potesse portare presupposto, presupposto...
Siamo di nuovo qui con una forzatura del Regolamento, lo dico in
termini politici e non regolamentari, perché tutto è stato fatto a
norma di Regolamento, a norma di maggioranza, perché ha i numeri
che esprime nei momenti...
(interruzione del Consigliere Louvin, fuori
microfono)
...a norma di maggioranza, perché la politica è fatta di numeri,
caro Louvin, le democrazie sono fondate proprio sulle maggioranze,
sulle minoranze, sulle opposizioni, quindi su questo non possiamo
che rispettare tale principio di democrazia e non accenderlo e
spegnerlo a seconda di quando ci conviene, pur riconoscendo
un'amarezza politica, perché noi anche su tale ritorno forzoso di
tale emendamento in quest'aula in maniera inconsueta avevamo
proposto delle vie di uscita regolamentari, che potessero far
tornare questo Consiglio su questa norma in una maniera
politicamente più opportuna, in attesa di comprendere la necessità
dell'urgenza di farlo il 27 luglio prima delle vacanze e non
poterlo fare ad ottobre.
Siamo ancora qui che stiamo aspettando di sapere qual è il
criterio di urgenza in questa situazione che cambia i criteri e su
questa richiesta non abbiamo ancora avuto risposta. Ci è stato
detto che il quadro generale... non si possono fare delle anomalie,
ma se la volontà politica è quella di qualificare l'accesso ai
Corpi forestali dei vigili del fuoco, i Corpi regionali, perché non
cominciare dalla guardia forestale, invece che abbassare questa
agli altri criteri che sono già bassi? Tutto lì, noi avevamo fatto
queste domande, ci sono state delle risposte, non ci hanno
convinti, rimaniamo convinti politicamente, anche se
democraticamente in minoranza, che sia meglio alzare i livelli e
non abbassarli. Possiamo immaginare, perché non siamo degli
sprovveduti, che ci siano anche questioni personali di qualche
situazione che non può rimanere in transitorietà, ma non riusciamo
a comprendere cos'è che non può essere risolto ad ottobre che si
debba risolvere il 27 luglio. Questo ci sfugge, non riusciamo a
comprendere il presupposto; al momento siamo su una posizione di
contrarietà alla forzatura, perché ci dispiace politicamente che si
debba arrivare a fare questo per modificare uno scivolone della
maggioranza in una votazione segreta con franchi tiratori in
maggioranza, che hanno creato una condizione che non era basata
sulla convinzione politica o democratica dell'utilità di questo
parametro, ma su quelle che si chiamano altrove camurrie interne.
Prendiamo atto, conosciamo le situazioni come funzionano, crediamo
che il Consiglio... e sotto questo aspetto devo dire ai colleghi di
minoranza che l'uscita dall'aula... forse le battaglie vanno fatte
qua dentro, poi può essere politicamente più opportuno per
l'immagine esterna fare... lo abbiamo fatto tante volte anche noi e
non critichiamo nessuno, bisogna riconoscere che ci può stare anche
l'uscita dall'aula per dire domani che non abbiamo partecipato, noi
invece staremo qui, diremo che siamo contrari a questa metodologia.
Siamo convinti che si debba mantenere il diploma di scuola media
superiore per entrare nel Corpo forestale e successivamente andare
a regolamentare anche gli altri accessi per alzare la qualità
professionale dei nostri operatori della sicurezza, perché questi
diventano anche operatori giudiziari della sicurezza sul
territorio, quindi convinti di questo, non voteremo questo
provvedimento e rimaniamo convinti che sia meglio lavorare per
alzare la qualità, piuttosto che per abbassarla. Se poi ci spiegate
quali sono le argomentazioni in aula e ci riuscite a convincere...
siamo disponibili a cambiare idea, ma la vedo veramente
difficile.
Président
- Est-ce qu'il y a d'autres conseillers qui
souhaitent intervenir? Je ferme la discussion générale.
La parole à l'Assesseur à l'agriculture et aux ressources
naturelles, Isabellon.
Isabellon (UV)
- Grazie, Presidente. Credo che
l'argomento sia stato oggetto di molti tentativi di chiarimenti
anche nell'ambito delle discussioni in commissione. Qui ringrazio
la commissione, i membri della stessa e il relatore che ha
evidenziato le motivazioni per cui si è riproposto al Consiglio
l'esame di questo punto particolare del Regolamento. Sicuramente
una riflessione va fatta su quello che all'inizio era l'obiettivo
di questa proposta: quello non di andare a squalificare il ruolo di
agente forestale con il mantenimento di quella soglia di ingresso.
Ricordo che il tutto è finalizzato a partecipare ad un concorso,
quindi, nel momento in cui anche un diplomato di scuola secondaria
di primo grado partecipa, deve superare un concorso; quindi non è
detto che questo comporti degli abbassamenti di livello e cose del
genere, non credo sia questo un motivo ostativo a riproporre tale
proposta. Sicuramente i motivi sono stati ben evidenziati dalla
relazione del collega Crétaz... l'obiettivo è quello di riproporre
il testo originario, in quanto emergevano una serie di punti: da
quello della discriminazione con altri dipendenti
dell'Amministrazione regionale, in modo particolare rispetto ai
vigili del fuoco che hanno mansioni e responsabilità equiparabili,
per i quali il titolo di studio richiesto è il diploma di
istruzione di primo grado, tenuto conto anche del contratto. Il
contratto è uno degli elementi di valutazione, capisco che, se si
vuole, si può intendere che il contratto viene modificato, ma in
questo momento era uno degli elementi di valutazione, quindi
l'obiettivo è anche quello di avere un'applicazione immediata che
fosse possibile. Da una parte si chiede di operare al più presto...
in altri momenti in cui si è discusso con il Corpo forestale... nel
completare gli organici... in questo momento questo è un obiettivo
importante che l'approvazione del Regolamento permetterà di
raggiungere; di conseguenza, questo è uno dei motivi per cui la
tempistica non è secondaria. Ricordo al collega Lattanzi che il
tempo in questo caso non è ininfluente, perché si sta procedendo al
passaggio interno per coprire i ruoli dei diversi gradi e il
reclutamento degli agenti forestali sarà il passaggio conclusivo
per completare tale organico.
C'è un'aspettativa all'esterno per poter avere uno sbocco anche
di tipo occupazionale, che di questi tempi non è secondario, quindi
il fatto di avere... fatto salvo che la Commissione per il
Regolamento ha consentito di portare di nuovo alla commissione e
poi in Consiglio l'esame della modifica del Regolamento... noi lo
abbiamo fatto in questi termini. Permangono le motivazioni che
abbiamo detto e permane la necessità di rispettare i tempi, quindi
credo che questo sia stato l'obiettivo, per cui si è proposta la
modifica e naturalmente l'invito al Consiglio è ad approvare il
testo come proposto.
Président
- La parole au Conseiller Lattanzi, pour
déclaration de vote.
Lattanzi (PdL)
- Per una dichiarazione di intenzione di
intenzione di voto... L'Assessore ha ribadito un concetto che
facciamo fatica a comprendere, quindi vorremmo condividere un
passaggio. Voi siete concordi sull'obiettivo politico di
qualificare i Corpi regionali innalzando il livello dei titoli di
studio in una prospettiva che avesse... ossia la domanda è: se
fossimo in un momento diverso, con delle procedure in atto che non
sono quelle di urgenza che lei mi ha appena citato, se fossimo non
nell'impossibilità di applicare immediatamente un innalzamento del
titolo di studio, stante l'attuale normativa, i passaggi interni di
carriera, i concorsi, ossia l'obiettivo politico di prospettiva...
voi concordereste di andare a fare una riflessione sul fatto che si
acceda a certi Corpi qualificati non con la terza media come titolo
di studio? Questo è il concetto, perché se lei mi dice:
"noi
possiamo anche concordare con questa cosa, ma in questo momento per
una questione di processi interni di concorsi, di passaggi, di
ingiustizie nei confronti di altri Corpi, vedi vigili del
fuoco..."
, noi potremmo aprire una riflessione in autunno,
perché per una prospettiva la direzione politica sia quella, noi vi
diciamo fin da subito che siamo disponibili. Non è più un "no", ma
è un "non possiamo farlo adesso, siamo d'accordo sulla
prospettiva".
Président
- Je n'ai pas bien compris la déclaration
d'intention, quand même...
La parole au Conseiller Salzone.
Salzone (SA-UdC-VdA)
- Grazie, Presidente. Solo per
dichiarazione di voto. Prendiamo atto che la discussione di oggi
con una parte dell'opposizione si è stanziata evidentemente sulla
questione del metodo, su cui non rientrerò, il Presidente del
Consiglio ha spiegato più che bene. Devo riconoscere che
l'intervento del collega Lattanzi è entrato più nel merito. Noi non
abbiamo altro che da ribadire ciò che avevamo espresso in
commissione, dove abbiamo spiegato quali erano le motivazioni che
ci portavano a votare la legge di allora, per cui riconfermiamo
questa nostra posizione.
Président
- La parole au Président de la Région,
Rollandin.
Rollandin (UV)
- Per quanto riguarda le osservazioni
fatte, non entro nel merito del Regolamento, credo sia corretto
immaginare che in futuro un titolo di studio superiore possa essere
positivo per tutti. Oggi registriamo che sia nei vigili del fuoco,
sia nel Corpo forestale nazionale è prevista la scuola di primo
grado, licenza media e non titolo di studio superiore. Non voglio
dire che necessariamente dobbiamo seguire quello che succede là, ma
obiettivamente è difficile immaginare che, avendo le stesse
competenze, passiamo di colpo ad avere una situazione dove abbiamo
forestali che sono entrati con il titolo di terza media e sono
stati classificati correttamente in base ad un contratto, ma non
perché il contratto condizioni la legge, ma perché la legge deve
tener conto che c'è un contratto in essere, che tiene conto degli
accordi con i sindacati, di determinate categorie. Se uno ha la
licenza media, viene incasellato come B2, chi ha la scuola
superiore entra nella categoria C. L'urgenza era legata al fatto
che avevamo un atto che ci diceva: "sono inquadrati";
l'inquadramento porta automaticamente ad assegnare la fascia C e ci
trovavamo che quelli precedenti sono inquadrati nella B2 e gli
altri nella C, mentre facciamo i concorsi; allora, siccome vogliamo
bandire concorsi, abbiamo detto: o rimediamo adesso, oppure diventa
difficile.
Ribadisco che personalmente... ma anche come maggioranza
riteniamo che in futuro ci sarà anche l'opportunità di
riconsiderare tutte le categorie, ricordandoci che avremo il
problema serio di capire cosa facciamo di tutti quelli che avranno
la terza media, ossia l'incentivo, perché può avere due chiavi di
lettura: non abbandoniamo gli studi, cerchiamo di avere la scuola
superiore, è un incoraggiamento a non chiudere con il ciclo
scolastico con la scuola dell'obbligo. Siamo convinti che su questo
si ritornerà non so fra quanti mesi, ma sicuramente si ritornerà
per fare un ragionamento che diversifichi all'interno, in modo che
ci sia un periodo transitorio per permettere di recuperare. Non
siamo contro l'inquadramento per forza, ma ci rendiamo conto che
avevamo questa oggettiva difficoltà che creava imbarazzo perché ci
rendiamo conto delle ricadute sul territorio. Non ho nessuna
difficoltà a dire che in futuro ci sarà un ripensamento per cercare
di innalzare... ma questo vale per tutti: vale per i pompieri e per
gli altri Corpi, perché più c'è gente qualificata meglio è.
Président
- La parole au Conseiller Lattanzi, pour la
deuxième déclaration d'intention.
Lattanzi (PdL)
- Grazie, Presidente. Chiedo scusa, ma era
necessaria una richiesta e un chiarimento che credo ci sia stato.
Prendiamo atto di questa volontà politica, che condividiamo: quella
della prospettiva; le sfide ci porteranno a tornare su questo
argomento, come diceva il Presidente non solo per il Corpo
forestale, ma anche per i vigili del fuoco. E lo dobbiamo intanto
perché abbiamo in regione uno dei più alti livelli di abbandono
scolastico sul diploma che ci sono in Italia, in termini di qualità
poi vedremo la qualità (non voglio vedere le occhiatacce del nostro
Assessore all'istruzione), abbiamo una difficoltà estrema ad
incentivare i nostri ragazzi a prendere un pezzo di carta che abbia
un valore; in questo caso abbiamo il dovere come classe politica di
dare dei segnali precisi ai nostri giovani. Adesso non si offenda,
Assessore all'istruzione, poi se ho citato un dato sbagliato, ne
prendo atto e lei avrà il modo al più presto... tanto arriveremo a
parlare sui livelli della qualità della nostra scuola su cui ci
siamo già confrontati, ma se vogliamo mandare un messaggio chiaro
ai nostri giovani che la qualifica ha un valore... credo che questo
sia uno dei compiti della politica.
Prendiamo atto delle disponibilità di questo Governo a ragionare
a più ampio respiro usciti da tale emergenza, quindi ritiriamo il
nostro voto di contrarietà e ci asterremo sul provvedimento in
attesa di condividere insieme i processi di innalzamento dei titoli
di studio.
Président
- On passe à la votation. Il s'agit d'une
votation unique, car il y a seulement un article, donc on vote la
proposition de règlement dans son ensemble:
Conseillers présents: 24
Votants: 22
Pour: 22
Abstentions: 2 (Lattanzi, Zucchi)
Le Conseil approuve.
