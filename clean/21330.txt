Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 1195 del 9 marzo 2005 - Resoconto
OGGETTO N. 1195/XII - Azione di sostegno alle popolazioni
asiatiche colpite da gravi eventi calamitosi. (Interpellanza)
Interpellanza
Ricordato che in seguito al catastrofico evento che ha
sconvolto ampi territori del Sud Est asiatico la Regione Valle
d'Aosta si è attivata per portare un suo contributo a favore delle
popolazioni colpite dallo tsunami, anche mettendo a disposizione un
elicottero della Protezione civile;
Ricordato inoltre che, superato il periodo dell'emergenza,
persistono bisogni di ricostruzione cui andrebbe data una risposta
più articolata e più duratura;
Ritenuto opportuno conoscere, a oltre 60 giorni dall'evento,
l'esito delle iniziative intraprese sull'onda dell'emergenza ed
eventualmente quelle che si intendono attivare nella fase difficile
della ricostruzione;
la sottoscritta Consigliera regionale
Interpella
la Giunta per sapere:
1) quali iniziative sono state decise finora dalla
Giunta;
2) quale costo ha avuto finora l'operazione "elicottero" e
con quali risultati;
3) se si intende continuare l'azione intrapresa nei confronti
delle popolazioni asiatiche colpite dallo tsunami con iniziative
finalizzate alla ricostruzione, in che modo e con quante
risorse.
F.to: Squarzino Secondina
Président - La collègue Squarzino souhaite illustrer? Non.
La parole à l'Assesseur à l'agriculture, aux ressources
naturelles et à la protection civile, Vicquéry.
Vicquéry (UV) - Mi stupisce che la collega Squarzino... ma non
bisogna mai dare niente per scontato quando interviene la collega
Squarzino, sicuramente la replica sarà corposa. Cercherò di essere
il più chiaro possibile, anche se mi dilungherò un po' viste le
domande poste. Per quanto riguarda il primo punto, molto
sinteticamente cercherò di dare una risposta su quanto è successo
dopo l'evento, molto velocemente. Nei giorni 27 e 28 è stata
operata un'indagine telefonica presso tutte le agenzie di viaggio
valdostane, al fine di avere una situazione più precisa dei nostri
corregionali. Ufficialmente risultavano disperse solo 2 persone, ma
non era possibile avere un quadro attendibile in quanto, a detta di
molti "tour operator", sono numerosi i Valdostani che si servono di
agenzie di fuori Valle e viceversa. Nei giorni successivi sono
rientrate anche le 2 precedenti segnalazioni.
Il 28 dicembre, in seguito a contatti intercorsi fra la
Direzione della Protezione civile e l'Assessorato della sanità
della Regione Veneto, Dott. Bertinato, che è il capofila per la
sanità, e, vista la comunicazione della Dott.ssa Volpini del
Dipartimento della Protezione civile, è stato possibile redigere un
primo elenco di presidi di materiali utili. La direzione si è
quindi attivata con la Direzione sanitaria dell'USL ed è stato
possibile organizzare per la giornata successiva la partenza di ben
13 "pallets" di materiale vario, che sono stati trasportati con un
automezzo del nostro dipartimento all'aeroporto di Malpensa e
subito imbarcati per Colombo, capitale dello Sri Lanka. La Valle
d'Aosta si è così collocata nel ristretto gruppo di regioni che
hanno approntato i materiali in tempo utile per la prima partenza.
Successivamente la Giunta ha trasferito 10 mila euro all'USL per
finanziare questo intervento ed altri successivi che poi si
sarebbero ritenuti necessari. Questa metodologia di lavoro, cioè
far partire l'organizzazione dell'USL, è stata poi presa ad esempio
da altre regioni, che invece avevano intrapreso una lunghissima
procedura di acquisto di farmaci direttamente con tempi
immaginabili, mentre il nostro metodo di lavoro è stato consigliato
dalla Protezione civile a tutte le altre regioni, cioè di avvalersi
di coloro che sono in grado e hanno le competenze per dare delle
risposte immediate in termini di farmaci e presidi sanitari.
Il 30 dicembre è giunta una comunicazione a firma del Capo
Dipartimento, Dott. Bertolaso, che diceva che le regioni devono
mantenere i contatti con la Regione Veneto, la quale è capofila per
la sanità riguardo i presidi sanitari medicinali, che la situazione
dei Paesi colpiti non consente alla data del 30 dicembre di
organizzare un'efficace distribuzione a causa delle difficoltà di
trasporto interno e quindi si raccomandava di mantenere la raccolta
di materiale sanitario entro limiti contenuti, al fine di evitare
la formazione di ingenti depositi di incerta utilizzabilità, quello
che poi si è verificato puntualmente per altri trasporti che sono
rimasti bloccati o a Malpensa, o a Roma, o addirittura
nell'aeroporto di Colombo. I nostri "pallets" sono giunti a
destinazione e sono stati distribuiti tutti, perché siamo
intervenuti molto tempestivamente.
Sulla scorta di quanto comunicato in data 30 dicembre dal
dipartimento, la direzione, sentito il Soccorso alpino valdostano e
la società "Helops", ha proposto alla Giunta di inviare in Sri
Lanka l'elicottero della Protezione civile e la Giunta in data 30
dicembre ha autorizzato l'operazione, che veniva poi formalizzata
in data 31 dicembre. Il 31 dicembre il Dipartimento della
Protezione civile manifestava telefonicamente l'apprezzamento per
l'iniziativa e metteva in contatto la Protezione civile regionale
con il Tenente Colonnello Tedoldi della 46a aerobrigata con sede a
Pisa, per valutare la fattibilità del trasporto dell'elicottero con
un velivolo "C130" dell'Aeronautica militare. Nella serata dello
stesso giorno l'Ing. Meroi riceveva una telefonata dell'Ing. Seller
del Dipartimento Protezione civile, che informava che sarebbe stato
economicamente più conveniente il trasporto dell'elicottero con un
cargo "Alitalia" di imminente attivazione; con la stessa
comunicazione veniva richiesta la disponibilità di serbatoi
smontabili per acqua e a tale richiesta veniva data risposta
affermativa il 1° gennaio 2005 per 2 serbatoi da 25 metri cubi
ciascuno in dotazione al Servizio antincendi boschivi
dell'Assessorato.
Il 4 gennaio si è tenuto a Roma un incontro presso la Regione
Abruzzo fra il Dipartimento Protezione civile rappresentato dal
Dott. Spaziante, Vicecapo del dipartimento, e il rappresentante
della Regione. A questo incontro ho partecipato io stesso vista
l'importanza dell'incontro, a cui era presente il Presidente della
Regione Abruzzo, tanti Assessori e tutti i Direttori delle
Protezioni civili regionali per capire cosa avremmo dovuto fare. In
quella sede ho rilanciato l'iniziativa dell'elicottero e siamo
usciti con un'impressione non molto positiva del sistema che si
stava organizzando, perché il Dott. Spaziante ha presieduto la
riunione dicendoci per 10 minuti: "non sparate sulla "Croce
Rossa"", intendendo il Dipartimento di Protezione civile, perché in
quella prima settimana frenetica vi erano stati tanti ordini e
contrordini da parte del Dipartimento protezione civile, a cui le
regioni avevano risposto immediatamente, senza avere avuto risposte
efficienti.
Il 6 gennaio partivano, alla volta dell'Aeroporto di Milano
"Malpensa", 2 autocarri appartenenti al dipartimento: uno della
"Croce Rossa" e uno dei vigili del fuoco, per trasportare
l'elicottero e quanto ne derivava, salvo poi essere informati verso
le ore 12,00 di problemi da parte del Dott. Fiori, Responsabile del
settore del Dipartimento Protezione civile, che ci metteva al
corrente di problemi legati al rilascio dell'autorizzazione
all'impiego, che le autorità di Colombo dovevano trasmettere alla
nostra ambasciata. Scattavano una serie di consultazioni
telefoniche fra il sottoscritto e il Dott. Bertolaso e i vari
responsabili. In data 31 gennaio perveniva, dopo questo periodo di
contatti telefonici, formalmente a firma del Dott. Bertolaso, una
nota in cui si evidenziava l'impossibilità ad ottenere le
autorizzazioni, quindi si rendeva la macchina libera di essere
riportata alla base. Il 2 febbraio l'elicottero veniva portato ad
Aosta.
Le considerazioni conclusive quali sono? Che si è trattato,
mettendola in positivo, di una brillante operazione di
esercitazione, perché di questo si è trattato. Devo ringraziare la
disponibilità di tutti i funzionari della Protezione civile, nonché
dei volontari, che si sono attivati immediatamente senza chiedere
pronta reperibilità o quant'altro e che notte tempo hanno smontato
l'elicottero e lo hanno trasportato, in quanto non è un'operazione
così semplice approntare un campo base a migliaia di chilometri di
distanza. Dal punto di vista dei costi, i costi sono stati nulli,
perché si è trattato di esercitazione e tale rimane. Devo
ringraziare la disponibilità della società "Helops", che aveva dato
la disponibilità gratuita dell'elicottero, questo va rimarcato a
tutti gli effetti. Gli unici costi che sono stati sostenuti sono
pari a 1.743,25 euro per le spese di viaggio del Funzionario della
Protezione civile Ruggeri, che è stato inviato la settimana
successiva sul posto, al fine di individuare le reali necessità e
le modalità operative da sottoporre all'Amministrazione regionale
per eventuali interventi diretti, di cui parleremo dopo.
Per rispondere più significativamente al terzo punto, stiamo
ragionando sulla possibilità o meno di interventi diretti, tenendo
conto che proprio in queste ore pare si stia sbloccando una
situazione di "impasse", che definirei istituzionale all'interno
del Dipartimento di Protezione civile. Innanzitutto emerge che
finora non ci sono stati significativi interventi da parte delle
regioni nello Sri Lanka, perché all'interno del dipartimento
esistono due scuole di pensiero: una legata al Dott. Bertolaso, che
vorrebbe che tutti gli aiuti giungessero nel sud-est asiatico da
Stato a Stato tramite il "cappello" della cooperazione nazionale,
avocando quindi al dipartimento la gestione degli aiuti; la
seconda, sostenuta dalle regioni e da altri funzionari del
dipartimento, dove, sull'esperienza di quanto avvenuto per il
terremoto del Molise, si ipotizza che si possano instaurare dei
gemellaggi fra le regioni e alcune municipalità o enti locali, per
realizzare degli interventi diretti gestiti sotto la responsabilità
delle regioni stesse. Agli atti cosa abbiamo? Abbiamo un protocollo
di intesa fra Presidenza del Consiglio dei ministri e Conferenza
dei presidenti delle regioni unificate, per la collaborazione nel
settore dell'emergenza umanitaria al di fuori del territorio
italiano. Tale evento drammatico è servito per entrare nel merito
della problematica, questa è una bozza...
(interruzione della Consigliera Squarzino Secondina, fuori
microfono)
... se ne discute da circa un mese. Il contenuto è importante,
perché è stata siglata una lettera di intenti in data 12 gennaio
2005 fra la Conferenza dei Presidenti delle Regioni e il Ministero
della salute, dove si dice:
"
Il presente protocollo di intesa costituisce il riferimento
programmatico fra la Presidenza del Consiglio dei ministri e la
Conferenza dei Presidenti delle Regioni e delle Province autonome
ANCI-UPI-UNCEM, al fine di promuovere iniziative di collaborazione
e sinergie per la realizzazione di un sistema integrato di
interventi fra le parti nel settore delle emergenze umanitarie, al
di fuori del territorio italiano, laddove vi sia la richiesta da
parte dei Paesi colpiti da eventi calamitosi naturali o provocati,
della Presidenza del Consiglio o di altre istituzioni nazionali o
internazionali".
Cosa dice il documento, che segue una dichiarazione di intenti?
Dice che la Presidenza del Consiglio dei ministri è responsabile
dell'organizzazione della logistica dell'intervento, non le
regioni; che detta Presidenza, di concerto con la Conferenza dei
Presidenti delle Regioni e province invia personale specialistico e
stabilisce la durata dell'intervento; che la Presidenza del
Consiglio dei ministri, di concerto con le parti, individua le
risorse logistiche e strumentali necessarie e le modalità di
stoccaggio e di invio in zona operativa delle medesime e di
raccordo con altre istituzioni italiane e straniere operanti nel
territorio di intervento.
L'articolo 3 dice:
"La Conferenza dei Presidenti delle
Regioni e delle Province autonome ANCI-UPI-UNCEM..."
- cioè
conferenza unificata -
"... si impegnano, ciascuno per quanto di
propria competenza, ad individuare personale specialistico
disponibile per interventi all'estero, a facilitare, di concerto
con la Presidenza del Consiglio dei ministri, la messa a
disposizione e l'acquisto di farmaci, nonché di attrezzature
sanitarie e strutture sanitarie, compresi i posti medici avanzati
inseriti nel contesto di unità mobili e modulari, necessari per i
primi interventi di emergenza a favore delle popolazioni colpite,
sulla base di appositi fondi..."
- del Dipartimento Protezione
civile -
"... centrali dedicati; a rendere disponibile, di
concerto con la Presidenza dei ministri, l'acquisizione di unità
logistiche di vettovagliamento di massa, di unità mobile di
potabilizzazione e distribuzione di acqua potabile, utilizzabile in
situazioni di emergenza e post-emergenza; a collaborare con la
Presidenza del Consiglio dei ministri per eventuali ricoveri
urgenti presso le strutture sanitarie regionali..."
- questo in
caso inverso -
"... a promuovere specifiche iniziative a tutela
dei soggetti più deboli, vittime degli eventi calamitosi, in
particolare dei minori; a promuovere programmi di
post-emergenza..."
- qui stiamo parlando di ricostruzione nei
settori sanitario, sociale, logistico e dei pubblici servizi,
formativo e scolastico, nonché di riattivazione del tessuto
economico -
"... le parti, per le finalità del presente
protocollo, costituiscono un gruppo tecnico formato dai
rappresentanti di tutti"
.
Questa è la situazione; il gruppo tecnico risulta che si sia già
incontrato e stia lavorando per mettere in piedi un sistema
organizzativo molto complesso. Nella seduta della conferenza
unificata del 3 marzo scorso è stato approvato lo schema di
protocollo di intesa per il sostegno a distanza delle famiglie
dello Sri Lanka colpite dallo "Tsunami". Tale protocollo di intesa
in sintesi dice che le regioni si impegnano a lavorare con la
logica dell'adozione a distanza, che è un aspetto importantissimo
legato al sociale. Questa è la situazione, ripeto: situazione che
ha visto ultimamente sulla stampa - cito per tutti "Il Sole 24Ore"
- scatenare polemiche provenienti da più parti, provengono anche
dalle ONG. "Il Sole 24Ore" del 4 marzo 2005 recita:
"Il maremoto
scatena gli SMS, ma la burocrazia li ferma; ancora bloccati i 45
milioni donati dagli Italiani in mezzo ai conflitti di competenza,
lentezze e competizioni umanitarie fra gli Stati"
. Dice ancora
che sulla carta la Protezione civile ha stabilito come spendere e a
chi assegnare 40 dei 45 milioni donati dagli Italiani con gli SMS e
con le iniziative promosse da "RAI", "MEDIASET" e "Corriere della
Sera", sono destinati a 40 progetti da realizzare nello Sri Lanka,
ma solo sulla carta. In effetti, sul sito della Protezione civile,
che è visitabile, vi è un elenco di ipotetici interventi su cui noi
stiamo ragionando. Abbiamo avuto dei contatti, indipendentemente
dalla Protezione civile, su un intervento che coincide fra quelli
indicati nel sito della Protezione civile. Il Direttore Bertolaso
ha risposto, sempre su "Il Sole 24Ore" di sabato 5 marzo, con una
lettera durissima che non sto a leggere, ma che vi invito a
leggere, una lettera che mette in discussione addirittura tutto il
sistema delle ONG italiane. Ho partecipato all'incontro del 4
gennaio ad un dibattito fra le due scuole di pensiero, un dibattito
che non è stato molto diplomatico, perché ci si scontrava fra la
Presidenza del Consiglio dei ministri e il Ministero degli esteri
su chi dovesse gestire il tutto.
La situazione è questa. Noi non ipotizziamo di muoverci senza il
"cappello" del Dipartimento della Protezione civile, sia perché
questo è contenuto nel contesto del protocollo di intesa che ho
citato prima, sia perché non è immaginabile che direttamente la
Regione possa contattare l'Ambasciata italiana in Sri Lanka per i
visti di competenza, eccetera. Abbiamo alcune proposte
interessanti, che siamo disponibili a sostenere nel campo del
sociale se si verificheranno le condizioni per poterle sostenere e
se vi sarà un riconoscimento ufficiale da parte del Dipartimento
Protezione civile. Di certo è che questo evento drammatico ha fatto
evidenziare le grosse contraddizioni che si sono riscontrate negli
ultimi casi, sulla scorta degli scandali di Valona ha portato la
Presidenza del Consiglio dei ministri ad assumere un atteggiamento
di grande cautela rispetto alla disponibilità di alcune Regioni
super attrezzate ed organizzate - Emilia Romagna, Provincia di
Trento -, Corpo nazionale degli alpini, che ha il migliore ospedale
da campo del mondo e che non è stato attivato; vi è stata una
scelta di fondo di decidere dal centro quali strutture inviare ed è
stato inviato nei primi giorni semplicemente un presidio medico
avanzato, che sono 2 tende come quelle che abbiamo installato alla
Fiera di Sant'Orso con alcuni medici iscritti nell'elenco dei
volontari, proprio perché il dipartimento, sulla scorta di
esperienze non positive di emergenze all'estero, ha fatto una
scelta di campo. Il "bubbone" però è scoppiato e all'interno del
sistema delle autonomie locali si sta discutendo ampiamente di
questo problema, su come intervenire. Il tutto è rallentato da
questa fase pre-elettorale, che vede una grande assenza di
Presidenti ed Assessori regionali al tavolo Stato-Regioni.
Président - La parole à la Conseillère Squarzino Secondina.
Squarzino (Arc-VA) - Intanto ringrazio l'Assessore per questa
descrizione dettagliata di tutta la serie di passi fatti. Vorrei
sottolineare solo due o tre punti. Prendo atto che la prima
attenzione, giustamente, è stata rivolta ad eventuali turisti
valdostani, per capire se questi avevano bisogno di aiuto. Prendo
atto che sono stati stanziati 10 mila euro, con i quali si è pagata
una parte dei primi aiuti. Ma non ho capito bene come questi 10
mila euro sono stati utilizzati. Sappiamo che sono stati dati 10
mila euro, sappiamo che da questi l'USL ha prelevato le spese per
poter mandare il contingente di aiuti alla "Malpensa" subito, ma
non sappiamo se vi sono ancora soldi disponibili rispetto a questo
capitolo e cosa se ne intende fare. Credo che l'Assessore sia stato
molto abile nel presentare tutta la questione dell'elicottero,
perché abbiamo visto come questa operazione fosse servita come
vetrina per alcuni politici - forse è anche giusto - per
propagandare l'efficienza della Giunta, ma un'altrettanta
attenzione pubblicitaria non è stata data al fallimento
dell'operazione.
Rispetto ai costi, ho ammirato la sua capacità di slittamento di
senso: "nessun costo per l'"operazione elicottero", perché è stata
un'esercitazione"; allora sarebbe interessante capire quanto è
costata questa esercitazione...
(interruzione dell'Assessore Vicquéry, fuori
microfono)
... senta, lei può benissimo far finta di non capire le domande
che faccio, ma credo abbia capito chiaramente, quindi le chiederò,
anche con domanda con risposta scritta, il costo di tale
esercitazione collegata a tutta questa operazione molto
interessante.
Adesso vengo al futuro, che è la cosa che mi interessa di più.
Lei ha messo in luce un problema reale che vi è a livello nazionale
fra le competenze che il Dipartimento della Protezione civile vuole
arrogare a sé per quanto riguarda gli interventi nei Paesi altri
dall'Italia e il Ministero degli esteri, che lavora su progetti con
le ONG. Questo è un problema molto grosso. Chi segue tale tematica
ha visto in questo periodo moltiplicarsi anche a livello di
internet le proposte di siti interessanti di ONG, di progetti che
le ONG italiane hanno con i paesi devastati dallo "Tsunami", con i
quali sono già pronte ad utilizzare i finanziamenti, mentre
dall'altra parte vi è qualcuno che non vuole. Questo lo capisco a
livello nazionale ma, come Regione, io credo che abbiamo i due
sistemi che sono presenti nella Giunta e che, se hanno intenzione
di collaborare fra di loro, possono farlo in modo egregio. Abbiamo
come modalità di intervenire nei Paesi altri dall'Italia la
Protezione civile, ma in questo caso è chiaro che noi come
Protezione civile interveniamo all'interno di un progetto più vasto
di protezione civile, perché è impensabile che la Protezione civile
della piccola Regione Valle d'Aosta - come pure della grande
Regione Emilia Romagna - possa da sola andare in un Paese altro.
Come Regione abbiamo un'altra strada che possiamo percorrere, il
Presidente della Regione lo sa bene: vi è un Comitato di
cooperazione con i Paesi in via di sviluppo, che è in grado, se gli
affidiamo il compito specifico di intervenire in questo senso, di
prendere contatti con ONG, associazioni che sono presenti nei Paesi
devastati e far confluire attraverso tale canale le risorse che la
Regione vuole dare. In questo senso ho trovato un po' unilaterale
la risposta data dal Responsabile della Protezione civile, perché
ha parlato come Assessore responsabile, ma non come Giunta che
affronta questo problema.
Avevamo chiesto con la terza domanda se si intende continuare
l'azione, in che modo, con quante risorse. La sua risposta è un po'
parziale, perché ha solo indicato un modo che è di là da venire,
nel senso che si dice: "noi Regione dobbiamo accettare che si muova
a livello nazionale la Protezione civile e poi anche noi ci
metteremo dentro". A mio avviso, vi è un altro modo, con cui
possiamo come Regione agire, quello della cooperazione interessata
e mi rivolgo direttamente al Presidente della Regione, perché
rifletta su questo modo e pensi a come utilizzare tale strumento.
Seconda domanda a cui non è stato risposto: abbiamo chiesto con
quante risorse; forse non si è in grado di dirlo adesso, ma credo
che la Giunta all'interno di un bilancio possa definire quante
risorse si vogliono mettere a disposizione, perché finora mi sembra
siamo rimasti a 10.000 euro, siamo ad altre risorse spese per
l'esercitazione "spintaneamente" indotta e mi va bene, vorrei che
altrettante risorse che vengono destinate all'esercitazione fossero
utilizzate per attivare la ricostruzione dei paesi. A questa
domanda non ci è stata data una risposta. Sarei stata contenta che
lei fosse stato più esplicito, laddove diceva: "abbiamo in mente
alcune proposte interessanti, siamo sicuri che vi sono". Ma, perché
non ha tentato qui di dirne una o due, non ha ritenuto utile
indicare qualcosa? Altrimenti di fronte a questa interpellanza
abbiamo la certezza di quello che è avvenuto, senza sapere quanti
costi, ma glieli chiederemo... e l'incertezza sul futuro e questo
ci spiace.
