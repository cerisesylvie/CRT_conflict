Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2215 del 25 ottobre 2006 - Resoconto
OGGETTO N. 2215/XII - Problematiche per la concessione del
lavoro part time ai dipendenti regionali. (Interpellanze)
Interpellanza
Richiamata la legge regionale omnibus del 2005, con cui si
riduceva dal 25 al 20% la quota del Prt-time riguardante il
personale dipendente dell'Amministrazione regionale e la legge
omnibus del 2006 che abrogava tale percentuale;
Constatato che tali norme introducevano un trattamento
differenziato nel comparto unico regionale tra i dipendenti
regionali e quelli degli enti locali e delle altre amministrazioni
afferenti a tale comparto, nonché rappresentavano una violazione
palese dei diritti sindacali, in quanto si inserivano in una
materia di competenza esclusiva della trattativa sindacale e che
esiste attualmente un vuoto legislativo;
Venuti a conoscenza che nel mese di agosto u.s. il Presidente
della Regione avrebbe predisposto una direttiva disciplinante tali
materie, che malgrado la nostra richiesta del 2 ottobre u.s. non
abbiamo avuto la possibilità di venirne in possesso;
Richiamate inoltre le disposizioni normative e gli accordi
sindacali, in merito al monte di 150 ore a disposizione dei
dipendenti pubblici che frequentino corsi universitari, o comunque
di studio o di aggiornamento professionale, che limitano
notevolmente la possibilità dei dipendenti di poter usufruire di
tale facilitazione, specie per quanto riguarda la frequenza del
primo anno dei corsi universitari e per quanto riguarda gli
studenti a cui siano stati riconosciuti degli esami sostenuti in
passato in altre università;
Evidenziato che in tutta Europa il Part-time è considerato un
valido e innovativo strumento per fare incontrare la domanda di
flessibilità delle amministrazioni pubbliche, o comunque dei datori
di lavoro, e la domanda di compatibilità tra lavoro ed impegno
familiare, per quanto riguarda le lavoratrici ed i lavoratori,
tanto che il Part-time ha raggiunto, nella popolazione femminile,
in Germania il 43,8% del totale dei contratti di lavoro e nel Regno
Unito il 42,7, mentre la media dell'Europa dei quindici è comunque
superiore al 36%;
Condivisa la necessità di riaprire un confronto politico e
sindacale, non solo per motivazioni sopra esposte, ma anche per
limitare qualche utilizzazione improprio di tale strumento, come ad
esempio la richiesta di contratti Part-time con percentuale di
tempo lavoro inferiori al 40%;
i sottoscritti Consiglieri regionali
Interpellano
il Governo regionale per conoscere se intenda:
1) fornire a codesto gruppo consiliare copia della direttiva
in materia di personale dipendente, in particolare in materia di
Part-time, nonché copia di tutte le comunicazioni indirizzate da
codesta Amministrazione in tali materie ai sindacati e ai
dipendenti;
2) se intenda aprire un alto confronto politico e sindacale
con l'obiettivo di fare incontrare anche in Valle d'Aosta le
domande di flessibilità e di compatibilità in materia di Part-time,
al fine di raggiungere standards europei di utilizzo di tale
strumento;
3) se intenda effettuare una ricognizione sulla domanda non
accolta di 150 ore, al fine di aprire un tavolo di confronto con le
forze sindacali e le rappresentanze dei lavoratori, perché i
dipendenti che intendano migliorare la propria formazione e il
proprio livello culturale possano usufruire, senza artificiosi
ostacoli, del bonus di 150 ore, con un effetto finale di aumento
delle competenze e delle professionalità a disposizione di questa
Amministrazione.
F.to: Sandri - Fontana Carmela
Interpellanza
Ricordate le precedenti iniziative con cui è stata portata
all'attenzione del Consiglio la questione della riduzione al 20%
della percentuale di part time per i dipendenti regionali nell'anno
2006;
Ricordato in particolare che il Presidente della Regione, in
sede di discussione di una specifica risoluzione su tale tema, nel
Consiglio del 13 luglio 2006, ha preso l'impegno di "sottoporre
nella direttiva ARRS il problema transitorio, in modo che si dia al
più presto una risposta alle famiglie delle/dei dipendenti, ai
quali, con l'atto deliberativo n. 1677/2006, è stato negato il part
time";
Preso atto che le direttive sono state emanate, ma che una
risposta non è ancora stata data, come hanno ricordato gli
interessati in una lettera aperta a La Stampa il 29 settembre
u.s.;
Ricordato che tale problema è contingente, in quanto tale
percentuale è relativa solo all'anno 2006,
Considerato che è interesse della stessa Amministrazione
risolvere positivamente problemi che ingenerano stress al personale
e che incidono negativamente sulla vita di molte famiglie;
la sottoscritta Consigliera regionale
Interpella
il Presidente della Giunta per sapere:
1) quali sono i motivi per cui non si riesce a trovare un
accordo circa la gestione del part time in questa fase
transitoria;
2) se intende attivarsi per sollecitare, all'interno delle
trattative ARRS-sindacato, lo stralcio della parte relativa a tale
problema, così da non penalizzare ulteriormente le famiglie che
chiedono di avere più tempo per stare con i loro figli.
F.to: Squarzino Secondina
Presidente -
La parola al Consigliere Sandri.
Sandri (GV-DS-PSE) -
È un tema che so che sta
particolarmente a cuore al Presidente della Regione, che ci ha
messo molto su questo tema e so che ci tiene particolarmente,
quindi cercheremo di affrontarlo nel modo più serio e costruttivo
possibile.
Devo dire che i passaggi che abbiamo fatto con la legge
"Omnibus" del 2005 e poi del 2006 sono stati concordati, quindi mi
ci metto anch'io di mezzo in questa storia sulla riflessione che si
dovrebbe portare avanti sul discorso del part-time, però credo che
qualche "distinguo" anche all'epoca, soprattutto in commissione, lo
avevamo fatto, perché chiaro che quella norma - che poi giustamente
è stata tolta nel 2006 - portava anzitutto ad un trattamento
differenziato all'interno del comparto unico fra i dipendenti
regionali sottoposti a questa riduzione e quelli degli altri enti,
tipo enti locali o altre amministrazioni afferenti al comparto, per
i quali permaneva la percentuale del 25%.
Oggi siamo in una situazione in cui tutto questo deve essere
riaffrontato e credo che questo sia un dato positivo perché
significa avere la possibilità finalmente di ripartire dal tavolo
sindacale, perché uno dei difetti che era stato attribuito al
problema quando era stato sollevato con la legge "Omnibus", era la
mancanza di una trattativa e di un tavolo aperto con i
sindacati.
Il problema del part-time è importante - perché forse
condizionati da una mal interpretata attenzione al mondo sindacale,
mi pare che vi sia una remora a guardare con favore questa
istituzione, che è un'istituzione profondamente positiva per la
pubblica amministrazione, in quanto consente di avere una
modularità di impegno da parte dei dipendenti -, perché là dove c'è
un ufficio che ha un carico di lavoro del 50-60-70% rispetto a
quello di un tempo pieno, è chiaro che se metto un tempo pieno ho
una perdita di risorse, mettendo una persona a part-time invece
utilizzo pienamente le mie risorse; dall'altra parte è un ottimo
strumento per consentire alle persone di avere una compatibilità
fra il lavoro e i propri impegni personali, su cui personalmente
non vorrei entrare, perché rientra nella sfera personale, per cui
quello che uno fa del part-time saranno un po' fatti suoi... Questo
è tanto vero, che è diventato il part-time uno strumento
straordinariamente usato; in Germania è il 43,8% del totale dei
contratti di lavoro, nel Regno Unito il 42,7 mentre nell'Europa dei
"15", senza gli ultimi 10 arrivi, è comunque superiore al 36%.
Credo che capire che forse il part-time può essere una risorsa per
tutti, un momento di incontro fra amministrazione e sindacati, può
essere una nuova idea sullo stesso, in quanto consente di andare
avanti e di sfruttare al meglio questa situazione.
Per quanto riguarda le percentuali nel part-time, io sono ancora
più negativo rispetto al Presidente che, nella sua proposta di
agosto, parla di una forbice fra il 25% e il 75%, io starei anche
più su del 25%, nel senso che siccome è sotto il 40 diventa
difficile capire l'utilità del part-time - ma è oggetto di
trattativa - e certamente consentire il part-time al 10% mi sembra
non sia una cosa assolutamente accettabile.
Una brevissima introduzione solo per la questione delle 150 ore,
che è una questione marginale, ma che ho messo qua dentro per non
dover perdere un altro posto fra le interpellanze e le
interrogazioni. Sulle 150 ore la normativa, che è stata peraltro
decisa da un tavolo di confronto ARRS-Regione-sindacati, oggi non
risponde più la necessità che hanno gli universitari attuali,
perché molti di loro che hanno ripreso a studiare ad Aosta si
trovano nell'impossibilità di dare almeno la metà degli esami al 1°
anno, perché una parte degli esami è già riconosciuta loro, in
quanto li hanno dati a Torino..., quindi di fatto non possono
ottenere le 150 ore. Ne ho menzionato uno ma ve ne sono anche
altri. Credo che le 150 ore siano un modo molto poco costoso per
l'Amministrazione regionale, per poter avere del personale più
qualificato; la gente è più contenta perché studia e in più ottiene
una professionalità e una maggiore competenza, che vengono anche a
beneficio dell'Amministrazione regionale.
Presidente -
La parola alla Consigliera Squarzino
Secondina.
Squarzino (Arc-VA) -
Il discorso generale sul part-time
credo che vada affrontato nel momento in cui si comincerà a
discutere dell'organizzazione della "macchina amministrativa
regionale" e quindi si tratterà di capire come, all'interno di un
modo diverso di intendere il lavoro all'interno della Regione, si
trovino spazi anche per il part-time, cioè per questo istituto che
ha delle finalità molto precise e che è stato voluto per consentire
a chi lavora di avere la possibilità di gestire ancora delle
attività di studio in alcuni casi, ma soprattutto gestire
l'attività della propria famiglia e consentire alla famiglia di
seguire i membri più bisognosi all'interno della famiglia: i
piccoli e gli anziani.
Questo problema finora non si era mai posto in modo così
evidente, perché fino all'anno scorso, con la percentuale del 25%
definita anche a livello sindacale, veniva data una risposta
soddisfacente alle esigenze del personale. Ricordo che il
Presidente ci aveva fornito dei dati in seguito ad una nostra
iniziativa, da cui risulta che finora avevano usufruito del
part-time percentuali che si aggiravano sotto o al limite del 25%,
in alcuni casi sopra, ma pochi casi sopra il 25%.
Sappiamo che con la legge finanziaria si è voluto ridurre per il
2006 il part-time da 25 a 20%; abbiamo visto che purtroppo, nel
momento in cui a giugno dello scorso anno è stata data la risposta
alle domande di part-time in base alle direttive che erano state
emanate su indicazione della legge regionale, si è verificato che
la percentuale del 20% penalizzava una serie di persone. A domande
precise il Presidente ci aveva detto che 35 persone non avevano
potuto accedere all'istituto del part-time; di queste 26 - quindi
sono parecchie, sono i 3/4 praticamente - avevano fatto domanda
perché avevano esigenze di assistenza agli anziani o ai minori. Il
problema era stato dibattuto a lungo in questo Consiglio e, nel
dibattito attorno ad una risoluzione, il Presidente si era preso
l'impegno di sottoporre all'ARRS il problema transitorio di queste
persone, che momentaneamente non avevano potuto ottenere il
part-time perché era stato ridotto al 20%, persone che in ipotesi
con le nuove domande che saranno fatte nel 2007 potranno di nuovo
accedere al part-time, nel senso che questo sarà riportato di nuovo
al 25%.
Il Presidente si era preso l'impegno di verificare che
all'interno dell'ARRS si risolvesse in modo transitorio questo
problema, quasi stralciandolo dal resto; ricordo che anche nel
momento della discussione la sottoscritta aveva chiesto che fosse
indicato un tempo preciso entro cui il Presidente avrebbe dato al
Consiglio una risposta, ma avendo il Presidente assunto un impegno
che comunque avrebbe fatto tutto il possibile, avevamo rinunciato
ad individuare un tempo preciso, sapendo che nel momento in cui il
Presidente si prende un impegno credo che, come carica
istituzionale, porti avanti l'impegno che ha intrapreso.
Purtroppo non sappiamo per quali motivi la fase transitoria,
quella che doveva trovare una soluzione seppure limitata nel tempo,
non ha portato ad alcun risultato; in una lettera apparsa su "La
Stampa" il 29 settembre alcuni genitori ricordano che era stato
indicato che con la fine dell'estate tutto si sarebbe sistemato,
"permettendoci -
sto leggendo -
di rientrare a part-time"
-
prima viene descritta la difficoltà, la corsa ad ostacoli che
queste famiglie hanno dovuto affrontare per lasciare i figli e
organizzare una vita familiare degna di essere chiamata così -,
"ma ad oggi siamo ancora in attesa"!
Qui si chiede allora come mai, quali sono i motivi per cui non
si è riusciti a trovare un accordo su questo tema; capisco che il
problema del part-time è molto più ampio, come ha ricordato prima
il collega Sandri, e che sicuramente va inserito all'interno di un
contratto visto nelle sue varie sfaccettature, ma rispetto a questo
problema transitorio ci chiediamo perché non si è ancora riusciti a
trovare un accordo, se rispetto a questo tema il Presidente intenda
mantenere l'impegno preso a luglio e come intenda attivarsi perché
questo impegno trovi una risposta.
Presidente -
La parola al Presidente della Regione,
Caveri.
Caveri (UV) -
Mi spiace essere stato in questi mesi il
"cattivo", il Consigliere Sandri è stato "bravo", perché ha scritto
una lettera a tutte le mamme che aspettavano il part-time e ha
detto loro: state tranquille che interverrò e quel "cattivone" di
Caveri verrà messo a posto. Lo dico scherzosamente, Giovanni...
Intanto comincio dalle buone notizie e poi fornisco il quadro
più epocale. La buona notizia è che lunedì all'ARRS verrà firmato
l'accordo sul part-time. Non è colpa mia se c'è stata questa
negoziazione così lunga. Per quel che mi riguarda ho predisposto il
10 agosto la direttiva che riguardava tale questione, quindi il
tempo è passato, e non per colpa dell'Amministrazione regionale, ma
perché le organizzazioni sindacali e l'ARRS erano occupate in una
discussione piuttosto ampia. Rassicuro le mamme in tribuna, faccio
anch'io il populista oggi, perché si arriverà ad una soluzione per
loro soddisfacente. Nella soluzione è compresa la questione
transitoria, l'automatica entrata in vigore della legge porta
infatti a caducare la legge che a suo tempo venne fatta. È vero
però che la legge, mi sento di difenderla anche perché con il
Consigliere Sandri all'epoca eravamo nella stessa maggioranza
regionale, quindi ne avevamo discusso. Era un po' rozza, ma in
qualche maniera è stato "un sasso nello stagno" rispetto a delle
questioni che probabilmente anche nell'accordo che l'ARRS stipulerà
e che il Governo regionale con grande rapidità trasformerà in
deliberazione, dovranno essere esaminate in una prospettiva più
ampia, in quella revisione complessiva della situazione del
personale regionale o, più in generale, la questione del pubblico
impiego, partendo dal presupposto che volenti o nolenti, proprio in
queste ore, avremo una maggior contezza derivante in parte dalla
finanziaria sulle conseguenze del "Patto di stabilità" sul
personale.
Patto di stabilità che ha inciso pesantemente sulle scelte nel
comparto pubblico che abbiamo fatto quest'anno, e devo dir,e che è
vero che in prospettiva non dovremo avere paura di formule
innovative. Personalmente non ce l'ho, però la questione del
part-time, per evitare una logica di "homo homini lupus", deve
essere risolta già nelle procedure concorsuali, come in parte, ma
pochissimo, è stato fatto in passato, e cioè, quando uno decide di
entrare come dipendente pubblico, partecipa già a dei concorsi che
prevedono per quel tipo di posto di lavoro un contratto part-time.
Questo non impedirà l'esistenza di una percentuale di accesso al
part-time per questioni particolari legate alle condizioni della
propria vita. Da questo punto di vista, avendo anche parlato di
questo con le organizzazioni sindacali nel momento in cui mi era
parso che questa questione si inceppasse nelle discussioni fra ARRS
e sindacati - capita in una logica di persuasione morale che il
Presidente possa anche informalmente parlare con le parti -, credo
che il tema cardine restino i diritti acquisiti e, se noi non
dobbiamo essere conservatori, non deve essere conservatore neanche
il sindacato. Dico questo, perché negli anni '90 e negli anni 2000
come Amministrazione regionale - naturalmente me ne assumo la colpa
storica anche se non c'ero - abbiamo dato centinaia di part-time a
tempo indeterminato con motivazioni che all'epoca erano flebili,
perché oggi chiediamo di più. Oggi abbiamo mamme che hanno bambini
di 22-23 anni che hanno il part-time per i loro "pupi", abbiamo
situazioni di persone che si erano iscritte all'università per
avere la laurea e sono passati 12 anni. Mi auguro che si siano
plurilaureate o forse era un corso in "egittologia applicata" di
particolare complessità! Scorrendo in nomi, perché alla fine in
questa meravigliosa Valle d'Aosta ai nomi corrispondono dei volti e
delle situazioni che tutti conosciamo, è vero che nel tempo si sono
stratificate, e spero che con l'aiuto dei sindacati e con la
collaborazione dei lavoratori si possa, per liberare per il futuro,
che quelli che d'improvviso nella loro vita hanno una maternità,
hanno un parente malato, hanno reali situazioni di studio perché
vogliono migliorare sé stessi, non vadano ad impattare con chi, nel
tempo, ha creato una specie di "zoccolo duro, immutabile" com'è il
nostro Statuto dei lavoratori, per cui una volta fatta una
innovazione di contratto e trasformata la situazione a tempo
indeterminato in part-time, tutto è intoccabile, anche se quelle
precondizioni che si erano ottenute in passato sono oggettivamente
venute meno.
Sono lieto che nel dibattito che si è svolto anche qui dentro si
siano trovate delle soluzioni ragionevoli. Penso però che dovremo,
in prospettiva, fare in modo che anche nella contrattazione
decentrata si trovino delle formule sempre più intelligenti che
corrispondano, da un lato, ai "Desiderata" dei lavoratori, ma che
creino a mio avviso per il part-time una situazione che non sia
stratificata nel tempo, tranne là dove si ritenesse di fare dei
concorsi per il part-time. Penso ai controllori regionali, abbiamo
il sabato e la domenica una punta di necessità di controllori
regionali, e allora perché non immaginare dei contratti part-time
che possono consentire di rispondere ad esigenze di questo tipo.
Non lo dico in polemica, Consigliere Sandri, lo dico "ad
adiuvandum".
Per quel che riguarda la seconda questione, ritorniamo
nell'alveo della contrattazione collettiva, così è stato fatto in
una discussione e direi che è stata utile per tutti. Tengo invece a
dire sulla questione delle 150 ore che nessuna richiesta è stata
respinta. Le 4 richieste presentate ad inizio 2006, che non avevano
potuto in quel momento essere soddisfatte a causa del plafond al 3%
degli effettivi sul totale del personale, hanno, nel corso
dell'anno, ricevuto una risposta positiva e quando si dice nel
corso dell'anno, vuol dire che le 150 ore le fanno ovviamente,
quindi non c'è un ostacolo, non ci sono pretesti. Le disposizioni
contrattuali sono state quindi pienamente rispettate.
Credo che soprattutto le conseguenze del "Patto di stabilità"
sul personale ci obbligheranno ad una riflessione complessiva, per
una "macchina amministrativa" che resta comunque vecchia, e gli
studi che abbiamo compiuto in passato, che riguardano l'insieme del
comparto pubblico con i suoi 5.500 dipendenti, ci portano a dire
che dovremmo, in pieno accordo con i sindacati, fare degli sforzi
molto grandi per migliorare le condizioni dei lavoratori, per
rendere più efficiente la "macchina" e per corrispondere in questo
modo alle esigenze legittime dei cittadini.
Si dà atto che dalle ore 16,39 presiede il Vicepresidente
Lanièce.
Presidente -
La parola alla Consigliera Squarzino
Secondina.
Squarzino (Arc-VA) -
Se ho capito bene, con lunedì c'è
l'accordo e, nel giro di poco tempo, si riapre, quindi c'è uno
spiraglio. Va bene, prendiamo atto di questo e poi vediamo i tempi
necessari per tradurre in risultati effettivi per le famiglie
quella che è stata una decisione presa.
Vorrei tornare sul problema del part-time su 2 punti: è la
seconda o terza volta che il Presidente, parlando del part-time,
presenta vecchie situazioni che sono incancrenite e che impediscono
che si aprano spazi per nuove esigenze di part-time, però non
possiamo far pagare a chi ha veramente bisogno, oggi, le
conseguenze di scelte sbagliate del passato! Se quelle scelte oggi
si ritengono sbagliate, bisogna fare in modo di correggere quelle
scelte per liberare spazi nuovi, per ridare allo strumento del
part-time la sua funzione, che è quella di rispondere ad esigenze
precise che in alcuni periodi della vita si manifestano: questa è
la logica principale del part-time. Quando vedremo l'accordo
sindacale, vedremo i risultati, capiremo se le soluzioni prese
rispondono a queste esigenze.
Rispetto alla questione che anch'io avevo affrontato, cioè
quella dell'organizzazione del lavoro, credo che qui effettivamente
bisogna fare un grosso lavoro; non so se i Presidenti o gli
Assessori sono - come i comuni mortali - dei cittadini che fanno
delle pratiche, ma ogni volta che devo fare una pratica, una
qualunque, dai tetti in losa ai contributi vari, il cittadino deve
passare 4 uffici, in ognuno svolge una parte della pratica, poi si
passa all'altro, poi un altro passaggio di pratiche... per
qualunque decisione al cittadino è chiesto di mettere tempo e di
fare il postino da un ufficio all'altro...
(interruzione di un Assessore, fuori microfono)
... non so come sia a Torino... io vivo in Valle d'Aosta e parlo
con la Giunta che governa la Valle d'Aosta e che vuol essere
efficiente e io pretendo che sia efficiente, signor Assessore! È
mai possibile che non ci sia alcuna testa pensante in questa
Amministrazione che si dedichi a verificare e a studiare come
possono avvenire i passaggi, come avvengono le varie pratiche e
procedure... perché anche qui si renda efficace il lavoro! Non
basta dire: "dobbiamo rivedere e poi dobbiamo risparmiare", il
problema non è non assumere o licenziare, il problema è ripensare
in modo diverso la "macchina organizzativa" e all'interno renderla
efficiente; poi si vedrà quali sono le risorse di cui abbiamo
bisogno, ma solo dopo e non prima!
Presidente -
La parola al Consigliere Sandri.
Sandri (GV-DS-PSE) -
Credo che questi scricchiolii siano
il segno di una crisi istituzionale grave... è quello del
Presidente del Consiglio... non so quale significato attribuire,
comunque chiederei, se fosse possibile, chiamare un tecnico, così
evitiamo di rovinarci i timpani!
Ringrazio il Presidente intanto per la cortesia con cui ha
voluto presentare questo tema che non è facile, né politicamente,
né strutturalmente, e faccio una piccola premessa: non avendo la
possibilità, come abbiamo potuto dimostrare, di poter essere
presenti nella "RAI" sulla televisione e sulla radio, usiamo la
vecchia posta e spero che a un grande comunicatore come lei non
dispiaccia che anche altri comunichino, a meno che lei non voglia
essere l'unico a comunicare sulla piazza! La ringrazio quindi per
la disponibilità e la comprensione nei nostri confronti...
(interruzione del Presidente della Regione, fuori
microfono)
... non è detto, gli elettorati cambiano...
A parte le battute, penso che questo spiraglio che si è aperto
sia positivo, perché dimostra anzitutto la volontà di confrontarsi
e questo non può che essere un dato positivo su cui dobbiamo
cominciare a costruire.
L'appello che hanno fatto di modernizzazione i sindacati, che io
condivido, ma che faccio anche verso di me, nel senso che siamo
chiamati tutti a modernizzare il nostro pensiero, il mondo va
avanti, ha di fronte a sé delle sfide nuove da affrontare e certi
tabù del passato diventano cose non da eliminare, ma da rivivere
con occhi diversi. Se si vogliono fare i concorsi, per esempio, a
part-time per posizioni particolari, credo che nulla vieti questa
cosa; di certo però è capire che il part-time non è un danno, ma è
un'opportunità per l'Amministrazione regionale. È una di quelle
cose intelligenti, perché come diceva Cipolla è una di quelle cose
con cui fai del bene a te stesso facendo del bene agli altri,
quindi meglio di così non ci potrebbe essere! Seguiremo con
attenzione queste deliberazioni di lunedì e tutto il procedimento,
sperando che su questa strada si possa lavorare con
intelligenza.
Per quanto riguarda la parte sulle 150 ore, l'interpellanza
forse non è stata sufficientemente chiara; esistono, sì, quelle 4-5
domande che sono arrivate in ritardo e poi sono state recuperate,
ma noi conosciamo una domanda che è autocastrata, nel senso che è
inespressa, perché conoscendo il tipo di accordo che vige in
Regione la gente neanche chiede, quindi si "arrabatta" a fare
l'università o altre scuole superiori in altre maniere. Dico questo
perché l'accordo che è stato fatto in Regione è penalizzante
rispetto agli altri accordi che ci sono ad esempio negli uffici
pubblici dello Stato e del para-Stato; non si capisce bene perché
in Valle d'Aosta, a livello regionale, siamo su questo punto delle
150 ore molto più burocratici dello Stato italiano, che è già un
bel paragone!
(interruzione di un Consigliere, fuori microfono)
Le interpellanze, le interrogazioni e le mozioni sono il modo
con cui i Consiglieri regionali si esprimono; interrompere è un
piccolo inizio di come facevano certe persone che entravano nei
Parlamenti con i cavalli e con gli stivali! Tornare a quel periodo
non credo convenga, quindi se ha qualcosa da dire faccia delle
interpellanze o interrogazioni o mozioni, ma non interrompa i
colleghi, se lei è uno che rispetta le regole! Se non rispetta le
regole, abbiamo capito chi è!
Chiedo quindi al Presidente di fare un ulteriore sforzo per
vedere se si riesce ad armonizzare la normativa regionale in
materia di 150 ore - ovviamente con un confronto sindacale - a
quella vigente attualmente nello Stato e nel para-Stato, che è
sicuramente più funzionale di quella in essere oggi da noi.
