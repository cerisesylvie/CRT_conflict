Classificazione
TRASPORTI E VIABILITÀ
Trasporti



Oggetto del Consiglio n. 101 del 1° ottobre 2008 - Resoconto
OGGETTO N. 101/XIII - Interrogazione: "Iniziative per
consentire ai possessori di un biglietto di transito sui treni
regionali il trasporto gratuito di una bicicletta".
Interrogazione
Constatato che la Regione Puglia ha stipulato con Trenitalia
una convenzione per il trasporto gratuito della bici per i
possessori di un biglietto di transito sui treni regionali;
Verificato che il minuetto attivato sulla tratta
Aosta/Pré-Saint-Didier, successivamente sostituito dai precedenti
convogli per ragioni tecniche, era predisposto per il trasporto
delle biciclette;
Considerato che il treno e la bicicletta possono fornire un
utile contributo al miglioramento dei problemi generali del
traffico, dell'inquinamento ed, in senso più ampio, al progresso
socio-ambientale;
Ritenendo opportuno adottare verso la cittadinanza una
politica di mobilità sostenibile incentivando di conseguenza
l'utilizzo del treno e della bicicletta;
il sottoscritto Consigliere regionale
Interroga
gli Assessori competenti per conoscere:
1) se ritengono opportuno approfondire l'argomento;
2) se, a loro conoscenza, iniziative simili sono state
attivate in altre realtà, oltre alla Puglia, e se sono state
accolte da parte dell'utenza;
3) se ritengono che tale iniziativa possa trovare riscontri
favorevoli in Valle d'Aosta.
F.to: Cerise Giuseppe
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie, Presidente. Si pone
all'attenzione del Consiglio un tema, prendendo spunto da
un'iniziativa della Regione Puglia, dove la Regione ha stipulato
con Trenitalia una convenzione. Questa Amministrazione ha avviato
già un'attività esplorativa tesa ad approfondire tale argomento in
previsione del nuovo accordo commerciale con Trenitalia; sapete che
abbiamo un accordo commerciale che di anno in anno definiamo. In
particolare già lo scorso mese di maggio vi sono stati dei contatti
con la FIAB (Federazione italiana amici della bicicletta) Onlus,
coordinamento nord-ovest Torino, e tale argomento è stato trattato
in modo specifico nella riunione del 25 luglio 2008 con le società
del gruppo Ferrovie dello Stato RFI e Trenitalia. Nel corso di tale
incontro sono stati affrontati i seguenti temi proposti dalla
Federazione italiana amici della bicicletta: il primo tema è
l'accessibilità ai sottopassi tramite scivoli per biciclette per
facilitare l'accesso ai binari. RFI ha comunicato che in alcune
stazioni piemontesi sono state installate a bordo scala delle
pedane prefabbricate per le ruote delle biciclette e si è impegnata
a fornire documentazione relativa alle caratteristiche tecniche e
ai costi sostenuti per tali interventi. Un altro tema affrontato è
stato il parcheggio dedicato ad installazioni di segnaletiche per
biciclette, RFI ha indicato che si possono attrezzare alcuni spazi
esterni per accogliere le biciclette, specificando che è tuttavia
difficile individuare spazi chiusi o con accesso dedicato. Quanto
alla segnaletica, RFI ha riferito che non è possibile prevederne,
perché non vi sono segnali previsti dalla normativa
ferroviaria.
Per quanto riguarda l'annuncio del posizionamento carrozza-bici,
RFI ha comunicato che con i sistemi di annuncio in corso di
installazione non è possibile fornire tale tipo di informazione.
Punti noleggio biciclette o scarico nelle stazioni, RFI e
Trenitalia hanno riferito che al momento non esistono sulla rete di
loro competenza stazioni attrezzate per il noleggio delle
biciclette. Come vede, abbiamo affrontato in modo dettagliato anche
con il supporto di qualcuno che si occupa del tema, come la
federazione.
Nella seconda domanda si chiede se siamo a conoscenza di
iniziative simili in altre realtà; questa Amministrazione non è a
conoscenza di quale sia la situazione in campo nazionale lungo la
rete di RFI S.p.a. Al di fuori di tale rete ferroviaria invece
esistono alcune interessanti iniziative. Nella ferrovia Genova
Casella, di proprietà della Regione Liguria e gestita da
un'apposita società a capitale regionale, è stata attrezzata una
carrozza per il trasporto delle biciclette; tale carrozza peraltro
è utilizzata essenzialmente in occasione di manifestazioni
ciclistiche o eventi specifici, secondo tariffe forfetarie legate
alle singole occasioni. La linea ferroviaria Merano/Malles, di
proprietà di una società appartenente alla Provincia autonoma di
Bolzano, è caratterizzata dall'esistenza di una pista ciclabile che
corre parallelamente all'infrastruttura ferroviaria, il trasporto
delle biciclette comporta una tariffa aggiuntiva pari a 4 € per
corsa e per bicicletta, ma sono anche previste tariffe speciali per
famiglie, per eventi specifici e/o comprensivi di servizi
aggiuntivi. La ferrovia Merano/Malles è utilizzata da moltissimi
ciclisti sia turisti, sia residenti, anche perché, oltre
l'esistenza di una pista ciclabile adiacente e di carrozze
attrezzate per il trasporto della bicicletta, gode di
un'infrastruttura altrettanto bene attrezzata con banchine a raso,
assenza di gradini per accedere al treno e punti per noleggio
biciclette in sei stazioni, con possibilità di restituire il mezzo
in altra stazione.
Terza domanda, che è quella prospettica:
"se ritengono che
tale iniziativa possa trovare riscontri favorevoli in Valle
d'Aosta"
, è in fase di completamento il circuito regionale
delle piste ciclabili, quindi per una Regione turistica come la
nostra la possibilità di abbinamento treno-bicicletta è importante
sia per la mobilità sostenibile, sia per la promozione turistica
del territorio. Va tenuto presente che l'impiego della bicicletta
ha una limitazione per tutti i mesi invernali; quindi, rispetto
alla Liguria, abbiamo un arco temporale più ridotto. Tutto questo
deve poi essere fatto cercando di coniugare il rapporto fra costi e
benefici, quindi cerchiamo di fare il possibile perché riteniamo
sia una cosa interessante, cercando di utilizzare il buon
senso.
Presidente
- La parola al Consigliere Cerise
Giuseppe.
Cerise G. (VdAV-R)
- Grazie, Assessore. Mi fa piacere che
su alcuni argomenti vi sia una certa convergenza. Avevo presentato
questa interrogazione in quanto ero venuto a conoscenza che nella
Regione Puglia esisteva tale convenzione. Lei dice non lo so se vi
sono in altre realtà ma io successivamente l'ho saputo, anche la
Regione Lombardia; i soggetti interessati alla convenzione qui sono
molto più numerosi perché c'è Legambiente, gli Amici della
bicicletta, che anche lei aveva citato, e altri di cui non ho
sottomano adesso il nome, perché ne sono venuto a conoscenza
successivamente. È un'iniziativa che ha una certa logica, in
quanto, come scritto sull'interrogazione, sono stato informato
dalla collega Morelli che il minuetto che era stato attivato sulla
tratta Aosta/Pré-Saint-Didier (che poi per ragioni tecniche ha
dovuto essere sostituito con i precedenti convogli) aveva una
predisposizione proprio per il trasporto delle biciclette; dunque
credo vi sia già in itinere tutta una serie di iniziative che
portano su questa direzione. Crediamo che tale abbinamento abbia la
capacità di fornire un utile contributo ai problemi generali del
traffico anche nel contesto ambientale in generale. Grazie,
Assessore, di aver approfondito la problematica, speriamo che nel
prosieguo non rimanga dimenticata nei cassetti.
