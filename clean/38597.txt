Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 2113 del 12 maggio 2016 - Resoconto
OGGETTO N. 2113/XIV - Relazione sulle attività di rilievo
europeo e internazionale svolte dalla Regione nell'anno 2015, ai
sensi della legge regionale 16 marzo 2006, n. 8.
Viérin M. (Presidente) -
Punto n. 50 all'ordine del
giorno. La parola al Presidente della Regione.
Rollandin (UV) -
Sono sicuro che avrete già letto il
volume che ho allegato e nel contempo ho distribuito la relazione
che do per letta. Ritengo che l'importanza di questo testo vada
nella direzione di contribuire a ricordare quanto è stato fatto in
questi anni nell'ambito dell'attività europea, su tutti i fondi,
sull'impegno e sull'obiettivo che è sempre stato condiviso da
tutti. Con questo spirito, io credo che possa essere sottoposto
alla vostra attenzione questo documento, che riprende nella
sostanza punto per punto quello che è stato proposto e fatto
nell'ambito dell'attività europea, la quale - come voi avete
sottolineato in diverse occasioni - è una delle principali e
impegnative azioni che vengono portate avanti per le imprese e le
varie attività, con l'esigenza di migliorare gli
asset
su
cui si è lavorato in questi anni. Nei vari programmi di
cooperazione territoriale e nei diversi programmi che si sono
sviluppati abbiamo cercato di mediare tra le varie esigenze,
tenendo conto che l'importante è che non ci sia più solo un
discorso di spesa, ma di efficacia e di efficienza di quello che si
è speso. Questo sarà un controllo che dovrà essere fatto
puntualmente negli anni, man mano che i programmi che avanzeranno
nell'ambito di quella che è la specifica.
Credo che il punto delicato sarà proprio quello di attivare i
meccanismi affinché siano coinvolti tutti, non solo le istituzioni
ma anche le parti che in qualche modo si riferiscono a questo
tessuto più generale, a questa rete che tiene conto non solo della
Regione, ma anche dei rapporti che vengono creati attraverso i
programmi intersettoriali, soprattutto interregionali, che portano
delle soluzioni innovative e importanti al nostro territorio. Tale
è il senso di questa raccomandazione e di questa espressione che
viene riassunta nel volumetto che è stato prodotto, il quale fa una
disamina puntuale di tutti i fatti, e nella relazione, che riprende
questi dati nella loro complessità.
Io voglio ringraziare tutti i Consiglieri e le Commissioni che
hanno lavorato su questi punti. Ringrazio anche tutti i
responsabili degli affari europei e dei vari coordinamenti a
livello regionale, che hanno saputo rispondere a questo impegno,
soprattutto nei tempi previsti, cosa che ci ha permesso di partire
con i programmi da subito, quindi di poter già essere operativi da
quest'anno. Credo che questo sia un fatto molto importante, più
volte sollecitato dagli interventi di voi colleghi.
Presidente
- La parola al collega Fabbri.
Fabbri (UVP) -
Innanzitutto, a nome del Uvp vorrei
ringraziare tutta la struttura regionale che ha predisposto e
redatto questo documento che illustra l'attività svolta a livello
di rilievo europeo nel 2015. Un documento che è uno strumento utile
per addentrarsi, almeno in parte, in un argomento complesso e di
non facile approccio per i non addetti ai lavori. Abbiamo avuto
modo in Commissione di approfondire i programmi in cui si
articolano gli interventi delle politiche europee per il sostegno e
lo sviluppo economico e sociale della nostra comunità. Vogliamo qui
ribadire quanto questi fondi europei nelle loro varie declinazioni
siano di fondamentale importanza, soprattutto in questo periodo di
profonda crisi e trasformazione strutturale della società
valdostana, non solo per l'economia, ma anche per lo sviluppo
sociale e la coesione della nostra comunità.
È motivo di soddisfazione che la nostra Regione sia stata
solerte nel presentare i programmi per il nuovo settennato 2014/20
e che siano stati accettati dalla Commissione europea, la quale
solo per il Programma di sviluppo rurale ha richiesto la necessità
di alcune puntualizzazioni. Così come motivo di soddisfazione
possiamo esprimere per la
performance
complessiva
dell'attuazione delle attività svolte con il piano 2007/13.
Ciò che ci auguriamo per la programmazione attuale, è una sempre
maggiore ricaduta sul territorio dei progetti che si attueranno nei
vari assi, affinché si possano utilizzare, nel modo migliore e più
efficace, le importanti risorse messe in gioco. Vanno in questa
direzione le nuove disposizioni che prevedono di valutare
l'efficacia e i risultati che i vari progetti avranno sullo
sviluppo economico e sociale, come adesso diceva il Presidente.
Ribadiamo la necessità che le strutture regionali diventino dei
tutor
efficaci nell'accompagnare le piccole imprese e i
cittadini che hanno difficoltà nel districarsi nella complessità
della gestione burocratica dei programmi, affinché non diventino
appannaggio di pochi specialisti. In tale direzione si auspica una
facile consultazione del sito regionale per le politiche
europee.
Quanto poi alla partecipazione della Regione alla programmazione
delle politiche europee, invitiamo il Presidente e gli uffici a
essere solerti nello sfruttare la possibilità che il Trattato di
Lisbona ci ha consentito, che ci permette di essere parte attiva in
quei processi legislativi e in quelle iniziative che coinvolgono le
regioni montane, difendendo le specificità e le difficoltà del
vivere nelle regioni alpine (vedi i processi ascendenti e quelli
discendenti). Gli strumenti non mancano, siamo infatti membri
importanti nella Commissione politica della montagna nella
Conferenza delle Regioni, e partecipiamo direttamente alla
programmazione della macroregione alpina. A questo proposito, il
2015 è stato anche l'anno dell'importante approvazione del piano
Eusalp, che prevede in via definitiva riconosciuta la particolarità
del mondo della montagna e della macroregione alpina.
Invitiamo dunque il Presidente e la struttura regionale a essere
parte attiva, efficace, presente e propositiva in questo sviluppo
di opportunità che si verranno a creare nell'ambito della regione
europea, prendendo particolarmente a cuore, come già è stato fatto,
tutto il problema dell'accesso, dell'accessibilità e dei trasporti
nella nostra regione.
Presidente
- La parola al collega Bertin.
Bertin (ALPE) -
Purtroppo, questa sessione europea
rischia di essere una sessione un po' ripetitiva e stanca. Da un
certo punto di vista è inevitabile, ma rimane un peccato, anche
perché le attività europee e internazionali assumono e stanno
assumendo un valore sempre maggiore per la nostra regione. È
inevitabile, da un certo punto di vista, anche la stessa lettura
del documento che ripropone inevitabilmente le stesse cose da un
anno all'altro: certe volte compaiono, altre volte scompaiono, ma
fortunatamente in questo caso c'è tutto, diversamente da altri anni
nei quali erano scomparse cose anche interessanti.
Quest'anno ho visto la Valle d'Aosta impegnata su molti fronti.
Per quel che riguarda poi la dimensione finanziaria della
partecipazione europea, non stiamo qui a ripetere argomenti già
affrontati in questi ultimi due anni: è necessario un salto di
qualità, è necessario spendere bene i soldi, che siano spesi in un
modo intelligente, duraturo e che non producano effetti
spot
. Questo è quello che ci diciamo da tempo. Secondo me,
bisogna trovare degli elementi per misurare le ricadute sul
territorio di questi finanziamenti europei sempre più
importanti.
Misurare è fondamentale per migliorarsi. Ciò che non è
misurabile, non è migliorabile, pertanto bisogna studiare da questo
punto di vista degli strumenti che ci permettano di misurare e
rendere più efficace l'azione in questo senso. Un'azione che in
Valle d'Aosta è sempre stata dal punto di vista, se non altro
quantitativo, molto efficace perché siamo riusciti sempre a
prendere molti soldi. Dal punto di vista invece qualitativo, spesso
ho molte perplessità sull'utilizzo di questi fondi. È il momento -
come ci siamo detti in più occasioni - di fare quel salto di
qualità sempre più necessario. I fondi dell'Europa sono importanti
se vengono spesi bene, altrimenti sono addirittura un problema.
L'azione internazionale della Regione ha avuto diversi aspetti.
Il più importante e che rischia di avere un'importanza sempre
maggiore, è la macroregione alpina che abbiamo visto costituire nel
2012. Sta finalmente prendendo il via una strategia europea sulla
montagna e sulla macroregione, che è molto importante non soltanto
per dare maggiore efficacia all'utilizzo dei fondi e maggiori
sinergie, ma sta assumendo un valore politico sempre più
significante, soprattutto in un momento in cui l'Europa e la sua
stessa tenuta è a rischio.
Questa macroregione ha un valore politico sempre maggiore. Le
Alpi sono un mezzo di collegamento, ma sono anche una barriera. Lo
vediamo con il Brennero in questi giorni. La dimensione europea
delle Alpi può essere un fattore importante dal punto di vista
generale politico. Tra l'altro, della macroregione alpina faranno
parte anche i Cantoni svizzeri a pieno titolo che, con tutti i
limiti, sono stati negli anni un esempio di democrazia e anche di
capacità di resistere a certe ondate omologatrici nel passato. Qui
in aula abbiamo la famosa frase di Chanoux che, quando entriamo in
Consiglio leggiamo, la quale era riferita a dei popoli alpini, ai
Cantoni svizzeri, che in un periodo della storia particolarmente
tragico hanno comunque rappresentato per molti un esempio, con
tutti i limiti. La macroregione alpina avrà un ruolo anche da
questo punto di vista, della politica con la P maiuscola. Il
fallimento di questa macroregione può avere delle conseguenze
negative in generale.
Un altro rischio di questa macroregione alpina è quello delle
sue dimensioni: 70 milioni di abitanti sono un'entità grande che
rischia di spostare il baricentro sulle grandi metropoli e sulla
pianura. Ma la sfida di questa macroregione è proprio quella di
prendere in carico le regioni alpine, e la Valle d'Aosta deve avere
un ruolo in questo senso, perché questa macroregione avrà senso
soltanto se riuscirà a mettere insieme le due cose: la pianura e la
dimensione montana. Se non verranno messe insieme queste due cose,
sarà un fallimento non solo per la Valle d'Aosta, ma per tutti. O
si riesce a mettere insieme le esigenze della montagna con quelle
della pianura, che tengano conto dei modelli di sviluppo delle due
aree in sinergia, allora la macroregione alpina avrà un senso,
altrimenti sarà una sconfitta per tutti. Non è una
lobby
alpina nel senso di territorio montano: o la regione alpina avrà
quella prospettiva, altrimenti rischierà di non avere un futuro
interessante.
Riprendendo la questione politica, ci auguriamo che su questo
tutti si impegnino. Recentemente ho partecipato a una serata
organizzata dal Partito democratico della Valle d'Aosta su questo
argomento. Una serata interessante nella quale un eurodeputato del
Partito democratico illustrava, insieme al consigliere Donzel, le
linee programmatiche. La valutazione è stata che anche il Partito
democratico, e credo in generale i partiti, stanno attribuendo un
certo valore a questa macroregione alpina. È importante, perché il
rischio, se nessuno se ne interessa, anche per le problematicità a
cui facevamo cenno prima, è che alla fine non decolli. È un fatto
importante che il Partito democratico - abbiamo appreso - anche
forse per rispondere all'egemonia della Lega e del Presidente
Maroni, stia attivandosi sulla macroregione alpina. Tra l'altro,
gli interventi del deputato europeo in questione erano decisamente
condivisibili, e speriamo che anche altri soggetti attori della
macroregione abbiano questo atteggiamento rispetto all'evoluzione
di questo quadro europeo importante. L'avvenire della nostra
regione è l'Europa, altrimenti non avremo certamente un futuro.
Per quel che riguarda gli altri aspetti, io ho un po' una
fissazione sull'euroregione Alpmed, e anche questo aspetto - che
rimane indietro purtroppo - mi auguro che si riesca ad attivarlo di
nuovo, perché passano gli anni ed è una vecchia idea questa che
purtroppo stenta a decollare. Non è un'alternativa alla
macroregione alpina, perché è un'altra cosa che potrebbe avere un
suo ruolo, una sua autonomia e può avere anche degli effetti
importanti e dei benefici per tutti.
In generale, l'attività internazionale e legata alla
macroregione alpina in particolare, ha anche un valore
autonomistico in questo momento, nel quale ci aspetta una riforma
delle regioni molto centralista, il che preoccupa. Agganciarsi in
una dimensione internazionale ed europea come quella della
macroregione alpina, alla quale partecipano Cantoni e Regioni a
Statuto ordinario e speciale, ha un valore in sé, perché da un
certo punto di vista garantisce anche la nostra autonomia, e credo
che anche le Regioni ordinarie italiane vedano questo aspetto come
importante. Vogliamo una sorta di garanzia per l'evoluzione
autonomistica della nostra regione, ma in generale di un'attenzione
dello Stato rispetto alle entità territoriali.
C'è anche un'attività sulla francofonia che, a mio avviso, è un
po' come quella europea: ci va un salto di qualità per avere delle
ricadute concrete anche su questa attività. È il momento di farlo,
perché altrimenti alla lunga si delegittima anche la nostra
partecipazione in questa sede.
Presidente
- La parola al Presidente della Regione.
Rollandin (UV) -
Solo per ringraziare i colleghi che sono
intervenuti e per ribadire che - in particolare per quanto detto
dal collega Bertin - noi saremo naturalmente molto vigili. Per
quanto riguarda la parte relativa a Eusalp, voglio ricordare che
comunque le varie cariche sono a rotazione, quindi c'è un
meccanismo tale per cui il coinvolgimento cercherà di essere il più
intenso possibile. Voglio sottolineare che Alpmed in effetti è
adesso un sottomultiplo di questa aggregazione - come lo era
Cotrao, prima che si entrasse in questa logica - per cui
obiettivamente bisognerà decidere cosa farne e in che tempi. Quindi
ci sono dei problemi da verificare all'interno, come ci sono per
altre zone in cui a livello alpino si era fatta questa
aggregazione.
Con questo io ringrazio i colleghi e credo che sia
nell'interesse di tutti far attuare queste tematiche, con i
programmi che porteremo avanti il più celermente possibile.
Presidente -
Il Consiglio prende atto della
relazione.
Con questo si chiudono i lavori della giornata.
La seduta termina alle ore 13:58.
